<DOC>
<DOCNO> 318377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/ekonomi/eko05.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı teşvikin maliyeti 1 katrilyon 
</HEADLINE>
<TEXT>


Teşvik uygulamasının bütçeye maliyetinin 1 katrilyon lira olması bekleniyor. Yeni düzenlemelerle bu rakamın daha da aşağıya çekilmesine çalışılıyor 


IMF'nin karşı çıktığı 'Teşvik yasa tasarısı'nın maliyetinin 1 katrilyon lira 1 milyar YTL civarında olduğu tahmin ediliyor. Mevcut durumda 36 ile uygulanan teşvik kapsamının genişleterek 49 ile çıkarılması amacıyla hazırlanan ve IMF'nin başta faiz dışı olmak üzere bütçe hedeflerini tehlikeye sokacağı uyarısıyla karşı çıktığı 'yatırımların ve istihdamın teşviki hakkında kanun tasarısı' geçen hafta Meclis Plan Bütçe Komisyonu tarafından alt komisyona gönderilmişti. Yetkililer, alt komisyonda bulunan tasarının değiştirilmesine yönelik olarak çok sayıda seçeneğin ele alındığını ve değişikliklerle birlikte maliyetin daha da aşağıya inebileceğini belirttiler. 

Maliyet düşürülecek 
Reuters'e değerlendirmelerde bulunan bir ekonomi yetkilisi, "Yapılan hesaplamalar teşvik uygulamasının 2005 yılında bütçeye 1 milyar YTL civarında bir yük getireceğini gösteriyor. Söylendiği gibi 3 - 4 milyar YTL'yi bulmuyor" dedi. Kişi başına milli geliri bin 500 doların altında olan 36 ilde yapılacak yatırımları geçen yıl teşvik kapsamına alan hükümet, bu yılın başında açıkladığı yeni tasarı ile Devlet Planlama Teşkilatı'nın 2003 yılı için belirlenen sosyo - ekonomik gelişmişlik sıralamasına göre endeks değeri eksik olan 13 ili daha kapsama aldı. Yeni tasarı, eklenen 13 ilin dışında 36 ilde de mevcut yatırımların yeni istihdam yaratmasa bile teşviklerden yararlanmasının yolunu açıyor. 
Aynı yetkili, teşvik kapsamındaki il sayısının artması için Plan ve Bütçe Komisyonu'na 8 ayrı önerge verildiğini ancak hükümetin 49 ili belirleyen kriterlerde değişiklik yapılmaması konusunda kararlı olduğunu ve bu nedenle il sayısının artmasının beklenmediğini vurguladı. 
Plan Bütçe Alt Komisyonu'ndaki milletvekillerinin konu üzerinde ayrıntılı çalışmak istediklerini belirten yetkililer, tasarının en iyi ihtimalle gelecek hafta ortalarında görüşülmeye başlanacağını bildirdiler. 

Yeni düzenlemenin avantajı Yeni düzenleme ile ilgili verilen bilgiler şöyle "Mevcut durumda tasarının getireceği maliyet 1 milyar YTL civarında bulunuyor. Değişiklik için üzerinde durulan seçenekler dikkate alındığında hesaplanan yük 1 milyar YTL'nin bile altına inebilir. Teşvik tasarısında yapılabilecek değişikliklere ilişkin birçok seçenek var. Bunların arasında yeni istihdam yaratmasa dahi teşvik alacak olan eski işletmelere yönelik uygulamanın kaldırılması da var. Yani eski istihdama teşvik uygulamasından vazgeçilmesi söz konusu olabilir. Bu yönde değerlendirmeler sürüyor." 


</TEXT>
</DOC>
