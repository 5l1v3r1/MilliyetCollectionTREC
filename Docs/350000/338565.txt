<DOC>
<DOCNO> 338565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/siyaset/axsiy01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanlarda İmralı baskısı 
</HEADLINE>
<TEXT>


Viranşehir Belediye Başkanı Cin, gazetecilerle sohbet toplantısında, "Öcalan'a karşı olumsuz bir şey söylesem Viranşehir'e giremem. Diğer arkadaşlar da giremez" dedi 

BELMA AKÇURA İstanbul 


Güneydoğulu 7 belediye başkanı, İstanbul'da gerçekleştirdikleri toplantıda, Abdullah Öcalan'ın bölge insanı üzerindeki etkisinin sürdüğünü söylediler. 
Toplumda yükselen milliyetçilik dalgasına karşı gerilimi düşürmeyi amaçlayan Güneydoğulu 56 il ve ilçe belediye başkanı kısa süre önce bir araya gelmişti. Ardından Ankara ve İstanbul'da temaslarda bulunan Diyarbakır Büyükşehir Belediye Başkanı Osman Baydemir, Batman Belediye Başkanı Hüseyin Kalkan, Şırnak Belediye Başkanı Ahmet Ertak, Varto Belediye Başkanı Demir Çelik, Viranşehir Belediye Başkanı Emrullah Cin, Bağlar Belediye Başkanı Yurdusev Özsökmenler ve Kızıltepe Belediye Başkanı Cihan Sincar, İstanbul Ramada Otel'de bazı gazetecilerle görüştü. 

'Viranşehir'e giremem' 
Viranşehir Belediye Başkanı Emrullah Cin, bölge insanına karşı Öcalan ve af konusunda olumsuz bir tavır sergilemenin güçlüğüne değinerek, "Öcalan bölge halkı üzerinde h l etkisini sürdürüyor. Ben yarın çıkıp Öcalan'a karşı olumsuz bir düşünce belirtirsem Viranşehir'e giremem. Sadece ben değil, bölgedeki diğer belediye başkanı arkadaşlarımız da giremez" dedi. 
Bazı gazetecilerin, Öcalan ve genel af konularının gündeme getirilmesi konusunda, "Türkiye'nin mevcut dengeleri genel affa izin vermez. Kürt muhalefetinin Öcalan'ın neresinde durduğu önemli" şeklinde görüş bildirmesi üzerine Diyarbakır Belediye Başkanı Baydemir, bölge siyasetinde elinde silah tutanların etkisi olduğunu anımsattı ve "Bu nüfusu politize eden, sokağa çıkartan, bu güçtür" diye konuştu. 
Baydemir, "Genel af çıkartılır, ama üst düzey yöneticiler için 2 yıl siyaset yasağı getirilebilir" görüşünü dile getirdi. 


</TEXT>
</DOC>
