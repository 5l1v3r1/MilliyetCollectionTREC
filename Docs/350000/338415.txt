<DOC>
<DOCNO> 338415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko02.html </URL>
<DATE> 2005/04/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye otomotivde ihracatçı oldu 
</HEADLINE>
<TEXT>

     Türkiye’nin ihracatta ve sanayi üretiminde son yıllarda sağladığı büyümenin sürükleyicisi konumuna gelen otomotiv sektörü, iç pazardaki yavaşlama yüzünden bu yılın ilk üç ayında ithalattan daha fazla ihracat yaptı ve net ithalatçı konumundan çıkarak net ihracatçı oldu. 
     DİE’nin verilerine göre Türkiye’nin bu yılın ilk çeyreğinde otomobil, taşıt araçlarının aksam ve parçalarıyla, sanayide kullanılan taşımacılık araçları ihracatı geçen yıla göre yüzde 45.4 oranında artarak 3 milyar 177 milyon dolara kadar yükseldi. Türkiye söz konusu kalemlerden ocakta toplam 878 milyon, şubatta 1 milyar 63 milyon ve martta 1 milyar 235 milyon dolarlık ihracat gerçekleştirdi. Söz konusu ihracatın ocakta 271 milyon, şubatta 373 milyon ve martta da 415 milyon dolar olmak üzere toplamda 1 milyar 59 milyon dolarlık kısmını binek otomobil ihracatı oluşturdu. 
     Aynı dönemde Türkiye’nin söz konusu kalemlerden yaptığı toplam ithalat ise yüzde 2.4 oranında daralarak 2 milyar 942 milyon dolara geriledi. Türkiye bu kapsamda ocakta 762.7 milyon. Şubatta 972 milyon dolarlık marta ise 1 milyar 207 milyon dolarlık ithalat gerçekleştirdi. İthalatın ocakta 116.3 milyon, şubatta 178.5 milyon ve martta 304.4 milyon 
     dolarlık kısmını binek otomobiller meydana getirdi. İlk üç aylık toplam binek otomobil ithalatı 599 milyon dolarda kaldı. Otomotiv sektörü geçen yılın ilk üç ayında ise 2 milyar 185 milyon dolarlık ihracat, 3 milyar 15 milyon dolarlık da ithalat yapmıştı. Böylece 2003 yılının ilk üç ayında 829 milyon dolarla otomotiv sektöründe net ithalatçı olan Türkiye bu yıl aynı dönemde ise net 234 milyon dolarlık ihracat gerçekleştirmiş oldu. Türkiye’nin otomotiv sektöründe net ihracatçı konumuna gelmesi binek otomobil ihracatındaki artış ve ithalatındaki azalıştan kaynaklandı. Türkiye ilk üç ayda yaptığı binek otomobil ithalatıdan 460 milyon dolar daha fazla otomobil ihraç etti. Otomobil iç talebinde gözlenen yavaşlama bir yandan ithalatı azaltırken bir yandan da otomobil farkilaranı daha fazla ihracat yapmaya zorladı. 
     
</TEXT>
</DOC>
