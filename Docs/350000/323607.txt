<DOC>
<DOCNO> 323607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun18.html </URL>
<DATE> 2005/03/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Fukuyama Türkiye temel ülke 
</HEADLINE>
<TEXT>

     "Tarihin sonu" denemesinin yazarı Francis Fukuyama, 11 Eylül saldırısından sonra Türkiye'nin temel bir ülke haline geldiğini belirtti. Fukuyama, "Amerika, Türkiye'nin AB adaylığını, Birliği zayıflatmak için değil, Türkiye'yi güçlendirmek için teşvik ediyor" ifadesini kullandı. 
     
     AB DOĞUYA GENİŞLEMELİ 
     Francis Fukuyama, Fransız Le Figaro gazetesinde yayınlanan söyleşisinde Avrupa'nın bugünkü durumu ve geleceğini değerlendirdi. 
     Her zaman AB'yi istikrarın sağlanması ve demokratik kurumların gelişmesi için çok iyi bir araç olarak gördüğünü ifade eden Fukuyama, AB'nin doğuya genişlemesine de destek verdi. Buna karşın AB'nin içerisinde önemli sorunların ortaya çıkacağını da öne süren Fukuyama, Avrupa'nın sonuna kadar genişlemesinin mümkün olmadığını söyledi. 
     Francis Fukuyama, ikinci Bush döneminin ABD'nin Avrupa'yı desteklediğini gösterdiğini belirtirken Türkiye'nin üyeliğine karşı çıkan Hristiyan Demokratlar ve orta sağ liderlerin Avrupa'yı Hristiyan bir uygarlığı olarak gördüklerini belirterek Türkiye'nin katılımının imkansız olduğunu savunduklarına dikkat çekti. Fukuyama, "Ancak Avrupa'yı her şeyden önce Hristiyanlık ile tanımlamak uzun bir süreden beri mümkün değil. Avrupa'nın kimliğinin dini yönü büyük ölçüde yok oldu. Artık sadece kültür mirasının bir anıdır" diye konuştu. 
     Son 40 yıldaki göçlerden önce bile Avrupa'da özellikle Balkanlar'da önemli Müslüman toplumlarının bulunduğunu anımsatan Fukuyama, Avrupa'yı Hristiyanlık gibi kültürel bir kriter ile tanımlama girişiminin olumsuz sonuçları olabileceği uyarısını yaptı. 
     
     TÜRKİYE TEMEL ÜLKE 
     Fukuyama, başka bir soru üzerine 11 Eylül saldırısından beri terör tehdidinin yarattığı şoka tepki olarak kültürel kimliklerde, çoğu zaman negatif, bir güçlenmenin göründüğünü belirterek "Bu açıdan Türkiye temel bir ülkedir" dedi. Fukuyama, Müslüman ülkelerde Hristiyan Demokrasi'nin benzerinin icat edilmesi gerekliliğine de işaret etti. 
     
</TEXT>
</DOC>
