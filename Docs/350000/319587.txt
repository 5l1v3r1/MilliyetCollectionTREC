<DOC>
<DOCNO> 319587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko11.html </URL>
<DATE> 2005/03/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Otomobil meraklıları Cenevre'de buluşuyor... 
</HEADLINE>
<TEXT>

     Yaşar Uysal AA 

75. Uluslararası Cenevre Otomobil Fuarı etkinlikleri, düzenlenen basın günleriyle başladı. 
     Cenevre Palexpo'da gerçekleştirilen ve 3 Mart'ta otomobil meraklılarına kapılarını açacak fuarda, 30 ülkeden otomobil ve otomobil ekipmanları alanında faaliyet gösteren 900 katılımcı yer alıyor. 
     Bu yılki teması ''Otomotivin 100 Yıllık Gelişimi'' olarak belirlenen Avrupa'nın en önemli ve en büyük otomobil fuarlarından Cenevre Uluslararası Otomobil Fuarı'nda büyük markaların CEO'ları ve yönetim kurulu başkanları, kendi markalarının prezentasyonunu yapacaklar. 
     Bu yıl kuruluşunun 100'üncü, uluslararası organizasyon oluşunun 75. yıldönümü kutlanan fuarda, 50'den fazla yeni otomobil ilk kez davetliler ve otomobil severlerin beğenisine sunuluyor. 
     Fuarda ayrıca, geliştirilmiş konsept otomobil parçaları, otomobil ekipmanları ve tamamlayıcı parçalar, garaj ekipmanları ile elektrikli araçlar da sergileniyor. 
     
     YENİ MODELLER 
     Yeni modeller ile sıra dışı konsept otomobillerin vitrine çıktığı fuarda, ilk kez tanıtımı yapılan Mercedes B Serisi, Ferrari F 430 Spider, Opel Zafira, Toyota Aygo, Fiat Croma, BMW 3 ve 7 Serisi, Astra OPC, Renault Z17, Peugeot 107, Citroen C1, VW Passat, Ford Focus ST, Mitsubishi Colt CC, Mazda MX5, Rinspeed Chopster, Nissan Zaroot, Hyundai HED-1, Daihatsu Sirion, Alfa Remeo Brera, Cadıllac BLS ve Bentley Contınental Flying Spur gibi modeller de bulunuyor. 
     Yarın da devam edecek basın lansmanının ardından 3 Mart'taki resmi açılış ile kapıları otomobil severlere açılacak fuar, 13 Mart'a kadar gezilebilecek. 
     Geçen yıl 730 bin kişinin ziyaret ettiği fuarı bu yıl yaklaşık 800 bin kişinin ziyaret etmesi bekleniyor. 
     
     İKİ KUTLAMA BİRDEN 
     Yaklaşık 77 bin metrekare kapalı alana kurulu ''2005 Uluslararası Cenevre Otomobil Fuarı'', bu yıl iki kutlamaya birden sahne oluyor. 
     Ulusal fuar olarak başlayan ve bu sene 100'üncü yılını kutlayan Cenevre Otomobil Fuarı, bu özelliğinin yanı sıra uluslararası fuar olmasının 75'inci yılını doldurması nedeniyle de ikinci bir kutlamayı yaşıyor. 
     Bu nedenle de teması 'Otomotivin 100 Yıllık Gelişimi' olarak belirlenen 75. Cenevre Otomobil Fuarı'nda firmalar da tema doğrultusunda standlarında markaların dünü, bugünü ve yarınını anlatan projelere yer veriyor, geçmiş yıllarda fuarda yer alan özel modelleri sergiliyorlar. 
     
</TEXT>
</DOC>
