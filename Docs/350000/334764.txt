<DOC>
<DOCNO> 334764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun57.html </URL>
<DATE> 2005/04/19/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Avusturya yeni Papa'yı "Türk Çanıyla" kutladı 
</HEADLINE>
<TEXT>

     Avusturya katolik kilisesi, Alman Kardinal Joseph Ratzinger'in papa seçilmesini başkent Viyana'nın merkezindeki Stefan katedralinin 13 ton ağırlığındaki ''Türk çanı''nı çalarak kutladı. 
     Avusturya katolik kilisesinin yeni Papa'nın belirlendiğini ''Türk çanı''nı çalarak duyurmasına, kentteki diğer kiliseler de çan çalarak katıldılar. 
     Viyana'yı 1683 yılında ikinci kez kuşatan Merzifonlu Kara Mustafa Paşa komutasındaki Yeniçerilerin geri çekilirken mevzilerinde bıraktıkları silah ve teçhizatın eritilmesiyle yapılan 13 ton ağırlığındaki çan, ''Türk çanı'' olarak anılıyor. 
     Stefan katedralinin 1 metre boyundaki kulesinde bulunan ''Türk çanı'' kuleye zarar verebileceği endişesiyle yılda bir kez 24 Aralık Noel gecesi çalınıyor. 
     
     AVUSTURYA'DAN KUTLAMA MESAJLARI 
     Avusturya Cumhurbaşkanı Heinz Fischer, Papa seçilen Alman Kardinal Joseph Ratzinger'e gönderdiği telgrafta, kendisi ve Avusturya halkı adına iyi dileklerini iletti. 
     Avusturya'nın Vatikan ile çok iyi ilişkileri olduğunu belirten Fischer, yeni Papa ile ''Avusturya'nın bu geleneksel ilişkilerinin daha da derinleşerek devam edeceğini umduğunu'' kaydetti. 
     Başbakan Wolfgang Schüssel de, yaptığı açıklamada, Kardinal Ratzinger'in papa seçilmesinden ''büyük memnuniyet duyduğunu'' belirterek, ''Yeni papa tüm inananlar için büyük bir umuttur. Yeni Papa'nın inananların bu umut ve beklentilerine yanıt vereceğini umuyorum'' dedi. 
     Aşırı sağcı Avusturya'nın Geleceği için Birlik BZÖ hareketinin lideri Jörg Haider de, Kardinal Ratzinger'in Papa seçilmesini ''akıllı bir seçim'' olarak değerlendirdi. Haider, ''muhafazakar olarak bilinmesine rağmen yeni Papa'nın birçok sahada reform yapacağına inandığını'' söyledi. 
     
</TEXT>
</DOC>
