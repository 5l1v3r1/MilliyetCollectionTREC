<DOC>
<DOCNO> 346896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yazar/theper.html </URL>
<DATE> 2005/05/29/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Mevsimi geldi, yola çıkın 
</HEADLINE>
<TEXT>


Sizler geçen hafta benim yazılarımı okurken, ben uzaklarda dolaşıyordum. Ne kadar uzak söyleyeyim, ta Van'da idim. 
Van ve çevresini gezdim, dolaştım. 
Geçen sene Güneydoğu için söylediğimi tekrar edeceğim. Gidin, görün. Van ve çevresi turizmi yeni tanıyor, daha eksiklikleri var, ancak bizler gidersek eksiklikler karşılanacak. Biliyorum, herkesin böyle güzel organizasyon yapan meslektaşım Osman Şentürk gibi dostu yoktur, tamam, ama bir yolunu bulun, gidin. 
Ben gittiğimde otellerde yer bulma problemi vardı, önceden rezervasyon yaptırmazsanız yer bulamıyorsunuz. Turizm için gidilecek yerler arasına artık tereddütsüz Doğu'yu koyabilirsiniz. Geçen sene ummadığım bir Güneydoğu görmüştüm, bu yıl ummadığım bir Doğu gördüm. Tarihi yapılar ve binlerce senelik geçmiş orada bizleri bekliyor, tabiat güzelliği ise bir başka. 
Bir tarafta Ağrı Dağı, öte tarafta Nemrut Dağı. Nemrut Dağı'nda kratere kadar tırmandık, bu mevsimde zaman zaman kar yolun iki tarafında iki metrelik duvar oluşturmuştu. Aşağılara indiğimizde yemyeşil çimen ve üzerinde bahar çiçekleri ile bir renk cümbüşü bizi bekliyordu. Doğubayazıt'ta muhteşem İshak Paşa Sarayı, Van Gölü'nün ortasında Akdamar Adası gelecek misafirleri bekliyor. Bir bekleyen daha var Van Gölü canavarı... 
Akdamar Adası'ndaki tarihi kiliseyi gezdiren yerel rehberimize sorduk, Van Gölü canavarını görebilecek miyiz Güzel Doğu şivesiyle yanıt verdi 
- Kışın gelseydiniz görürdünüz... Kışın gelenlere de yazın gelseydiniz görürdünüz diyoruz. 
Dedi ve hınzır hınzır gülmeye başladı. 
Yollar mükemmel, ulaşım gayet güzel, ilk defa gittiğim Doğu'nun bize bu kadar yakın olduğunu bilmiyordum. Van Kalesi, Hoşap Kalesi, Muradiye Şelalesi sizlerle, bizlerle renkleniyor, bu kadar renkli ve her köşesi ayrı güzel ülkemiz var, niye gitmeyelim ki 



</TEXT>
</DOC>
