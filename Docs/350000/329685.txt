<DOC>
<DOCNO> 329685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo06.html </URL>
<DATE> 2005/04/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Demirören Kötü tezahürat bitecekse, bunun öncüsü yine biz olacağız 
</HEADLINE>
<TEXT>

     Beşiktaş Kulübü Başkanı Yıldırım Demirören, ''Türkiye'deki bütün statlarda, salonlarda kötü tezahürat bitecekse, bunun öncüsü yine biz olacağız'' dedi. 
     Yıldırım Demirören, siyah-beyazlı kulübün aylık resmi yayın organı Beşiktaş Dergisi'nin nisan sayısında yer alan taraftarlara yönelik yazısında, kulüp olarak başlattıkları ''Küfür etme, ettirme'' kampanyasına destek isterken, bu sorunun çözümü için Türk sporunun içinde olan her kurumun, her kulübün ve medyanın üzerine düşen görevleri yerine getirmesi gerektiğinin altını çizdi. 
     Türk sporundaki kötü tezahüratın, küfürün bitmesi için Beşiktaş Kulübü olarak bir ilke daha imza atarak, ''Küfür etme, ettirme'' kampanyası başlattıklarını, Türk sporunun en ciddi sorunlarından birisi olan bu konu üzerinde her zaman olduğu gibi yine Beşiktaş'a yakışanı yaparak, sonuna kadar tüm sorumluluklarını yerine getireceklerini vurgulayan Demirören, şunları kaydetti 
     ''Türkiye'deki bütün statlarda, salonlarda kötü tezahürat bitecekse, bunun öncüsü yine biz olacağız. Biz bu kampanyayı büyük taraftarımıza inanarak, güvenerek başlattık. Kampanyamızın başladığı, BJK İnönü Stadımız'daki Beşiktaş-Trabzonspor maçında taraftarımızın desteğini tüm Türkiye gördü. 
     Siyah-beyazlı renklere gönül verenlerin, iki takımı el ele tribünlere çağırması, Türk futbolunda yıllardır özlenen, hasretle beklenen bir tabloydu. Bu güzel, anlamlı olayların devamı da gelecek. Fakat medyanın bu karşılaşmada 88 dakikada küfür edilmemesi yerine, son 2 dakikadaki kötü tezahüratın üstünde durması bizi üzdü. 
     Bu sorunun çözümü için Türk sporunun içinde olan her kurumun, her kulübün ve medyanın üzerine düşen görevleri yerine getirmesi, bizimle aynı duyarlılığı göstermesi şarttır. 
     Şüphesiz yıllardır Türk sporunun kanayan yarası olan küfür bir günde, bir haftada, bir maçta bitmeyecek. Türkiye'nin en zeki, en yaratıcı, kıskanılacak taraftarına sahip olan kulübümüzün önderliğinde, zaman içerisinde, herkesin üzerine düşen sorumluluklarını yerine getirmesi ile bu ciddi sorun sona erecektir. 
     Sporun içinde olan herkesi bir kere daha göreve çağırıyor, 'Küfür etme, ettirme' kampanyamıza destek verilmesini bekliyoruz.'' 
     
</TEXT>
</DOC>
