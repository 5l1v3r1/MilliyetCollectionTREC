<DOC>
<DOCNO> 309643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur17.html </URL>
<DATE> 2005/01/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Trilyonluk atlara bebek şefkati... 
</HEADLINE>
<TEXT>

     Değeri 500 bin dolara kadar çıkan yarış atları, beslenmesinden psikolojik desteğine kadar adeta ''bebek şefkati'' ile yetiştiriliyor. Bir atın aylık maliyeti 2 ile 2 bin 500 YTL arasında değişiyor. 
     Doğumundan itibaren özel odalarda titizlikle bakımına başlanan yarış atlarını büyütmek ve hipodromlarda başarı elde etmek servet gerektiriyor. Modern ahırlarda bakılan atlara, ot, kaba ve karma yemlere ilave olarak bal, pekmez, yumurta, havuç ve kuru üzüm gibi gıda maddeleri veriliyor, şırıngalarla sürekli vitamin takviyesi yapılıyor. Atların böbreklerinde kum oluşmaması için musluk suyu yerine şişe suyu içiriliyor. 
     Bir yarış atının aylık bakım maliyeti seyis ve apranti ücretleri dahil 2 ile 2 bin 500 YTL arasında değişiyor. Özellikle yarış sonrası kaybettiği eforu yeniden toplaması için mutlaka takviyeli yem veriliyor. Ayrıca, rahatlaması için serum bağlanıyor. 
     At yetiştiricisi Abidin Bağcı, AA muhabirine, bir sporcuyu yetiştirmek için harcanan emeğin belki daha fazlasının yarış atları için harcandığını kaydetti. 
     Son derece modern ahırlarda bakılan yarış atlarının mutlaka seyisi olması gerektiğini belirten Bağcı, şunları söyledi 
     ''Soğuktan üşümemesi için ahırlarda her türlü önlem alınıyor. Ayaklar sürekli suyla yıkanarak rahatlaması sağlanıyor. Tımarı ve ot masajının ise aksatılmaması büyük önem taşıyor. Atlar, sabah erken saatlerdeki antrenman öncesi yarım saat, 2 dakika süren antrenman sonrası 45 dakika dolaştırılıyor. Akşamları da yarım saat süreyle gezintiye çıkarılıyor. Yani hassas bir bebeğe ne kadar özen gösteriliyorsa, at bakımı da o kadar özen istiyor.'' 
     
     NAKİLLERİ BİLE ÖZEL ARAÇLA 
     Yarış atlarının özel hastanelerinin bulunmasının yanı sıra nakilleri de özel donanımlı araçlarla yapılıyor. Dışı metal aksamlı olmasına karşın bu araçların içi tahta ya da kalın lastiklerle kaplanıyor. Atların ara bölmelerinde özel ayraçlar bulunuyor ve birbirlerine çarpmalarının yanında sarsıntılardan dolayı oluşacak darbelere karşı da üzerleri süngerle kaplanıyor. 
     Özel araçlarla en az 4 en çok 10 yarış atı taşınabiliyor. Ayrıca bu araçların arka ve yan bölmelerinde diğer sürücülerin atları rahatsız etmemeleri için özel işaret ve yazılar bulunuyor. 
     Özel firmalar tarafından yapılan nakiller sırasında Adana'dan Ankara'ya gidecek her bir at için sahiplerinden 250-300 YTL, İstanbul'a gidecek at için 300-350 YTL alınıyor. 
     
</TEXT>
</DOC>
