<DOC>
<DOCNO> 315957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/aspo.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir olsun, Daum'un olsun 
</HEADLINE>
<TEXT>


Fenerbahçe Teknik Direktörü, turu geçen tarafı İspanya'daki son 90 dakikanın belirleyeceğini söyledi. Alman teknik adam, "Evimizde bir ya da iki gol bularak, avantaj yakalamak istiyoruz" dedi 

YUSUF KOBAL 


'Kaliteli bir rakip' 
SARI - Lacivertliler'in Alman çalıştırıcısı Daum, Real Zaragoza önünde ilk maçta bir ya da iki gollü bir avantaj yakalamayı hedeflediklerini açıkladı. Alman hoca, rakiplerinin ligdeki konumunun gerçek güçlerini yansıtmadığını dile getirirek, "Ligde bekleneni veremeyen takımlar için uluslararası başarı saygı için her zaman önemlidir. Bazen maçlar gollü başlamaz. Bu yüzden sabırlı olmak zorundayız" ifadelerini kullandı. 

'Kontrollü baskı' 
DAUM, evlerinde oynamanın avantajını kullanıp, rakibi baskı altına almayı hedeflediklerini de söyledi. Tecrübeli hoca, "Rakibimiz baskı karşısında hızlı hücumlarını en iyi şekilde uygulayan takımlar arasında yer alıyor. Bu yüzden kontrollü baskı yapmak zorundayız. Oyuncularıma Manchester United maçındaki gibi oynamamız gerektiğini söyledim. Bu tür maçlarda detaylar önemlidir. Biz de haftalardır detaylar üzerine çalışıyoruz" yorumunu yaptı. 

'Az laf, çok iş' 
UEFA Kupası'nda her zaman en yakın hedefi düşünmek gerektiğini açıklayan Daum, "Uzaklara bakarsak, önümüzdeki engellere takılırız. Gerçekci olmamız lazım. İnsanları büyük beklentiler içine sokmamız gerekiyor. Daha az konuşup, daha fazlasını elde edebiliriz" dedi. Fenerbahçe Teknik Direktörü, futbolcu tercihleriyle ilgili eleştirilere yanıt vererek, "Bunu yapanlar ya kıskanıyorlar, ya da ismimizle tiraj almak istiyorlar" dedi. 


</TEXT>
</DOC>
