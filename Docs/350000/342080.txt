<DOC>
<DOCNO> 342080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy12.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, şarabıyla ünlü Porto'da 
</HEADLINE>
<TEXT>



Portekiz'de bulunan Cumhurbaşkanı Ahmet Necdet Sezer, önceki gün Portekiz Başbakanı Jose Socrates ile Lizbon'un dışında bulunan Sintra'da Milli Saray'ı ziyaret etti. Sezer, dün de Porto Belediyesi'ni ziyaret etti. Sezer, belediyeye gelişinde Belediye Başkanı Rui Fernando Da S. Rio tarafından itfaiye grubunun töreniyle karşılandı. Sezer, Porto'nun, ülke ekonomisine büyük katkılarda bulunduğunu kaydetti. Sezer, "İki ülkenin ekonomileri arasındaki işbirliğinin geliştirilmesinde, kentlerin önemi göz ardı edilemez" dedi. Porto'yu, şarabının dünyaya tanıttığını ve bu şarabın şehir için bir referans oluşturduğunu ifade eden Rio, Porto'nun aynı zamanda dinamik bir metropol olduğunu kaydetti. Belediyenin Şeref Defteri'ni de imzalayan Cumhurbaşkanı Sezer, dün gece GAP uçağıyla Ankara'ya döndü. 



</TEXT>
</DOC>
