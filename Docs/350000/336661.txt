<DOC>
<DOCNO> 336661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko27.html </URL>
<DATE> 2005/04/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ömer Sabancı, UMCE Başkanlığı'na seçildi... 
</HEADLINE>
<TEXT>

     Akdeniz Girişimcileri Konfederasyonu Birliği UMCE Başkanlığı, Fas'tan Türkiye'ye geçti. 
     UMCE Başkanlığı'na, Türk Sanayicileri ve İşadamları Derneği TÜSİAD Başkanı Ömer Sabancı seçildi. 
     12 Akdeniz ülkesinin özel sektör örgütlerinin başkanları tarafından, TÜSİAD'ın 1-2 Mart 2002 tarihinde İstanbul'da düzenlediği 5. Avrupa Akdeniz İş Zirvesi'nde kurulan UMCE'nin Genel Kurulu İstanbul'da yapıldı. 
     TÜSİAD'ın ev sahipliğinde gerçekleşen Genel Kurul'a, Türkiye'den TÜSİAD ve Türkiye İşveren Sendikaları Konfederasyonu'nun TİSK yanı sıra Cezayir, Fas, Filistin, İsrail, Kıbrıs Rum Kesimi, Lübnan, Malta, Mısır, Suriye, Tunus ve Ürdün özel sektörlerinin temsilcileri katıldılar. 
     Kuruluşundan bu yana Fas Girişimcileri Konfederasyonu Başkanı Hassan Chami tarafından yürütülen UMCE Başkanlığı, Genel Kurul'da bir yıllığına Türkiye'ye geçti. Bu süre boyunca UMCE'nin başkanlığını TÜSİAD Başkanı olarak Ömer Sabancı üstlenecek. 
     Ömer Sabancı, düzenlenen basın toplantısında, başkanlık döneminde Avrupa Komisyonu'nun 1995 yılında başlattığı Barcelona süreci çerçevesinde yer alan Akdeniz bölgesindeki özel sektörün güçlendirilmesi ve geliştirilmesi amacının hayata geçirilmesi için çalışacağını söyledi. 
     Türkiye'nin bölgede İsrail, Filistin ve Fas ile serbest ticaret anlaşmaları imzaladığını anımsatan Sabancı, ''Ortadoğu ve Kuzey Afrika'daki diğer ülkelerin de Avrupa'nın refah ortamından yararlanmasının bölgeye huzur ve barış getireceğine inanmaktayım. Bu nedenle, başkanlık dönemimizde, bölgedeki ilişki ve işbirliklerinin geliştirilmesi için aktif rol alacağız'' diye konuştu. 
     TÜSİAD Başkanı Sabancı, bir soru üzerine, Kıbrıs Rum Kesimi temsilcisinin de Türkiye'nin başkanlığını desteklediğini, başkanlık seçiminin oy birliğiyle gerçekleştirildiğini bildirdi. 
     
</TEXT>
</DOC>
