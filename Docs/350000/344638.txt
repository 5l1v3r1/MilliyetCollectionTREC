<DOC>
<DOCNO> 344638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur09.html </URL>
<DATE> 2005/05/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Eğitim-Sen üyeleri Ankara'da protesto eylemi yapıyor... 
</HEADLINE>
<TEXT>

     Eğitim-Sen’in kapatılmasıyla ilgili davayı ve eğitim alanındaki "kadrolaşmayı" protesto etmek için çeşitli illerden Ankara’ya gelen sendika üyeleri, tren garında toplandı. 
     "Eğitim-Sen kapatılamaz" ve "Kadrolaşmaya hayır" sloganları atan sendika üyeleri, Milli Eğitim Bakanlığı’na gitmek üzere Talatpaşa Bulvarı’ndan yürüyüşe geçti. 
     Sendika üyeleri, bir süre sonra panzerlerin kurduğu polis barikatıyla karşılaştı. Sendika yöneticileri emniyet yetkilileriyle görüşerek Milli Eğitim Bakanlığı’na yürümek istediklerini, basın açıklamasını "muhatapları"nın bulunduğu yerde yapmak istediklerini söylediler. 
     Emniyet yetkililerinin yürüyüşün ana arterler üzerinden yapılmasına izin vermeyeceğini bildirmesine üzerine taraflar arasında görüşme sona erdi. Sendika üyeleri halen panzerlerin oluşturduğu barikatın önünde beklemeyi sürdürüyor. 
     Yürüyüşe KESK Genel Başkanı İsmail Hakkı Tombul ve diğer yöneticilerle Halk Evleri Genel Başkanı Abdullah Aydın da katılıyor. 
     
     GÜVENPARK’TA PROTESTO 

     Öte yandan, sabah erken saatlerden itibaren Güvenpark’ta toplanan ve çeşitli sloganlar atarak sendikanın kapatılmak istenmesini protesto eden Eğitim-Sen Ankara Şubesi üyeleri, Gar’dan yürüyüşe geçen grubun Kızılay’a gelmesini bekliyor. Kızılay başta olmak üzere kentte yoğun güvenlik önlemleri alan polis, Güvenpark’ı tamamen abluka altına alarak, grubun Milli Eğitim Bakanlığı önüne geçmesine izin vermiyor. 
     Güvenlik güçleri, çeşitli illerinden gelen Eğitim-Sen üyelerinin bulunduğu otobüsleri kentin giriş noktalarında durdurarak, Ankara Garı’na yönlendiriyor. 
     Ankara Emniyet Müdürlüğü önceki gün bir basın bildirisi yayınlayarak, Eğitim-Sen’in Milli Eğitim Bakanlığı önünde yapmak istediği kitlesel basın açıklamasına, yasal miting alanının dışına çıkıldığı için izin verilmeyeceğini duyurmuştu. 
     
     GRUPLARIN MEŞRUTİYET CADDESİ’NDE TOPLANARAK AÇIKLAMA YAPMALARINA İZİN VERİLDİ 

     Eğitim-Sen’in kapatılmasıyla ilgili davayı ve eğitim alanındaki "kadrolaşmayı" protesto etmek için çeşitli illerden Ankara’ya gelen sendika üyeleri ile Güvenpark’taki Eğitim-Sen Ankara Şubesi üyelerinin Meşrutiyet Caddesi’nde toplanarak açıklama yapmalarına izin verildi. 
     Çeşitli illerden gelerek Ankara Garı’nda toplanan sendika üyeleri, panzerlerle oluşturulan polis barikatının kaldırılmasıyla birlikte kitlesel basın açıklamasının yapılacağı Meşrutiyet Caddesi’ne doğru yürüyüşe geçtiler. Güvenpark’taki polis barikatının da kaldırılmasıyla, Eğitim-Sen Ankara Şubesi üyeleri de Meşrutiyet Caddesi’ne doğru yürümeye başladı. 
     Ankara Garı’ndan Çevik Kuvvet eşliğinde, trafiğe kapatılan Meşrutiyet Caddesi’ne doğru yürüyen KESK Genel Başkanı İsmail Hakkı Tombul, Eğitim-Sen Genel Başkanı Alaattin Dinçer, KESK’e bağlı sendikaların yöneticileri ve Eğitim-Sen üyeleri, yol boyunca Eğitim-Sen’in kapatılmasını protesto eden sloganlar atıyor. 
     
</TEXT>
</DOC>
