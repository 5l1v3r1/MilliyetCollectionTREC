<DOC>
<DOCNO> 341095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/spo03.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral fedak rlık 
</HEADLINE>
<TEXT>


Galatasaray'ın golcüsü Hakan Şükür sakatlığına rağmen Fenerbahçe'ye karşı oynamak istiyor. Bileği şiş olan golcüye yoğun tedavi uygulanıyor 

ERHAN TELLİ 


Hakan Şükür'ün, Fenerbahçe ile yarın oynanacak Türkiye Kupası final maçında takımını yalnız bırakmamak için özveride bulunmaya hazır olduğu bildirildi. Ankaragücü sınavında sol ayak bileğine aldığı darbeyle sakatlanan ve şişlik nedeniyle son 48 saattir aktif şekilde dinlendirilen Kral dev maçta mutlaka oynamak istiyor. 

Hagi'nin yüzü güldü 
Sarı - Kırmızılı takımın dün sabah basına kapalı olarak yaptığı antrenmanda koşuyla yetinen Hakan'ın durumu bugünkü kontroller sonunda netleşecek. Kulüp doktorları şişliği indirmek için yoğun tedavi uygularken, başarılı oyuncunun özel bandajla sahaya çıkabileceği vurgulandı. Hakan'ın oynama konusundaki ısrarı Teknik Direktör Gheorghe Hagi'nin de yüzünü güldürdü. 

Prime Fener zammı 

Galatasaray Yönetimi, Fenerbahçe derbisi öncesi kesenin ağzını açtı. Sarı - Kırmızılılar, dev maçın daha önce futbolcu başına 15 bin dolar olarak belirlenen primlerini 25 bin dolara çıkardı. Yönetimin bu jesti oyuncular arasında sevinç yarattı. Türkiye Kupası'nın kazanılması durumunda bu paranın futbolcuların banka hesaplarına yatırılacağı bildirildi. Öte yandan dün sabah Florya Tesisleri'nde basına kapalı yaptığı idmanla hazırlıklarını sürdüren Aslan bugün 12.30'da kampa girecek. Sarı - Kırmızılılar maçın son çalışmasını ise saat 19.00'da Olimpiyat Stadı'nda yapacak. 

Gökşen Fahri bitti gibi 

Sarı - Kırmızılı takımın Futbol Şube Sorumlular'ından Fatih Gökşen, uzun bir süreden bu yana takıma kazandırılması için çaba harcadıkları Rizesporlu Fahri Tatan'ın transferinde sona yaklaştıklarını söyledi. Gökşen, "Fahri'nin Galatasaray'a çok yararlı olacağına inanıyoruz. Kendisiyle ve kulübüyle yaptığımız görüşmelerde olumlu gelişmeler elde ettik. Birkaç gün içinde bu transfer bitecektir" müjdesini verdi. 

Taraftar şoku 

Galatasaray ve Fenerbahçe'de yarınki maç öncesi taraftar şaşkınlığı yaşanıyor. İki kulüp taraftarları, dev maçın 105, 79 ve 43 YTL'den satışa çıkarılan biletlerine beklenen ilgiyi göstermedi. Dünkü rakamlara göre Sarı - Kırmızılı seyirciler 12 bin bilet alırken, Sarı - Lacivertliler'in aldığı bilet sayısı ise 16 binde kaldı. Maçın fazla ilgi görmemesi nedeniyle düzenlemeler yapıldı. Daha önce bir taraftar sadece 2 bilet alabilirken bu sayı 9'a çıkarıldı. 

Gençsoy vefat etti 

1939-1945 arasında Galatasaray forması giyip, 24 Nisan'daki 100. Yıl töreninde, Sarı - Kırmızılı takımın hayattaki en yaşlı ikinci futbolcusu olarak ödül alan Mustafa Gençsoy yaşama veda etti. 84 yaşında ölen Gençsoy'un cenazesi bugün öğle vakti Bebek Camii'nde kılınacak namazdan sonra toprağa verilecek. 


</TEXT>
</DOC>
