<DOC>
<DOCNO> 325924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy15.html </URL>
<DATE> 2005/03/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Özkan ve Önal yargılanıyor... Özkan Vicdanım rahat 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın, Türkiye Halk Bankası'nı zarara uğratarak, görevlerini kötüye kullandıkları iddiasıyla Yüce Divan'da yargılanmalarına devam ediliyor. 
     Yüce Divan'daki davanın bugünkü duruşmasına, Özkan, Önal ve avukatları katıldı. Duruşmada, Hüsamettin Özkan savunmasını yaptı. 
     TBMM Soruşturma Komisyonu raporunda, ''bankalar yeminli murakıplarınca Türkiye Halk Bankası ile ilgili hazırlanan raporların bir kez de Başbakanlık Teftiş Kurulu'na inceleterek denetimin 2 yıl geciktirildiği'' iddiasının yer aldığını anımsatan Özkan, bu iddiaların gerçeği yansıtmadığını söyledi. 
     Başbakanlık Teftiş Kurulu'na yeniden bir inceleme yaptırmadığını, yasalara aykırı olarak doğrudan Cumhuriyet Başsavcılığı'na gönderilen 5 raporun görevsizlik kararıyla kendisine geldiğini belirten Özkan, Hazine Müsteşarlığı'na defalarca yazdığı yazılarda, bu kişilerin de savunmaları alındıktan sonra dosyaların gönderilmesini istediğini anlattı. 
     Daha sonra bu raporların, Başbakanlık Teftiş Kurulu ve Başbakanlık Yüksek Denetleme Kurulu'nca incelendiğini ve gelen toplam 12 rapordan 2'sinde Halk Bankası yöneticileriyle ilgili suçlama bulunduğunu kaydeden Özkan, bu 2 rapor konusunda ilgililer hakkında gereğinin yapılması için soruşturma izni verdiğini ve geciktirmeden Cumhuriyet Başsavcılığı'na gönderdiğini ifade etti. 
     
     ''GÜNEŞ TANER YETKİLİYDİ...'' 
     ''Bakanlar yeminli murakıplarının raporlarına rağmen Türkiye Halk Bankası yöneticilerinin imza yetkisini kaldırmadığı'' yönündeki iddiayı da yanıtlayan Özkan, bu konuda kendi yetkisinin olmadığını, dönemin Hazine Müsteşarlığı'nın bağlı olduğu Devlet Bakanı Güneş Taner'in yetkili olduğunu söyledi. 
     Politik yaşamında, kamu görevlerinde devamlılık esasını gözettiğini belirten Özkan, ''Eğer Halk Bankası ile ilgili genel müdür ve yardımcılarını alıp parti görüşüme uygun veya başka yakınlıkla yerlerine atama yapsaydım, bugün huzurunuzda olmayacaktım'' dedi. 
     Sadece Halk Bankası değil, özel kalemi de dahil hiçbir kamu görevlisini görevinden almadığını kaydeden Özkan, Soruşturma Komisyonu'nun Halk Bankası'ndan verilen kredilerle ilgili yaptığı araştırmada da bu kredilerin verilmesinde hiçbir telkininin olmadığının ortaya çıktığını savundu. 
     
     ''MENFAAT TEMİN ETMEDİM'' 
     Soruşturma önergesinde olmamasına rağmen mal varlığının da araştırıldığını kaydeden Özkan, bu araştırma sonucunda görev yaptığı dönemde herhangi bir menfaat temin etmediğinin ortaya çıktığını söyledi. 
     ''Vicdanım rahat, suç teşkil edecek hiçbir eylemim olmadı'' diyen Özkan, şöyle devam etti 
     ''Yüce Divan'ın önüne getirilen kasıtlı, siyasi bu davayı hukuki zemine oturtmanızı bekliyorum. Ben görevimi yaptım, Hazine Müsteşarlığı 652 gün raporları bekletmiştir, sorularımıza hiçbir yanıt vermemiştir. Şimdi yanıt vermeyenler mi ben mi suçluyum Bana gelen 2 rapora ben takdir yetkimi kullanarak soruşturma izni verdim.'' Duruşmada, Recep Önal savunmasını yapmaya başladı. 
     Duruşmayı, eski bakanlardan İstemihan Talay ve eski Gaziantep Büyükşehir Belediye Başkanı Celal Doğan da izliyor. 
     
</TEXT>
</DOC>
