<DOC>
<DOCNO> 331634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/siyaset/axsiy01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bildiride Gül imzası 
</HEADLINE>
<TEXT>


Yunanistan'ın karasularını 12 mile çıkarmasını savaş sebebi sayan bildiride Gül'ün de imzası var. Bildiri, bol alkış almış 

SALİHA ÇOLAK, AYDIN HASAN Ankara 


TBMM Başkanı Bülent Arınç'ın kaldırılmasını istediği "Yunanistan'ın karasularını 12 mile çıkarmasının savaş nedeni sayılacağı" yolundaki bildiride, Dışişleri Bakanı Abdullah Gül'ün de imzasının olduğu ortaya çıktı. 
Bildiri ile Yunanistan'ın karasularını "6 milin ötesine" çıkarma girişimi karşısında DYP - CHP koalisyonu ile kurulan Çiller hükümetine "askeri müdahale yetkisi" verildi. Hikmet Çetin'in Başbakan Yardımcısı, Erdal İnönü'nün Dışişleri Bakanı olduğu dönemde DYP'nin girişimleriyle oluşturulan bildiride, "RP Genel Başkan Yardımcısı" sıfatıyla Gül'ün de imzası yer aldı. 

İşte o bildiri 
8 Haziran 1995 tarihli bildiri, TBMM tutanaklarına özetle şöyle yansıdı 
"TBMM aşağıdaki açıklamayı oybirliğiyle kabul etmiştir. Ege'deki dengeler Lozan Antlaşması'yla kurulmuştur. O tarihte 2 ülkenin karasuları 3 deniz mili olarak belirlendi. 8 Ekim 1936'da karasularını 6 deniz miline çıkaran Yunanistan son olarak, Deniz Hukuku Sözleşmesi'nin bazı hükümlerinden yararlanarak karasularını 12 mile çıkarmak istediğini ortaya atmıştır. Bu gerçekleşirse, Yunanistan, Ege Denizi'nin yaklaşık yüzde 72'sini egemenliğine alacak. Türkiye'nin bunu kabul etmesi düşünülemez. TBMM, Yunanistan hükümetinin Ege'deki karasularını 6 milin ötesine çıkarma kararı alması durumunda, ülkemizin menfaatlarını müdaafa için, hükümete askeri bakımdan gerekli görülecek olanlar dahil, tüm yetkilerin verilmesine... karar vermiştir. Bravo sesleri, alkışlar ." 
DYP'lilerin, "Oylatmayacak mısınız " sorusuna, oturumu yöneten Meclis Başkan Vekili Kamer Genç'in, "Oybirliğiyle benimsendi" yanıtı da tutanaklara yansıdı. 

Alkışlarla 

Tartışılan "casus belli" kararının Meclis'te alındığı 8 Haziran 1995 tarihli TBMM tutanağında, bildirinin okunmasının ardından, "Bravo ve alkış sesleri" ifadesi yer alıyor. 


</TEXT>
</DOC>
