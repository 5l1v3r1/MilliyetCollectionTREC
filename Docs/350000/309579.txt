<DOC>
<DOCNO> 309579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy19.html </URL>
<DATE> 2005/01/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP milletvekili Amber'e parti binasında basın toplantısı izni verilmedi 
</HEADLINE>
<TEXT>

     CHP Hatay Milletvekili Züheyir Amber, CHP Genel Başkanlığı için Şişli Belediye Başkanı Mustafa Sarıgül'ü desteklediği gerekçesiyle parti binasında basın toplantısı düzenlemesine izin verilmediğini iddia etti. 
     Amber, parti binasında basın toplantısı yapmasına izin verilmemesi üzerine Antakya Gazeteciler Cemiyeti'nde düzenlediği basın toplantısında, bu davranışın, CHP'nin demokrasi anlayışı ile bağdaşmadığını söyledi. Amber, ''Bu partiyi, Deniz Baykal'ı Sevenler Derneği olmaktan çıkarmalıyız'' dedi. 
     ''Toplantıda, genel başkan adaylığı için Şişli Belediye Başkanı Mustafa Sarıgül'ü destekleyeceğimizi açıklayacaktık'' diyen Amber, şunları kaydetti 
     ''Basın toplantısı için, önce telefonla Merkez İlçe Başkanı Ali Yorulmaz'ı aradım. Sayın ilçe başkanı aylardır partiye uğramadığını, basın toplantısı için il başkanını aramam gerektiğini, yetkinin onda olduğunu söyledi. Bunun üzerine il başkanını telefonla arayarak, parti binasında basın toplantısı düzenleyeceğimizi bildirdik. İl Başkanı Ertuğrul Gün bey, bize böyle bir şeye izin vermesinin mümkün olmadığını bildirdi. Bu son derece üzüntü verici bir olay.'' Milletvekili Amber, korkunun ecele faydası olmayacağını, halkın tercihinin de Sarıgül'ün genel başkanlığı olduğunu söyledi. 
     CHP'nin Dörtyol, Kırıkhan, Belen İlçe Başkanları, Reyhanlı ve İskenderun ilçe başkanları ile bazı belde temsilcileri ise yaptıkları açıklamada, genel başkanlık yarışında Sarıgül'ün yanında olacaklarını bildirdiler. 
     CHP Hatay İl Başkanı Ertuğrul Gün ise yazılı açıklamasında, Milletvekili Amber'in seçildiği günden beri partiye uğramadığını, partide yapılan hiçbir bayramlaşma toplantılarına katılmadığı gibi basın toplantılarını da hep Gazeteciler Cemiyeti'nde düzenlediğini belirterek, şunları kaydetti 
     ''Sayın milletvekilinin bugüne kadar partide basın toplantısı yapacağım diye bizden bir talebi olmadı. Partimizden ihraç edilen ve halen Antakya Belediyesi Bağımsız Meclis Üyesi olan Mehmet Daroğlu aracılığıyla toplantı yapma isteğini bildiren milletvekilinin bu talebi, etik olmadığı gerekçesiyle yerine getirilmemiştir.'' 
     
</TEXT>
</DOC>
