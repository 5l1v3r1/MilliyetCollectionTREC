<DOC>
<DOCNO> 325323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo19.html </URL>
<DATE> 2005/03/20/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Galatasaray, B.B. Ankaraspor maçının ardından... 
</HEADLINE>
<TEXT>

     Galatasaray'ın sarı-kırmızılı forma ile bugüne kadar rakip filelere 199 gol gönderen Hakan Şükür, Büyükşehir Belediyesi Ankaraspor maçının 4. dakikasında rakip fileleri havalandırarak, 200. golüne imza attı. 
     2. dalyaya ''Merhaba'' diyen Hakan Şükür, karşılaşmanın ikinci yarısının hemen başında attığı golle de 201. golüne ulaştı. Hakan toplamda ise ligde 222. resmi golünü filelere gönderdi. 
     
     GALATASARAY İLK GOLÜ 10 KİŞİYKEN YEDİ 
     Karşılaşmanın 29. dakikasında Büyükşehir Belediyesi Ankaraspor'un attığı gol şanssızlık eseri Hasan Şaş'ın oyun dışı olduğu dönemde geldi. 
     Hasan Şaş, bir pozisyonda sakatlanması nedeniyle oyun dışına çıkarken, bu futbolcu tedavisinin hemen ardından devam etmek istedi. 4. hakem Aytekin Durmaz, orta hakem Serdar Tatlı'dan izin almadan oyuna girmek isteyen Hasan Şaş'ı engellerken, bu futbolcu ancak konuk takımın attığı gol sonrasında oyuna girebildi. 
     Hasan Şaş da daha sonra oyuna girerken, 4. hakem Durmaz'a sitemde bulundu. 
     
     HAGI İLK YARIDA ÇILGINA DÖNDÜ 
     Karşılaşmada 2-0 öne geçtikten sonra rakibin gollerine engel olamayan Galatasaray'da, Teknik Direktör Hagi adeta çılgına döndü. 
     Yenilen ikinci golden sonra yedek kulübesine elleriyle vuran Rumen çalıştırıcı, ilk yarı boyunca hırsından yerinde duramadı. Hagi, ancak takımının ikinci yarıda attığı gollerden sonra moral bulabildi. 
     
     ŞENOL GÜNEŞ DE MAÇTA 
     Karşılaşmayı dünkü maçta Beşiktaş'a 1-0 yenilen Trabzonspor'un Teknik Direktörü Şenol Güneş de izledi. 
     Galatasaray'dan devre arasında Büyükşehir Belediyesi Ankaraspor'a transfer olan Ümit Karan da iki takım arasındaki anlaşma nedeniyle maçta yer almadı ve karşılaşmayı tribünden takip etti. 
     
     HASAN'IN BÜYÜK SEVİNCİ 
     İstanbulspor maçında taraftarların protestosuna maruz kalan Hasan Şaş, takımını 4-2 öne geçiren golü attıktan sonra büyük sevinç yaşadı. 
     Kapalı tribünlere doğru koşan ve formasını çıkartarak yere fırlatan Hasan, bu hareketi nedeniyle de maçın hakemi Serdar Tatlı'dan sarı kart gördü. 
     
     PUAN FARKI 2'YE İNDİ 
     Galatasaray, Fenerbahçe'nin Denizlispor'a yenildiği haftayı galibiyetle kapatarak, aradaki puan farkını da 2'ye indirdi. 
     Sarı-kırmızılılar, ilk yarıda büyük sıkıntı yaşadıkları maçı kayıpsız atlatmayı bildi ve şampiyonluk yarışında umutlarını arttırdı. 
     
</TEXT>
</DOC>
