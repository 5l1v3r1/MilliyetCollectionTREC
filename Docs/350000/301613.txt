<DOC>
<DOCNO> 301613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy10.html </URL>
<DATE> 2004/12/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ABD Dışişleri'nin iki numaralı ismi Türkiye'ye geliyor.. 
</HEADLINE>
<TEXT>

     Görevine kısa süre sonra veda edecek olan ABD Dışişleri Bakanlığı'nın iki numaralı ismi Richard Armitage yeni yılın ilk günlerinde Türkiye'ye geliyor. 
     Diplomatik kaynaklardan edinilen bilgiye göre, Dışişleri Bakanı Colin Powell'ın en yakın çalışma arkadaşı olarak ABD yönetiminde ılımlı kanadın önde gelen isimleri arasında yer alan Armitage, 2 Ocak Pazar günü Ankara'ya gelecek. 
     ABD Dışişleri Bakan Yardımcısı Armitage, temaslarına 3 Ocak Pazartesi günü başlayacak. Konuk bakan yardımcısının Dışişleri Bakanı ve Başbakan Yardımcısı Abdullah Gül ile bir araya gelmesi öngörülüyor. 
     Armitage'ın programını hazırlayan ABD'nin Ankara Büyükelçiliği'nin, Başbakan Recep Tayyip Erdoğan'dan da randevu talep ettiği, Erdoğan'ın programının uygun olması durumunda bu görüşmenin de yapılabileceği bildirildi. 
     Armitage ile görüşmelerin temel konularından birini Irak'taki gelişmeler oluşturuyor. İki ülke yetkilileri, Irak'ta yaklaşan seçimler öncesi durumu gözden geçirecek. Ankara'nın özellikle Musul saldırısından sonra Irak'ta Türk vatandaşlarının güvenliği sorunu ile terör örgütü PKK KADEK'e karşı hala somut bir mücadeleye başlanmamasından duyduğu rahatsızlığı ABD'nin dikkatine getirmesi bekleniyor. 
     
     ARMİTAGE'IN SON ZİYARETİ 
     Armitage'ın Ankara ziyareti, Dışişleri Bakan Yardımcısı olarak Türkiye'ye yapacağı son ziyaret olacak. 
     Armitage'ın ismi bir dönem George Tenet'tan boşalan Merkezi Haberalma Teşkilatı CIA başkanlığı ve Powell'ın yerine ABD Dışişleri Bakanlığı için geçmişti. 
     Powell'ın istifası ve yerine Ulusal Güvenlik Danışmanı Condolezza Rice'ın atanması üzerine Armitage'ın da yeni yılda görevinden ayrılması bekleniyor. Armitage'ın yerine kimin getirileceği ise şu sıralarda Washington'da en çok merak edilen konular arasında. 
     Yeni Irak'ın Baas Partisi'nden arındırılması, CIA'in, yeni başkan Porter Goss yönetiminde ''temizlikten geçirilmesi'', kabinede çatlak sese yer verilmemesi yaklaşımı çerçevesinde Bush yönetiminin, ABD Dışişleri Bakanlığı'nın ikinci adamı konumuna kimi getireceği, bakanlığın hangi yöne gideceğinin de işaretini verecek. 
     Rice'ın yeni muhafazakarlardan Neo-con birini bu göreve getirmesi halinde, Bush'un terörizme karşı kendi kurallarıyla savaşması ve ''dik kafalı dış politikanın'' devam etmesi bekleniyor. 
     ABD Dışişleri Bakanlığı'nın iki numaralı yetkilisi Richard Armitage ve eski Başkan Bill Clinton dönemindeki Strobe Talbott, Washington'da bu görevi yürüten en güçlü isimler olarak biliniyor. 
     Bakan yardımcısı, bakanlık bürokrasisini, bütün büyükelçilik ve konsoloslukları yönetirken, küresel sorunların krizlere dönüşmesini engelliyor, en önemli konulara damgasını vuruyor ve bakanın en güvendiği danışmanı işlevini görüyor. 
     Önemli işleri bitiren bürokrat olarak iki numaralı yetkiliye, ''baltacı'' da deniliyor. 
     
</TEXT>
</DOC>
