<DOC>
<DOCNO> 312858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun15.html </URL>
<DATE> 2005/02/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rice Abbas'tan çok etkilendik 
</HEADLINE>
<TEXT>

     ABD, İsrail ve Filistinlilerle bir kriz yönetim mekanizması üzerinde görüşmeler yapıyor. 
     ABD Dışişleri Bakanı Condoleezza Rice'ın Ortadoğu'ya yapacağı ziyaret öncesinde üst düzey Amerikalı bir yetkili, barış görüşmelerinin şiddetin kontrol altına alınamadığı zamanlarda bile devamını sağlayacak bir kriz yönetim grubunun oluşturulması için İsrail ve Filistin taraflarıyla görüşmeler yapıldığını belirtti. 
     Bu grubun her iki taraf ile ABD'den temsilcileri bir araya toplayacağını ifade eden Amerikalı yetkili, bu kriz yönetim mekanizmasının barış görüşmeleri sırasında geçmişte olduğu gibi şiddetin kontrolden çıkması durumunda sorunları çözmeye yönelik olacağını kaydetti. 
     Amerikalı yetkili, mekanizmanın ayrıntılarının henüz belirlenmediğini, bu konudaki görüşmelerin devam ettiğini belirtti. 
     Amerikan Dışişleri Bakanı Rice, Ankara ziyaretinin ardından İsrail'de Başbakan Ariel Şaron ve yarın da Filistin Devlet Başkanı Mahmud Abbas ile görüşecek. 
     Şaron ve Abbas salı günü Mısır'ın ev sahipliğinde Şarm El Şeyh kentinde bir araya gelecekler. 
     
     ''ABBAS'TAN ETKİLENDİK'' 
     Bu arada, Condoleezza Rice İngiliz yayın kuruluşu BBC'ye verdiği demeçte, ülkesinin Mahmud Abbas'tan çok etkilendiğini söyledi. 
     Rice, BBC'nin pazar programı ''Breakfast with Frost''da yaptığı açıklamada, ''Yaptıklarından çok etkilendik, daha fazlasını yapmaya devam etmesini umuyoruz'' dedi. 
     Amerikan Dışişleri Bakanı, Başkan Bush'un da Birliğin Durumu konuşmasında söz ettiği üzere, tüm taraflara yardıma hazır olduklarını belirtti. 
     
</TEXT>
</DOC>
