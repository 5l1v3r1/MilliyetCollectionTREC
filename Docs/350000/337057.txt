<DOC>
<DOCNO> 337057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy38.html </URL>
<DATE> 2005/04/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
CHP'li Yıldız "Hakkımda hazırlanan fezleke bir şike fezlekedir" 
</HEADLINE>
<TEXT>

     CHP Genel Saymanı ve Şanlıurfa Milletvekili Mahmut Yıldız, ''Hakkımda hazırlanan fezleke bir şike fezlekedir ve yapılan hukuk skandalıdır'' dedi. 
     TBMM'de gazetecilerin sorularını yanıtlayan Yıldız, ''Benimle ilgili fezleke hazırlanırsa istifa ederim'' sözleri hatırlatılarak, hakkında hazırlanan fezleke ile ilgili düşüncelerinin sorulması üzerine, şunları söyledi 
     ''Bu, bir şike fezlekedir ve yapılan hukuk skandalıdır. Benimle 5 yıldır husumet içinde olan bir kişinin şikayeti üzerine hazırlanmış bir senaryodur. 
     Sayın savcının hakkımda hazırladığı fezlekenin tarihi 28 Mart 2005'tir. Oysa bu fezlekeye delil oluşturulmak üzere büroma yapılan ve evraka el konulan baskının tarihi 31 Mart 2005'tir. Ayrıca, olayla ilgili bilirkişi tarafından hazırlanacak rapor hala ortada yoktur. Fezleke somut delillere ve raporlara dayalı olarak hazırlanır. Sadece şikayete dayalı bir fezleke olamaz.'' Fezlekede sözü edilen suçlamanın muhatabının, ''şirketin ortağı olmaması nedeniyle kendisi olmadığını'' ifade eden Yıldız, tüm bunların, hazırlanan senaryoyu ayrıntıları ile ortaya koyduğunu savundu. 
     Yıldız, ''Söylediklerimin arkasındayım. Ancak şike, senaryo ve gerçek dışı suçlamalar, bu sözlerimi bağlamaz'' diye konuştu. 
     
</TEXT>
</DOC>
