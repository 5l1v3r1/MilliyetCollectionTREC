<DOC>
<DOCNO> 345658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko32.html </URL>
<DATE> 2005/05/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
AB, tekstil konusundaki anlaşmazlığın çözümü için Çin'e süre verdi 
</HEADLINE>
<TEXT>

     Avrupa Birliği, tekstil ticaretindeki anlaşmazlığın gayri-resmi müzakereler yoluyla çözülmesi için Çin’e ay sonuna dek süre verdi. 
     AB Sözcüsü Francoise Le Bail, anlaşmazlık 31 Mayıs’a dek müzakere yoluyla çözülemediği takdirde, Avrupa Komisyonu’nun ticaretten sorumlu üyesi Peter Mandelson’ın Dünya Ticaret Örgütü DTÖ nezdinde resmi girişimlere başlayacağını bildirdi. 
     DTÖ nezdinde resmi müzakerelerin başlaması durumunda ise Çin, nihai kararı beklemeksizin müzakerelerin başladığı tarihten itibaren 15 gün içinde tekstil ihracatına kendisi kısıtlama getirmek zorunda 
     kalacak. 
     Uluslararası ticarette tekstil ürünlerine uygulanan giriş kotalarının 1 Ocak’tan itibaren kaldırılmasıyla dünya pazarlarını ucuz Çin tekstilinin istila etmesi, dünya çapında hoşnutsuzluk yaratmıştı. 
     Çin’in tekstil ihracatındaki patlamanın, diğer ülkelerdeki üretici şirketlerin zarar etmesine ve işsizliğe yol açtığını belirten pek çok ülke, buna karşı önlem alınması talebiyle harekete geçmişti. 
     Şikayetçilerin arasında bulunan ve alım gücü bakımından dünyanın en büyük pazarına sahip olan ABD, Çin ürünlerine yeniden kısıtlama koymuş, AB de konu müzakerelerle çözümlenemediği takdirde aynı yönde hareket edeceğini bildirmişti. 
     
</TEXT>
</DOC>
