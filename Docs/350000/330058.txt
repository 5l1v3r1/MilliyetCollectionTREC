<DOC>
<DOCNO> 330058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun18.html </URL>
<DATE> 2005/04/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İsrail, Batı Şeria'ya çöp dökecek 
</HEADLINE>
<TEXT>

     İsrail'in, Batı Şeria'ya her ay 10 bin ton çöp dökmeyi kararlaştırdığı iddia edildi. 
     Haaretz adlı gazetenin haberine göre, özellikle Tel Aviv ve Saron vadisinden toplanan çöpler, Batı Şeria'nın kuzeyindeki Kedumim Yahudi yerleşkesiyle Nablus kasabası arasındaki Ebu Suşa bölgesine dökülecek. 
     1967'de Batı Şeria ve Gazze'nin işgalinden beri bu emsali görülmemiş kararın, devletler hukukuna aykırı olduğu ve çevre kirliliğine yol açabileceği kaydedildi. 
     Gazete, Ebu Suşa bölgesinde son günlerde İsrail ordusuna ait buldozerler ve kamyonların çöplük açmak için faaliyet içinde olduklarını yazdı. Gazeteye göre, çöp toplama işini Baron İndustrial Park adlı şirket yürütecek. 
     Çevre Bakanlığı sözcüsü, AFP muhabirinin haberle ilgili sorusu üzerine konunun kendilerini ilgilendirmediğini söyledi. Muhabir, Batı Şeria'daki askeri yetkililere ise ulaşamadı. 
     
</TEXT>
</DOC>
