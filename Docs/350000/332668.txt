<DOC>
<DOCNO> 332668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur13.html </URL>
<DATE> 2005/04/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Düğün salonunda, bıçaklar ve silahlar konuştu 
</HEADLINE>
<TEXT>

     Ergün AYAZ DHA 

      İZMİT'in Kuruçeşme Beldesi'nde bir düğün sırasında, iki grup arasında başlayan sözlü tartışma salon dışında tabancalı bıçaklı kavgaya dönüşünce 4 kişi yaralandı. Polis, 7 kişiyi gözaltına aldı. 
     Olay, dün saat 23.00 sıralarında Kuruçeşme Düğün Salonu'nda meydana geldi. Düğün sırasında genç kızlara laf atma yüzünden iki grup arasında tartışma çıktı. Tartışma büyüyünce çıkan kavgada yaklaşık 20 kişi birbirine girdi. 
     Düğün salonu dışına taşan kavgaya tabanca ve bıçaklar da karıştı. Olaylarda, 20 yaşındaki Halit Kocaman, 35 yaşındaki Ramazan Sönmez, 24 yaşındaki Serkan Can ve 19 yaşındaki soyadı öğrenilemeyen Sinan adlı genç, yaralandı. Yaralı 4 genç, Kocaeli Devlet Hastanesi'nde tedavi altına alındı. Yaralıların hayati tehlikesinin bulunmadığı açıklandı. Polis, kavga sırasında bıçak ve tabancayla yaralanmaya neden olduklarını belirlediği 7 kişiyi gözaltına aldı. Polisin soruşturması devam ediyor. 
     Bu arada tabancalardan çıkan mermilerden biri, Mehmet Dişçi'nin park etmekte olyduğu otomobilinin arka yan camına isabet etti. Yanında eşi de bulunan Mehmet Dişçi, "Kurşun bize de isabet edebilirdi. Bu ne sorumsuzluk'' diyerek yaşadıklarına tepki gösterdi. 
     
</TEXT>
</DOC>
