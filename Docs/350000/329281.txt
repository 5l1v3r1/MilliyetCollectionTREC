<DOC>
<DOCNO> 329281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko13.html </URL>
<DATE> 2005/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
PETKİM'e talep beklentinin üzerinde 
</HEADLINE>
<TEXT>

     Mert İLKUTLUĞ DHA 

      PETKİM Genel Müdürü Kenan Yavuz, ön talep toplamanın ilk gününde gelen talebin beklentinin çok daha yoğun olduğunu, şirketin açıklık oranının yüzde 30'a yükselmesi ile yabancıların da ilgi göstermesini beklediklerini söyledi. Yavuz, "PETKİM en zor döneminde bile hazinden para tırtıklamamıştır'' dedi. 
     PETKİM Genel Müdürü Kenan Yavuz, Petkim'in üst düzey yöneticileri İzmir Ticaret Odası Plastik ve Sentetik Lifler Meslek Komitesi tarafından düzenlenen toplantıda, halka arz süreci ve nisan ayında devreye alınacak olan Alçak Yoğunluklu Polietilen Tesisleri AYPE-T hakkında bilgi verdi. PETKİM Genel Müdürü Kenan Yavuz, PETKİM'in Türk ekonomisinin gururu olan bir kuruluş olduğunu dile getirerek, "PETKİM'in sahip olduğu tablo o kadar güzel bir tablo ki, sahip olduğu mali tablo hiçbir şirkette yok. PETKİM her şeye sahip ama böylesine olağanüstü bir kurum yok sayılmaya, gözden çıkarılmaya çalışılmış. Geçmişte yapılan hataları bir kenara bırakıp, öncelikle PETKİM'i geleceğe taşımak zorundayız'' dedi. 
     
     HİSSELER DERİNLEŞECEK 
     Halka arz süreci devam eden PETKİM'in ön talep toplama bölümünün ilk gününde sonuçların ve talebin tahmin edilenin çok üzerinde olduğunu belirten Yavuz, "6 Nisan'da ön talep, 13 - 14 Nisan'da ise kesin talep toplama dönemi bitecek. Halka açıklık oranımız yüzde 4'den yüzde 30'a çıkacak. Daha önce hisseler sığ olduğu için yabancılar girmiyordu, bu oran artınca performansımız daha iyi ölçülecek, yabancılar da hisselere ilgi gösterecek. Daha şeffaf, daha kendini sorgulayan, sorgulatan hesap veren, bir şirket hüviyetine kavuşacağız'' dedi. PETKİM hisselerinin nasıl olsa satılacağını belirten Yavuz, isteklerinin müşterilerinin ve çalışanlarının da hisse alıp, hissedar olmaları olduğunu söyledi. 
     PETKİM'i pazarlamak için reklama ihtiyaç olmadığını belirten Yavuz, "Ey ülkenin sağduyusu Harekete geç artık. Bu kuşağın önderlerini geleceğin cebinden yemeğe hakkı yok. PETKİM bugün olduğu gibi gelecekte de ülkeye olağanüstü katma değer yaratacak bir kuruluştur. En kötü yılını bile artı değerle kapatarak hazineden en ufak bir tırtıklama yapmadan katma değer yaratmıştır'' diye konuştu. 
     
     CEBİMİZDE 314 MİLYON DOLAR VAR 
     PETKİM'in 300 milyon dolarlık yatırımı kendi kaynaklarıyla gerçekleştirdiğini ifade eden Yavuz, "Cebimizde 314 milyon dolarımız var. Varlıklarımız borçlarımızın 5 katıdır. Bankalara bir kuruş kredi borcumuz yok. Müşterilerimiz Daha çok üret, daha çok satın alalım' diyor. PETKİM'in şu anda bulunduğu pzar kadar geleceğini tayin edebilecek başka bir sektör yok. Bu sektör 10 yıl sonra 12 milyar dolarlık büyüklüğe erişecek. PETKİM şu anda, 1.5 milyar dolarda. Daha geride 10 milyar dolarlık bir pazar var'' dedi. 
     
     LİBERALLİK ÜLKEYİ YAĞMALATMAK DEĞİL 
     PETKİM'in altyapısının ikinci bir PETKİM yaratacak kadar büyük olduğunu dile getiren Yavuz, "Böyle bir kurumu daha iyi yerlere taşıyamazsak bu bizim beceriksizliğimiz olur. PETKİM'i geleceğe taşımak için müşteri odaklı yeni atılımlar yaparak pazar payını arttıracak yeni bir vizyon belirledik. Bu vizyonla şirketimizi geleceğe taşıyacak açılımları gerçekleştireceğiz. Tüm üretimimiz tesislerimizde kapasitelerimiz artıyor. Buna rağmen talebin ancak yüzde 15'ini karşılayabiliyoruz. Geri kalanı ithal ediliyor. İthalat demek serbest ticaret demektir. Ama nihai ürünleri yurtdışından takır takır para ödeyerek almak, ekonomik akılla uyumlu değildir. Rekabete açık olmak başka, ülkenin kaynaklarını pervasızca harcamak başkadır. Liberallik ülkeyi yağmalatma sanatı değildir'' diye konuştu. 
     
     AVRUPA STANDARTLARINDA 
     25 Nisan'da üretime başlayacak PETKİM'in yeni AYPE-T tesisinin Baş Mühendisi Ali Ekrem Arslan, yeni tesislerin Avrupa standartlarında olacağını ve yıllık 120 bin ton kapasiteye sahip olacağını belirterek, "Tesislerin lisansörü Hollandalı Sabtec firması, mühendislik hizmetleri Fransız Technip firması tarafından yapılıyor. Montajını Tokar AŞ gerçekleştiriyor. Tesislerimiz 25 Nisan'da üretime başlayacak. Şu andaki mevcut kapasitemiz 134 bin ton olarak planlandı. Etilen temin edilirse 170 bin tona kadar çıkabiliriz'' dedi. 
     İTO Yönetim Kurulu Başkanı Ekrem Demirtaş ise Türkiye'nin tek, Avrupa'nın da en genç petrokimya tesisi olan PETKİM'in, Türkiye talebinin üçte birini tek başına karşıladığını söyledi. Dünyada petrokimya ürünlerin fiyatlarının arttığına dikkat çeken Demirtaş, "Bu kar marjlarının sektör açısından artması demek. Dünya petrokimya sanayine baktığımızda, sektörde orta vadede karlığın artacağı tahmin ediliyor. Böyle bir ortamda PETKİM'in ikinci kez halka açılmasını memnuniyetle izliyoruz'' diye konuştu. 
     
     
PETKAM projesi 330 milyon dolar PETKİM'in üretim kapasiteni arttırma ve teknolojisini yenileme projesi olan PETKAM'ın 330 milyon dolara mal olacağını açıklayan Genel Müdür Kenan Yavuz, bu projenin en önemli ayağı olan AYPE-T'nin ise 77 milyon dolara mal olacağını söyledi. Proje kapsamında polipropilen tesislerinin kapasitesinin 80 bin tondan 144 bin tona, etilen tesislerinin kapasitenin 400 bin tondan 500 bin tona çıkarılacağını ifade eden Yavuz, "Polipropilen tesisleri ağustos ayında tamamlanacak. Bu yeni AYPE-T ile, müşterilerimizden gelen bütün alçak yoğunluklu polietilen talebini karşılayabileceğiz'' dedi. 
     
</TEXT>
</DOC>
