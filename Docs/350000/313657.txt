<DOC>
<DOCNO> 313657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/siyaset/axsiy01.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan yanıt var 
</HEADLINE>
<TEXT>


Welt am Sonntag'ın Yayın Yönetmeni Keese "Erdoğan'la röportajı ben yaptım. İçerik doğrudur. Bu konuda elimde belgelerim var" dedi 

GÜRSEL KÖKSAL Frankfurt 


Welt am Sonntag gazetesinin Genel Yayın Yönetmeni Christoph Keese, Başbakan Recep Tayyip Erdoğan'la yaptığı ve pazar günü gazetesinde yayımlanan röportajın doğru olduğunu söyledi. 
Davos'ta, "Dünya Ekonomi Forumu" çerçevesinde, Erdoğan'ın da konuşmacı olarak katıldığı toplantılardan birini yönettiğini vurgulayan Keese, "Erdoğan'la ben yan yana oturuyorduk. Bu televizyonlarda da görülebilir" dedi. Söz konusu röportajın, İngilizce olarak, bir tercüman aracılığıyla yaptığını açıklayan Keese, gazeteci olduğunu ve "Welt am Sonntag" için çalıştığını belirgin biçimde söylediğini, röportajın Cüneyd Zapsu'nun onayladığı haliyle yayımlandığını belirtti. 
Keese'in yaptığı açıklama özetle şöyle "28 Ocak 2005'te Davos'taki Dünya Ekonomi Forumu'nda, 'Laik Hilal'in Geleceği' başlığı altında bir toplantı gerçekleştirildi. Toplantı yeri Seehof Oteli'ndeki Winga Salonu'ydu. Bu öğle yemeği sırasında yapılan, benim moderasyonu üstlendiğim, bir podyum tartışmasıydı. Toplantı resmen ilan edilmişti. Forumun resmi programında, adım da bulunuyordu. Forum, aralarında CNN Türk'ün de yer aldığı birçok TV kanalı tarafından kayda alındı ya da yayımlandı. Çorbalar ve ana yemek servisi yapılırken bir ara verdim. Bu sırada mikrofon ve kameralar kapalıydı. 'Welt am Sonntag' için röportajı bu arada gerçekleştirdim. Röportaj, tercüman aracılığıyla İngilizce yapıldı. Erdoğan, soruları Türkçe yanıtladı. Erdoğan'dan röportajın yayımlanması konusunda özellikle onay aldım. Onayı verdi ve bana metni onaylatmak üzere Zapsu'ya göndermemi rica etti. Ben de kabul ettim." 
Zapsu'nun isteği üzerine röportajın metnini "word" olarak gönderdiğini anlatan Keese, "Kısa bir süre sonra metin, üzerinde çalışılmış haliyle geri geldi. Neredeyse hiç değişiklik yapılmamıştı. Açık onay da eklenmişti. Kısaltma yapmadan, bu biçimiyle yayımladık. Tüm bu yazışma ve e-mail trafiği belgelenmiştir" dedi. 
AKP'nin Dış İlişkiler Bölümü'nde görevli Karanis'ten 8 Şubat'ta e - mail aldığını kaydeden Keese, şunları kaydetti "Röportajın büyük bir dikkat çektiği belirtiliyor ve Almanya'dan tepkilere hazır olmam rica ediliyordu. Bu formülasyon, röportajın doğruluğu konusunda kimsenin sorunu olmadığını açıkça gösteriyordu. Erdoğan'ın beni tanımadığı, röportajın yapılmadığı ya da onaylattırılmadığı iddiası doğru değildir." 

Tartışılan haberin sahibi 
'Yılın yayın yönetmeni' 

Erdoğan'ın "Derleme haber" olarak nitelendirdiği röportajda imzası bulunan Christoph Keese, Mayıs 2004'ten bu yana Welt am Sonntag gazetesinin genel yayın yönetmenliğini yapıyor. Keese, ölüm döşeğindeki Welt am Sonntag'ı yeniden konuşulur bir gazete haline getirdiği gerekçesiyle, geçen yıl bir dergi tarafından "yılın yayın yönetmeni" seçildi. 


</TEXT>
</DOC>
