<DOC>
<DOCNO> 317546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko31.html </URL>
<DATE> 2005/02/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İSO Raporu İşletmeler, 2005'ten umutlu, finansman sorunu sürüyor 
</HEADLINE>
<TEXT>

     İstanbul Sanayi Odası İSO tarafından 2004 yılı ikinci yarısı ve 2005 yılı beklentilerine ilişkin hazırlanan ''Ekonomik Durum Tespiti Anket Çalışması'', işletmelerin 2005 yılı ilk yarısından oldukça umutlu olduklarını ve son yıllarda ekonomide yakalanan büyüme eğiliminin sürmesini beklediklerini ortaya koydu. 
     İSO Yönetim Kurulu Başkanı Tanıl Küçük, anket sonuçlarına ilişkin hazırlanan özet raporu, basın toplantısıyla açıkladı. 
     Ekonomide 2004 yılında kaydedilen gelişmelere değinilen raporda, ikinci yarıda iç satışların arttığını ifade eden işletmelerin oranının yüzde 49.7'den 52.4'e çıktığı bildirildi. 
     İkinci yarıda işletmelerde üretimde artış bildirenlerin oranı yüzde .5'ten yüzde 56.1'e çıktığı, azalma bildirenlerin oranının yüzde 20.5'den 22.8'e yükseldiği kaydedildi. 
     İşsizliğin 2004 yılında da Türkiye'nin en önde gelen sorunlarından biri olarak gündemde kaldığına dikkat çekilen raporda, sabit sermaye yatırımlarının 2004 yılı ile birlikte artmaya başlamasına rağmen, istihdam sorununu azaltıcı etki yaratamadığı, istihdamın tek başına imalat sanayi yatırımlarıyla çözümlenmesinin mümkün olmadığı, başta hizmet sektörü olmak üzere her alanda yeni istihdam alanları yaratacak yatırımların özendirilmesi gerektiği vurgulandı. 
     
     ''İKİNCİ YARI İSTİHDAM AÇISINDAN OLUMSUZ'' 
     İstihdam sorununun gelecek yıllarda da gündemin ilk sırasındaki yerini koruyacağının açık olduğu belirtilen raporda, ''Kısaca 2004 ikinci yarı istihdam açısından olumsuz bir dönem olmuştur'' denildi. 
     Rapora göre, 2004 ilk yarıda yüzde 41 olan istihdamda artış sağlayan işletmelerin oranı, ikinci yarıda yüzde 37.9'a gerilerken, istihdamda azalış bildirenlerin oranı yüzde 15.9'dan yüzde 23.1'e yükseldi. 
     2004 yılı ikinci yarıda bir önceki döneme göre istihdamlarında daralma yaşadığını belirten işletmelerin oranının tüm ölçeklerde önemli ölçüde arttığına işaret edilen raporda, şöyle denildi 
     ''Temel göstergelerde azalış bildiren işletmeler değerlendirildiğinde, iç satışlar hariç diğer göstergelerde 2004 yılı ikinci yarısının ilk yarıya göre işletme açısından olumsuz geçtiği görülmektedir. 
     Ayrıca göstergelerde olumsuzluk yaşayan işletmelerin oranının yüzde 20'ler gibi yüksek düzeyde olması da düşündürücüdür. Çalışmada ele alınan temel göstergelerde, 2005 yılı ilk yarısında olumsuz gelişme bekleyen işletmelerin oranı yüzde 10'lar düzeyindedir. Bu oran iç satışlarda yüzde 12.5, dış satışlarda yüzde 12.4, üretimde yüzde 11.8, yeni siparişlerde yüzde 11.4 ve istihdamda yüzde 10.8'dir. 
     Bu sonuçlar işletmelerin 2005 yılı ilk yarısından oldukça umutlu olduklarını ve son yıllarda ekonomide yakalanan büyüme eğiliminin sürmesini beklediklerini ortaya koymaktadır.'' 
     
     ''KAPASİTE KULLANIMI BÜYÜKLERDE TEPE NOKTALARA ULAŞTI'' 
     Raporda, 2004 yılı ikinci yarıda işyerlerinin yüzde .5'inin yüzde 70'in üzerinde kapasite kullanım oranıyla çalışırken, bu oranların özellikle büyük ölçekli işyerlerinde tepe noktalara ulaştığı, dolayısıyla imalat sanayinde büyümenin devam etmesi için en kısa zamanda yeni yatırım ve yeni kapasitelere ihtiyaç duyulduğu kaydedildi. 
     İhracat yapan işletmelerin oranı 2004 ikinci yarıda yüzde 79.4'e yükselirken, küçük ve orta ölçekli işletmelerin giderek daha büyük bir bölümünün ihracat yaptığı, büyük işletmelerde bu oranın yüzde 89 seviyesinde olduğu belirtildi. 
     Son yıllarda sanayicinin en başta gelen sorununun kaynak yaratamamak olduğu vurgulanan raporda, girdi maliyetlerinin yüksekliği ve girdi fiyat artışının satış kıymetine tam yansıtılmaması sonucunda girdi çıktı oranında bir iyileşme gerçekleşemediğine dikkat çekildi. 
     
     İŞYERLERİNİN YÜZDE 58.3'Ü KARLARINI ARTIRAMADI 
     Sanayicinin kaynak yaratma ve yatırım yapma kapasitesinin giderek azaldığına işaret edilen raporda, çalışmaya katılan işletmelerin yüzde 32.6'sının kar oranının 2004 yılı ikinci yarısında geçen yılın aynı dönemine göre düştüğü bildirildi. 
     Çalışmaya katılan işyerlerinin yüzde 25.7'sinin kar oranlarında bir değişme olmadığını, yüzde 9.8'inin zarar ettiğini, yüzde 31.9'unun ise geçen yılın aynı dönemine göre kar oranlarını artırdıklarını bildirdikleri kaydedildi. 
     Raporda, son 3 yılın en başarılı yılı 2004 yılı olmasına rağmen işyerlerinin yüzde 58.3'ünün kar oranlarını artıramadıklarına dikkat çekildi. 
     Finansman darboğazı içinde olan işletmelerin oranının 2004 yılı ilk yarısında yüzde 55.4 seviyesindeyken, bunun ikinci yarıda son dönemlerin en düşük oranı olan yüzde 51.6'ya gerilediği belirtildi. 
     Ölçekler itibariyle bakıldığında ölçek küçüldükçe finansman sıkıntısının yoğunlaştığına işaret edilen raporda, 2004 ikinci yarıda küçük ölçekli işyerlerinin yüzde 61.8'inde, orta ölçeklilerin yüzde 59.1'inde, büyük ölçekli işyerlerinin ise yüzde yüzde 33.8'inde finansman darboğazı yaşandığı bildirildi. 
     
</TEXT>
</DOC>
