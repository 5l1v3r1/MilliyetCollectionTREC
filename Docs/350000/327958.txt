<DOC>
<DOCNO> 327958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/ekonomi/eko02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'i, 3G için satmış olabilir...' 
</HEADLINE>
<TEXT>


Çukurova'nın, rehinli hisseleri de almak için para ararken, birden strateji değiştirip Turkcell'i satması, gündeme oturdu. Grubun, GSM'den çıkıp, 'üçüncü kuşak iletişim'e girebileceği konuşuluyor 

HABER ANALİZ Şükrü Andaç 

Çukurova Grubu'nun Türkiye'de GSM pazarının yüzde 70'ini elinde bulunduran en büyük cep operatörü Turkcell'deki hisselerini, yabancı ortağa satıyor olması, sektörün gündemini değiştirdi. Turkcell'in rehinli hisselerini kurtarmak için para ararken, birden strateji değiştirip Turkcell'i satması, çeşitli yorumlara yol açtı. Şirketin ana hissedarı M.Emin Karamehmet'in, sektörden çıkmayacağı, ancak başka yatırımlara yöneleceği belirtiliyor. 
Satışın ardından, grubun, finansal olarak önemli ölçüde rahatlayacağı, telekom sektöründe Türk Telekom ve Telsim'e, telekom dışında da Tüpraş gibi k rlı, büyük şirketlerin özelleştirmesine yoğunlaşacağı konuşuluyor. 
Bu senaryoda en çok öne çıkan sektör ise gelecekte yıldızı parlayacağı düşünülen 'Üçüncü Kuşak 3G iletişim.' 3G'de hem GSM sisteminden, hem de çok daha geniş bantlı şebeke sayesinde görüntülü iletişim ve mobil televizyon başta olmak üzere farklı uygulamalardan yararlanılıyor. Kullanıcılar, cep telefonlarında yüksek kalitede canlı maç yayını izleyebiliyor, anlık bilgi servisi alabiliyor, internetten müzik parçası veya video film indirebiliyor. 
3G fırtınası iki yıl önce Japonya'da esti. Ardından Uzakdoğu'da yayılmasıyla birlikte iş modelleri oturdu. Avrupa'da 2004 sonu itibariyle 40'a yakın operatör bu altyapıdan hizmet vermeye başladı. Bu gelişmeyle birlikte, GSM şebekelerinden abone kapmaya başladılar. 
AB müzakereleriyle birlikte 3G ihalesi yakında Türkiye'nin de gündemine gelecek. Ve, nasıl ki GSM operatörleri devreye girdiğinde sabit telekom operatörlerinin gelirlerinde düşüşler yaşandı, yeni nesil 3G şebekesiyle birlikte de benzer bir gelişme GSM'de yaşanacak. Pazarda 3G şebekelerin yıldızı parlayacak. 

Deneyimi var 
Çukurova Grubu, ihalede lisans alması halinde, Turkcell deneyimi sayesinde oldukça hızlı hareket edip, pazarda etkin oyuncu konumuna gelebilir. 3G lisansı alacak işletmeciler, GSM operatörü olsalar bile aynı altyapı yatırımını yapmak zorunda. Yani GSM sistemlerinin tamamen değişmesi gerekiyor. Bu yüzden de rakip operatörler hem GSM hem de 3G işiyle uğraşırken, grup alacağı bir lisansla oldukça hızlı hareket edebilir. 

Avrupalı devler GSM'de 65 ülkeye yatırım yaptı Avrupalı büyük operatörler, ulusal pazarlarının doygunluğa ulaşması nedeniyle Rusya, Ortadoğu ve Güney Amerika ülkeleri gibi büyümeye açık pazarlara yatırıma yöneliyor. Turkcell'in çoğunluk hissesine müşteri olan TeliaSonera'nın Türkiye'nin dışında Norveç, Danimarka, Rusya, Litvanya ve Letonya'da yatırımı bulunuyor. 

Hepsi atakta 
İngiliz telekom devi Vodafone, İrlanda, Almanya, Hollanda, İspanya, Portekiz, Yeni Zelenda, ABD ve Mısır başta olmak üzere 26 ülkede GSM operatörlüğü yapıyor. Vodafone, Telsim'e de talip. 
Fransız Orange, İngiltere, Tayland, Romanya, Hollanda, Kamerun başta olmak üzere 15 ülkede İtalyan Telecom Italia Mobile'ın Türkiye, Yunanistan, Venezuella, Brezilya ve Peru'da Alman operatör T - Mobile'in, ABD, İngiltere, Avusturya, Hollanda, Çek Cumhuriyeti, Rusya başta olmak üzere toplam 13 ülkede GSM yatırımı bulunuyor. Buna göre Avrupalı operatörlerin 65 ülkede yatırımı bulunuyor. 



</TEXT>
</DOC>
