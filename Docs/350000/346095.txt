<DOC>
<DOCNO> 346095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo20.html </URL>
<DATE> 2005/05/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Daum Medyanın ağır eleştirilerine rağmen stratejimizi koruduk 
</HEADLINE>
<TEXT>

     Fenerbahçe teknik direktörü Christoph Daum, Türk medyasının "ağır ve kısmen yıkıcı" eleştirilerine rağmen stratejilerinden taviz vermediklerini söyledi. 
     Daum, Alman spor dergisi Kicker’e verdiği demecinde, Fenerbahçe’yi büyük tereddütlere ve yüksek beklentilere rağmen şampiyon yaptığını belirterek, "Medyanın ağır ve kısmen yıkıcı eleştirilerine rağmen stratejimizi koruduk" dedi. 
     Şampiyonluğun geçen yıla oranla daha zor elde edildiğini ifade eden Daum, "Geçen yıl şampiyon olurken uluslararası arenada oynamıyorduk. Bu yıl Şampiyonlar Ligi ve UEFA kupasında oynadık. Buna bir de milli takım maçlarına giden oyuncularımız eklendi" diye konuştu. 
     Daum, geleceği ile ilgili çeşitli düşünceleri olduğunu kaydederek, "Bu hafta sonuna kadar yönetimle yeniden biraraya geleceğiz. 
     Fenerbahçe’nin büyük potansiyeli var, ancak çalışma şartları dengesiz medya nedeni ile çok ağır. Medyanın saldırganlığı Almanya’da olduğundan çok farklı" şeklinde görüş belirtti. 
     Şampiyonlukların yeterli olmadığını belirten Daum, "Bir milli takımla Dünya ya da Avrupa Şampiyonluğu’nu elde etmek, ya da Şampiyonlar Ligi şampiyonluğunu kazanmak muhteşem olurdu. Bunu her zaman düşünüyorum. Bu nedenle Fenerbahçe ile anlaşmamı uzatma konusunda düşünüyorum. En iyi yıllarım daha yeni başlıyor. Kendime daha fazla güveniyorum. Daha iyi bir genel bakışım ve daha fazla otoritem var" dedi. 
     Daum, İtalya, İspanya ve İngiltere’den aldığı teklifleri de değerlendireceğini söyledi. 
     Fenerbahçe Kulübü Başkanı Aziz Yıldırım da Fenerbahçe ile Daum’un güçlü bir ikili olduğunu ifade ederek, "Dedikodular hep dışardan geldi ve kulübün resmi görüşünü asla yansıtmadı. Daum ile gelecekte de büyük başarılar yaşayacağız" şeklinde konuştu. 
     
</TEXT>
</DOC>
