<DOC>
<DOCNO> 316036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun29.html </URL>
<DATE> 2005/02/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Irak'ta resmi sonuçlar açıklandı... Şiiler 140, Kürtelr 75 sandalye aldı 
</HEADLINE>
<TEXT>

     Irak Seçim Komisyonu, 30 ocakta yapılan seçimlerin resmi sonuçlarını açıkladı. 275 sandalyeli Irak Ulusal Meclis'de Ali Sistani’nin desteklediği Birleşik Irak İttifakı 140 sandalye kazanarak hükümet kurma yetkisini elde etti. 
     Kürt İttifakı 75 sandalye kazanırken, geçici Irak Başbakanı Ayad Alavi’nin Irak Listesi de 40 sandalye kazanarak meclise girdi. 
     Irak Seçim Komisyonu'nun geçtiğimiz pazar günü açıkladığı sonuçlara göre, Birleşik Irak İttifakı, oyların yüzde 48.1'ini alarak seçimden birinci parti olarak çıkmıştı. Kürt İttifakı seçimlerde oyların yüzde 25'ini alırken, Irak geçici Başbakanı Ayad Allavi'nin Irak Listesi de yaklaşık yüzde 14 oy kazanmıştı. 
     50 yılın ardından çok partili seçimlerde sandık başına giden Irak halkının seçimlere katılım oranı yüzde 58 olarak gerçekleşti. 
     Ülke genelinde oy kulanan 8 milyon 550 bin kişiden 7.5 milyonu, oylarını Şii ve Kürt partilere verdi. 
     
     Caferi ve Çelebi'nin başbakanlık mücadelesi 

     İran'a yakın duran El Caferi ve Irak Ulusal Kongresi'nin lideri olan Ahmet Çelebi başbakanlıkta ısrarlı. 
     Bu durumda iki lider, 140 parlamenterin katılacağı oylamada, Birleşik Irak İttifakı'nın başbakan adaylığı için kozlarını paylaşacak. 
     Birleşmiş Milletler Güvenlik Konseyi'nin yayınladığı başkanlık açıklamasında ise, Irak'ta mümkün olan en kapsayıcı, katılımcı ve şeffaf siyasi geçiş sürecini gerçekleştirmek için çabaların devam etmesi gerektiği vurgulandı. 
     
     Başbakanlıkta son söz Sistani'nin 

     Irak'ta seçimi kazanan Şii İttifakı'nın üyeleri yeni Başbakanı belirlemek için görüşmelerini sürdürürken, son sözü Büyük Ayetullah Ali El Sistani'nin söyleyeceği belirtildi. Sistani'ye yakın kaynaklar, en şanslı aday olarak görülen İbrahim El Caferi'nin başbakan adayı olacağı görüşünde. 
     Kaynaklar, Şii ittifakı liderlerinin onayını almak için Sistani'yi Necef'te ziyaret edeceklerini, ittifak liderlerinin başbakan adayı üzerinde anlaşamaması durumunda son sözü Sistani'nin söyleyeceğini belirtti. 
     
</TEXT>
</DOC>
