<DOC>
<DOCNO> 302047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/guncel/gun09.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İETT'den 2 biletle klimalı yolculuk 
</HEADLINE>
<TEXT>


ŞENOL DEMİRCİ İstanbul 

İETT tarafından yeniden düzenlenen klimalı 50 "e- otobüs", 50 noktaya "VIP yolcu" taşıyacak. 2 biletle binilecek otobüslerde yolculara dergi, gazete ve çay ikramı da yapılacak. 
İstanbul Büyükşehir Belediye Başkanı Kadir Topbaş, "Hizmete aldığımız bu otobüslerle vatandaşlarımız araçlarını trafiğe çıkarmadan, konforlu, hızlı ve kaliteli yolculuk yapabilecekler. Özel araçlar yollardan çekildikçe trafikteki soluklanmayı hep birlikte yaşayacağız" dedi. 

Özellikleri 
Yolculuk süresi kısa, otoyol ve transit karayolu tercihli olacak. Durak sayısı en fazla 10 ile sınırlı olacak. Özel logo kullanılacak. Her ay klimalı, özel koltuklu 50 otobüs filoya katılacak. İstisnai ve zorunlu haller dışında ayakta yolcu alınmayacak. Boğaz Köprüleri'ni kullanan hatlarda 3 tam bilet, diğer hatlarda 2 tam biletle yolculuk edilecek. 6 aylık ve yıllık abonman kartlarla seyahat edilebilecek. İndirimli, ücretsiz, Mavi Kart e - otobüste uygulanmayacak. Şoförler bir dizi eğitimden geçerek e - otobüs sürücüsü olmaya hak kazanacak. Yolcu güveni ön planda olacak ve bütün yolcular ferdi kazalara karşı sigortalı olacak. Hareket saatlerindeki değişiklik bir hafta önceden duyurulacak. 



</TEXT>
</DOC>
