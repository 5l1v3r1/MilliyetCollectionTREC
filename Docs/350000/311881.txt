<DOC>
<DOCNO> 311881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/siyaset/asiy.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Endişelerinizin bilincindeyiz 
</HEADLINE>
<TEXT>


Türkiye, İngiltere'nin arabuluculuğuna başvurdu. İngiliz Büyükelçi Westmacott, Türkiye'yi anladıklarını, Kürtleri uyardıklarını söyledi 

Utku Çakırözer - Ankara 


Türkiye, Irak konusundaki kaygılarını ABD yönetimine aktarmak için İngiltere'yi devreye soktu. İngiltere'nin Ankara Büyükelçisi Peter Westmacott, Türkiye'nin Irak Özel Koordinatörü Osman Korütürk'ün geçen hafta Londra'da üst düzey görüşmeler yaptığını belirterek, "Ankara'yla konuşmak ve görüşlerini dinlemek önemli" dedi. 
Seçim sonuçlarının açıklanmasından sonra Kerkük'ün, Kürt federatif bölgesiyle birleşme yönünde atılacak adımlardan endişe duyan, ancak kaygılarını ABD yönetimine kabul ettirmekte güçlük çeken Ankara, çareyi İngiltere'yi devreye sokmakta buldu. Dışişleri kaynakları, Korütürk'ün Londra'daki temasları konusunda, "ABD'nin sözünü dinleyeceği tek ülke İngiltere. Bir türlü anlatamadığımız kaygıları, Londra'nın anlayıp anlatmasını bekliyoruz" sözleriyle özetledi. 
Türkiye'nin Irak konusundaki görüşlerine eskiden beri önem verdiklerini kaydeden Westmacott da, "Irak'la ilgili özel temsilcilerimizin hepsinin Ankara'yla konuşmasını sağladık. Stratejik diyaloğun korunması için Korütürk de Londra'da yönetimin etkili isimleriyle görüştü" diye konuştu. 

'Kürtleri uyardık' 
Kerkük konusunda Türkiye'nin endişelerinin bilincinde olduklarını kaydeden Westmacott, "Kürtlere Irak'ın bütünlüğünü bozacak, geçici yasanın kurallarını ihlal edecek şeyler yapmamalarını söyledik" şeklinde konuştu. 
Irak'ta hiçbir grubun anayasayı tek başına değiştirmesinin mümkün olmadığını, diğer grupların veto hakkı bulunduğunu anımsatan Westmacott, şunları söyledi 
"Kerkük gibi tartışmalı bölgelerin durumunun, tüm diğer siyasi süreç bittikten sonra ele alınması kuralı var. Bu yasa, sadece başkanlık konseyinin büyük çoğunlukla uzlaşması sayesinde değiştirilebilir. 3 grubun her birinin veto hakkı var. Her kesime karşı koruma var. Bir grubun geçici yasayı tek başına değiştirmesi zor." 

Siz değil, onlar AB'de 

Kıbrıs ve AB sürecini değerlendiren Westmacott, "Türkiye'de daha fazla taviz vermeyelim diyenler var. Ama siyasi gerçek şu Siz AB üyesi değilsiniz" dedi 

İngiltere'nin Ankara Büyükelçisi Peter Westmacott, Türkiye'nin AB ile üyelik müzakerelerine başlayacağı 3 Ekim'e kadar, Kıbrıs sorununa kalıcı çözüm bulunmasının mümkün olmadığını söyledi. Milliyet'in sorularını yanıtlayan Westmacott, ülkesinin Temmuz 2005'te AB Dönem Başkanlığı'nı üstleneceği süreç için, "Bize düşen, Kıbrıs'la ilgili konular ve potansiyel sorunları, 3 Ekim yolunu önlemeyecek şekilde idare etmek. Türk tarafı hazır, ama diğer taraftan aynı sinyalin geldiğine emin değilim. Dönem başkanlığımızda çözüme ulaşması zor" dedi. Westmacott'un değerlendirmeleri şöyle 
3 EKİM'E KADAR 5 DOSYA 3 Ekim'e kadar 5 konunun halledilmesi lazım. 1. Tarama süreci. Resmi tarama 3 Ekim'de başlayacak. Ancak işin pratik tarafına yönelik mevcut komiteler önümüzdeki aylarda işlevini sürdürecek. 2. Katılım Ortaklığı Belgesi yayımlanacak. 3. AB'nin 25 üyesince onaylanması gereken müzakere çerçevesi. 4. Türkiye ile yapılan 1963 Ankara Anlaşması'nın yeni üyeleri de kapsayacak şekilde genişletilmesi. 5. Tüm bunların ortasında Kıbrıs gibi kompleks bir sorunun idare edilmesi. 
ERDOĞAN HAKLI Başbakan Erdoğan, Türkiye'nin Kıbrıs Cumhuriyeti'ni Rum tarafını tanımasının, adada kalıcı çözüm yoluyla hallolacağı sözlerinde haklı. İdeal olan, BM'nin ve Genel Sekreter Kofi Annan'ın devrede olması. 
BÜYÜKANIT'A YANIT Türkiye'de, 'Daha fazla adım atmayalım, taviz vermeyelim' diyenler var. Ama siyasi gerçek şu ki Yunanistan ve Kıbrıs AB içinde, Türkiye ve Kıbrıs Türkleri dışında. Türkiye, aynı zamanda AB içine girmeye çalışan bir aday ülke. Türkiye'nin geçen yıl uyguladığı "bir adım önde" olma stratejisi ses getirmişti. 
YATIRIM MÜJDESİ Erdemir, Telsim'le ilgileniyoruz. TÜPRAŞ, TEKEL, THY giderek daha fazla yabancı yatırımcının ilgisini çekiyor. Londra, Frankfurt ve New York'taki yatırım bankalarının Türkiye'yi "investor status" yatırım için önerilen ülke ilan etmesine çok yaklaştınız. 
YARGILANAN PAŞALAR Türk insanının beklentileri arttı. Ülkesinde standartların yükselmesini istiyor. Usulsüzlüklere daha az toleranslı. Toplumunun tüm kesimlerinde olduğu gibi, en sevilen sayılan kurum olan TSK'da da kamu makamlarında oturanların her çeşit yolsuzluk ve suiistimaline kararlı bir çıkış yapıldığını görmek beni şaşırtmadı. 


</TEXT>
</DOC>
