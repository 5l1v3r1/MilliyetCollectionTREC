<DOC>
<DOCNO> 325064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy04.html </URL>
<DATE> 2005/03/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
TDK'dan CHP'ye 17 trilyonluk dava... 
</HEADLINE>
<TEXT>

     Türk Dil Kurumu TDK , Atatürk'ün vasiyeti uyarınca İş Bankası'nın hisse senedi gelirlerinden kendisine verilmesi gereken payı 2001 yılında alamadığı için Banka'nın hissedarı CHP aleyhine açtığı dava sürerken, 17 trilyonluk 2003 yılı payı için de yargıya başvurdu. 
     TDK, 2001 yılında tahakkuk eden faiziyle birlikte 1.5 trilyon liralık 2000 yılı payını alamadığı için de CHP ile mahkemelik olmuştu. Dava hala sürerken Kurum, 17 trilyonluk 2003 yılı payını da alamadığı gerekçesiyle Partiye bir dava 
     daha açtı. 
     TDK'nın dava dilekçesinde şu talepler yer aldı 
     "-Ulu önder Atatürk'ün 5 Eylül 1938 tarihli vasiyetnamesinin 6'ncı maddesi gereğince Kurumumuza ödenmesi gereken, Türkiye İş Bankası'ndaki 2003 yılına ait hisse senedi gelirlerinden Kurumumuz adına, 2004 yılında tahakkuk eden dava açıldığı tarihte yaklaşık 17 trilyon lira 17 milyon YTL olan nemanın işlemiş ve işleyecek faiziyle birlikte tahsili, -2003 yılı gelirlerinin yanı sıra, bundan sonraki yıllara ait gelirlerden Kurumumuza düşen payın, her yıl Türkiye İş Bankası tarafından hiçbir talimata gerek duyulmadan, doğrudan doğruya Kurumumuzun Türkiye İş Banksı hesabına aktarılmasının sağlanması, -Ulu önder Atatürk'ün Türkiye İş Bankası'ndaki hissesinin yüzde 28.09'luk oranının Kurumlara düşen pay sayesinde korunmuş olması dolayısıyla bu hisselerin karşılığı olarak Türkiye İş Bankası Yönetim Kurulu'ndaki istemlerini içermektedir." İş Bankası'nın başlangıçtaki 5 milyon liralık sermayesinde yüzde 27.57 hisseye sahip olan Atatürk'ün vasiyetnamesiyle bu hisselerini CHP'ye bırakarak, bunların Banka tarafından nemalandırılması, yıllık kardan bazı gerçek kişilere belli miktarların verilmesi ve geriye kalanın da yarı yarıya olmak üzere Türk Dil ve Tarih Kurumları'na paylaştırılmasını istediği vurgulandı. 
     
     TDK "MASRAFLARI KARŞILAYAMIYORUZ" 
     TDK Avukatı Gamze Berktin tarafından kaleme alınan dava dilekçesinde, Kurum'un bütün maaşlar dahil, işletme giderlerini yayın satışından elde ettiği gelirlerle karşıdığı, Ocak 2000 itibariyle masraflarını karşılayamayacak duruma geldiği kaydedildi. Dilekçede, "Mülkiyeti Kurumumuza ait hisse senetlerinden 3 milyon YTL 3 trilyon lira değerinde hisse senedi satılması için gerekli işlemlere başlanılmıştır. CHP Atatürk'ün vasiyetine uygun davransa, her yıl düzenli olarak nema gelirlerinin Kurumumuza aktarılması için talimat yazsa, eldeki hisse senetlerinin satılmasına gerek kalmayacaktır" denildi. 
     12'nci Asliye Hukuk Mahkemesi'nde açılan davada TDK'yı 
     Avukat Gamze Berktin savunacak. 
     
</TEXT>
</DOC>
