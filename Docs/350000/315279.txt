<DOC>
<DOCNO> 315279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/spor/aspo.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pabuç pahalı 
</HEADLINE>
<TEXT>


Hollandalı yıldızın uzun bir aradan sonra başladığı antrenmanlarda hırslı ve istekli olduğu gözlendi. Hooijdonk, idman bitiminde de özel çalıştı, attığı şık gollerle dikkat çekti 

YUSUF DURSUN 


Kabuk değiştirdi 
FENERBAHÇE formasından yaklaşık 2.5 ay uzak kalan, uzun süre kendisini takımdan gidip gitmeyeceği konusunda yapılan polemiklerin içinde bulan Pierre van Hooijdonk, özellikle Nicolas Anelka'nın transferinden sonra adeta kabuk değiştirdi. Aylardır düzelmeyen sakatlığı Samandıra Tesisleri'ndeki süren 15 günlük tedavinin ardından sürpriz bir şekilde geçen Hollandalı yıldız dünkü çalışmada adeta şov yaptı. 

Hızını alamadı 
İSTANBULSPOR maçında Anelka, Alex ve Nobre üçlüsünün uyumundan sonra formanın pahalı olduğunu anlayan Hooijdonk, çift kaledeki hırsı ve istekli oyunuyla teknik heyetin yüzünü güldürdü. Hollandalı yıldız hızını alamadı, antrenman bitiminde özel olarak çalışmaya devam etti. Hooijdonk, sağ ve sol kanattan kendisine yapılan ortaları isabetli vuruşlarla gole çevirirken, eski günlerine döndüğünü de kanıtladı. 

Maraton sıkıntısı 

ŞÜKRÜ Saracoğlu Stadı'ndaki maraton tribününden yine bazı futbolculara sataşmalar olduğu öğrenildi. Fenerbahçeli oyuncuların, İstanbulspor maçında yaşanan bu olaydan bir hayli rahatsızlık duyduğu ve yöneticilere şikayette bulundukları kaydedildi. Bir süre önce de bu tribündeki küfürler nedeniyle yönetim harekete geçmiş ve sıkı kontroller sonrası konu çözümlenmişti. Aynı olumsuzlukların yeniden doğması yönetimi bir kez daha harekete geçirdi. Maraton tribünü yakın takibe alınacak. 


</TEXT>
</DOC>
