<DOC>
<DOCNO> 300396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/guncel/agun.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kubilay'a saygısızlık 
</HEADLINE>
<TEXT>


Menemen'deki Kubilay törenlerinde, CHP milletvekilleri, Sarıgül'ün, kortejin önünde yürümesine sert tepki gösterdi. Kavga eden bazı CHP'liler yumruklaştı 

ELİF DEMİRCİ, ERSAY ÖZALP İzmir DHA 

Menemen'de devrim şehidi Kubilay için düzenlenen anma törenlerine katılan Şişli Belediye Başkanı Mustafa Sarıgül ve CHP milletvekilleri arasında protokol krizi yaşandı. Milletvekilleri, 10 dakika geç kalan Sarıgül'ün, kortejin en önünde yürüyüşe katılmak istemesine sert tepki gösterdi. Bazı CHP'lilerin yumruklaştığı kavgayı polis yatıştırdı. 
Belediye Başkanı Tahir Şahin'in, Kubilay için düzenlenen törenlere Sarıgül'ü davet etmesiyle CHP'de yaşanan sıkıntı dün doruğa çıktı. Yürüyüşe eşi Aylin Sarıgül'le geç kalan Sarıgül, ön sıralara ilerlemeye çalıştı. CHP İzmir milletvekilleri, Sarıgül'e sert tepki gösterdi. Sarıgül'ü destekleyen ve karşı olan CHP'liler arasında itiş-kakış yaşanırken, bazı partililer yumruklaştı. Polisin tarafları yatıştırmasının ardından yürüyüş yeniden başladı. Sarıgül, tepkiler nedeniyle kortejin orta sıralarında yer aldı. 

Bir kriz de oturma düzeninde 
CHP'de ikinci protokol krizi de oturma düzeni nedeniyle yaşandı. Sarıgül, İzmir Milletvekili Muharrem Toprak'la birlikte ayrı bir yerde oturdu. Denizli Milletvekili Haşim Oral, "Biri otururken, diğer belediye başkanlarımızın ayakta kalması doğru değil. Gerekirse biz milletvekilleri yerimizden kalkar, onlara yerimizi veririz. Arkadaşlar sıkışalım ve başkanlarımıza yer açalım" dedi. 
Sarıgül, "Hacı Bektaş Şenlikleri'ne katılmayanlar, 5 şehit polisin cenazesinde de yoktu. Bugün de Menemen'e gelmeyen bazı siyaset baronları var. Gelmesi gerekenler burada olmadığı için buradayım" diye konuştu. 

CHP'liler arasında kavga 

Belediyenin organize ettiği yürüyüşün ardından, Genelkurmay Başkanlığı'nın Kubilay Anıtı önünde düzenlediği resmi törene, Şişli Belediye Başkanı Mustafa Sarıgül'ün yanı sıra 14 CHP milletvekili ile Kubilay'ın torunu Mustafa Kubilay katıldı. Törene katılan Sarıgül'e bazı CHP'liler tepki gösterdi. Sarıgül'ü destekleyen ve karşı olan CHP'liler arasında yumruklaşmaya varan tartışma yaşandı. 


</TEXT>
</DOC>
