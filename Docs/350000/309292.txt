<DOC>
<DOCNO> 309292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur23.html </URL>
<DATE> 2005/01/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bank Ekspres davası da "Neşter-2"ye takıldı 
</HEADLINE>
<TEXT>

     Bank Ekspres davasının Yargıtay 4. Hukuk Dairesi'ndeki temyiz incelemesi sırasında, ''hakimler üzerinde nüfuz kullanma'' suçunu işledikleri iddiasıyla haklarında dava açılan Gazi Üniversitesi Hukuk Fakültesi Öğretim Üyesi Prof. Dr. Attila Özer, Garanti Bankası Genel Müdür Yardımcısı Ali Can Verdi ile bankanın eski avukatlarından Özgün Öztunç'un yargılanmasına devam edildi. 
     Ankara 6. Asliye Ceza Mahkemesi'ndeki davanın bugünkü duruşmasına, sanıkların avukatları katıldı. 
     Yargıç Zülfi Yılmaz, Ali Can Verdi'nin talimat ifadesinin geldiğini bildirdi. Yılmaz, Özgün Öztunç'un baroyu kayıtlı olup olmadığı konusunda İstanbul Barosu'na yazılan müzekkereye yanıt verilmediğini kaydetti. 
     Sanık avukatlarından Prof. Dr. Uğur Alacakaptan, olması gereken delillerin dosyada bulunmadığını, olmaması gereken belgelerin yer aldığı savunarak, ''Garip bir dava'' diye konuştu. 
     Duruşma, Avukat Öztunç için İstanbul Barosu'ndan istenilen bilgilerin beklenmesi için ertelendi. 
     
     DAVANIN GEÇMİŞİ 
     Ankara DGM Cumhuriyet Başsavcılığı kapatılmadan önce, Savcı Ömer Suha Aldan'ın, bazı davaların yargı sürecini etkilemeye çalıştıkları öne sürülen çıkar amaçlı suç örgütüne yönelik olarak başlattığı ''Neşter-2'' operasyonu sırasında, Bank Ekspres davasıyla ilgili ''görevsizlik'' kararı verildi. 
     Dosyanın, Ankara Cumhuriyet Başsavcılığı'na gelmesinin ardından, Cumhuriyet Savcısı Mehmet Bozkurt dava açtı. 
     İddianamede, TMSF-Bank Ekspres-Garanti Bankası arasındaki dava dosyasının Yargıtay'daki temyiz incelemesi sırasında, Garanti Bankası Genel Müdür Yardımcısı Ali Can Verdi'nin talimatı ile bankanın eski avukatlarından Özgün Öztunç'un, onama kararı için Prof. Attila Özer ile irtibat kurduğu öne sürülüyor. Özer'in, Yargıtay 4. Hukuk Dairesi Başkanı ile irtibatının bulunduğunu, bu kararın istenilen doğrultuda çıkmasını sağlayabileceğini belirttiği öne sürülen iddianamede, bunun karşılığında 195 bin doların Prof. Özer tarafından alınacağının, bu paranın 100 bin dolarının Yargıtay görevlilerine verileceğinin konuşulduğu ileri sürülüyor. 
     İddianamede, Prof. Özer'in alacağı 95 bin doların içinden 10 bin doların da Attila Özer ile bağlantıyı sağlayan ''Selçuk ve Yalçın'' hocalara verileceğinin karar altına alındığı savunularak, sanıkların anlaşma sağladıkları konulara ilişkin ayrıntılı telefon görüşmeleri tespit edildiği kaydediliyor. 
     
     ''BİR GÜN SONRA SERBEST MESLEK MAKBUZU DÜZENLENDİ'' 
     Yapılan incelemelerde, söz konusu davada, İstanbul 3. Ticaret Mahkemesi'nce verilen kararın Yargıtay 4. Hukuk Dairesi'nce 30 Ekim 2003 tarihinde onandığının anlaşıldığı belirtilen iddianamede, Prof. Attila Özer'in kayıtlarının tetkikinde, davanın temyiz incelemesinden bir gün sonra, Garanti Bankası'ndan gelen 366 milyar 115 milyon 384 bin 615 lira karşılığı olarak serbest meslek makbuzu düzenlendiğinin anlaşıldığı bildiriliyor. 
     İddianamede, 3 kişi hakkında Türk Ceza Kanunu'nun TCK ''hakimler üzerinde nüfuz kullanma'' suçunu düzenleyen 232. maddesi uyarınca 6'şar aydan az olmamak üzere hapis cezası isteniyor. 
     
     İLETİŞİM TESPİT TUTANAKLARI 
     Dosyaya sunulan deliller arasında en geniş yeri, kapatılan Ankara 1 ve 2 No'lu DGM'nin kararlarına dayanılarak tespit edilen telefon konuşmaları aldı. 
     Özgün Öztunç'un, 25 Eylül 2003 tarihinde Ali Can Verdi ile yaptığı telefon konuşmasına ilişkin iletişim tespit tutanağındaki diyaloglar dikkat çekti. Söz konusu iletişim tespit tutanağına göre, Özgün Öztunç'un ''...Efendim şimdi, 4. Hukuk Dairesi ile ilgili olarak başkan tamamen okey'' sözlerine Ali Can Verdi, ''süper'' karşılığını verdi. ''Güzel bir anlaşma yaptığıma inanıyorum'' diyen Öztunç ile Can Verdi, daha sonra, ödemelerin nasıl yapılacağını konuştu. 
     Dosyada yer alan 30 Ekim 2003 tarihli iletişim tespit tutanağında ise Özgün Öztunç ile Attila Özer arasındaki sabah saatlerinde gerçekleşen telefon konuşmasında, ''İşin 15.30'da hallolacağını'' ifade eden Özer, ''kesin mi hocam'' sorusu üzerine, ''Yüzde 99. O biri de Allah'a kalmış bir şey. Yalnız biz bu parayı nasıl ödeyeceğiz buna, üç buçukta ödememiz lazım'' ifadesini kullandı. Aynı günlü iletişim tespit tutanaklarına göre, saat 15.36'da gerçekleşen telefon görüşmesinde, Özer, kararın olumlu çıktığını söylerken, Öztunç ile Özer'in arasında akşam saatlerinde geçen konuşmanın konusunu ise ''195 bin dolar KDV stopaj içeren bir makbuz kesilmesi'' oluşturdu. 
     Özgün Öztunç, 30 Ekim'de eşi ile yaptığı telefon görüşmesinde, Korkmaz Yiğit'in davasının onandığı, üst düzey yöneticilerinden tebrik telefonu aldığını belirterek, bankaya 50 milyon dolar kazandırttığını kaydetti. 
     
</TEXT>
</DOC>
