<DOC>
<DOCNO> 300118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/spor/yguven.html </URL>
<DATE> 2004/12/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İyi gün yöneticileri 
</HEADLINE>
<TEXT>



Bizim meslekte acımasız bir "başarma" mecburiyeti vardır. Mesela bir röportaja gidiyorsun... Arabanın lastiği patlamış, evini su basmış, trafik varmış, geçiniz... 
Gittiniz... Adam konuşmak istemiyor, ortadan kaybolmuş, tutuklanmış... Kar yağmış, su basmış, deprem olmuş farketmez. 
Hangi geçerli mazaretiniz olursa olsun röportaj yapılamadıysa isminiz belli 
Beceriksiz... 
Yani gazeteciysen, bir işe kalkışınca bitireceksin... 
Sonradan çıktı o, Amerika'ya kadar gidip, kapıdan sokulmayınca kameraya bakıp "gördüğünüz gibi içeri alınmıyoruz sevgili seyirciler" muhabbetleri. 
İstifa da etsen arkandan teneke çalarlar, "yapamadı gitti" diye. 
Bu meslek böyle işte... 

Niye yazdım bunları .. 
İşadamlarının piyasa koşullarına göre pozisyon alma antrenmanları olabilir, ama Sayın Reha Muhtar kıdemli bir medya mensubudur. Mesleğin kurallarıyla yoğrulmuştur. Nasıl bu kadar çabuk pes etti anlayamadım. Daha doğrusu "yapamadım"ı nasıl kabul etti. "Olmuyor"a nasıl boyun eğdi şaştım kaldım. 
Beşiktaş Yönetimi'nden istifa edenler aslında tarihe geçti .. Yanlarında çalıştırdıkları maaşlı adamı beğenmeyip, işyerini terk edenler olarak. 
Zamanında sayın Uğur Dündar, Muhtar'ın kat kat üzerinde sorunlarla boğuşarak ve kişiliği ile hiç uyuşmayan bir yönetimde azimle çalışarak adeta çarpışa çarpışa çekilmişti yönetimden. 
Sayın Fatih Altaylı, keza... Küsmek bir yana adını ve tarzını kazımıştı Galatasaray'a. Beğenirsiniz, beğenmezsiniz o başka. 
İşini tamamlamadan, en azından tüm olasılıkları kanırtmadan teslim bayrağı çeken başka gazeteci var mıdır bilemiyorum. Sayın Muhtar ve diğer müstafi yöneticilere "iyi gün yöneticisi" demek istemiyorum. 
Sabırsız diyelim. 

Trabzonspor'un şansı 

Trabzonspor başkanlığına yeniden seçilen Sayın Atay Aktuğ'u kutluyorum. Adet yerini bulsun diye değil gerçekten sevindim. 
Hangi takımı tutarsa tutsun, Türk Futbolu'nun çıkmaz sokaklara sapmamasını dileyen, tribün teröründen nefret eden, sahalara centilmenliğin ve fair playin dönmesini isteyen herkesin de bu duygularıma katıldığını biliyorum. 
Sayın Aktuğ, başkanlığı döneminde duruşu, olaylara yaklaşımı, soğukkanlılığı ile Trabzonspor'a ve futbolumuza büyük katkıları olmuş bir başkandır. Bundan sonra da olacaktır. Çünkü bu giyilmiş bir rol değil, yaradılışıdır. Şampiyonluk kazanılır, ama mükemmel huylar doğuştandır. 
Kendisine kolaylıklar dilerim. 

Güneş grevde, lokavt kapıda 

Sayın Şenol Güneş'i çocukluğundan beri tanıyanlar lütfen bana yazsınlar .. Çok merak ediyorum acaba o çağlarda da bıçak sırtında dolaşmaktan hoşlanır mıydı Mesela, yüksek bir duvarda amuda kalkıp düşüp düşmeyeceğini sınar mıydı Veya elektrik kablolarında ceryan olup olmadığını anlamak için eliyle tutar mıydı Demir dubalardan topladığı midyeleri yer miydi Ağaca tırmanıp en ince dalları dener miydi 
Bence yapmıştır. Yoksa bugün, "Federasyon alacaklarımı vermediği sürece Türkiye'de takım çalıştırmayacağım" demezdi. 
Hukuki bir alacağı olduğunu söylüyor sözüne inanırım... 
Lakin Federasyon'un hukuka aykırı davranması ile kendisine çalışmama cezası vermesini, düşünüyorum düşünüyorum bir türlü örtüştüremiyorum. 
Şayet kanunlar alacağına hükmetmişse, çalışsan da çalışmasan da Federasyon borcunu verecek. Parayı alabilmen için baskı yapmaya ihtiyaç varsa, demek ki olay yasal olarak ortada. 
Üçüncü bir şık var mı acaba .. 
Hocam keşke gitseydin Trabzon'a... Ne işin var duvarda, ince dallarda 

'Karan'lık noktalar 

Mr. Hagi ilk yarıyı değerlendirme toplantısında Ümit Karan'ın Florya'daki akibetini soran gazetecilere çıkıştı 
"Siz niye sormuyor Arif" 
Basın mensupları afallamış olmalı. 
Türkiye'nin en iyi santrforlarından biri aylardır turist gibi dolaşıyor kulüpte, gidecek mi kalacak mı belli değil, oynayacak mı jübile mi yapacak bilinmiyor "Neden " diyenlere yanıt 
"Siz niye sormuyor Arif" 
Evet, biz soruyor Ümit Karan... Çünkü biz seziyor altında bir çapan .. 
Ümit Karan vakası, Hagi'nin eski takım arkadaşlarına kayıtsız şartsız teslim olduğunun belgesi sanki. Onlar istemiyordu, Hagi gönderiyor. Göz önündeki futbolunu küçümseyemiyor tabi. Futbol dışı nedenler ileri sürüyor. Sanki eski takım arkadaşları, futbol dışında kusursuzmuş gibi. 
Ümit disiplinsizmiş... Çok konuşuyormuş... Kimbilir belki sakal modeli de fazla modern bulunuyordu. 
Olabilir... Ama bu davranışları hocasına karşı değil, yaşam tarzı ve hayat görüşü yüzünden kendisini eleştiren arkadaşlarına yanıt verirken gerçekleşmiştir. Ne yapacaktı yani Bu yaşta hacca mı gidecekti İftar sohbetlerine mi katılacaktı Buna resmen baskı denir. Ayrımcılık, dışlama, zorlama... Hatta onların pek sevdikleri yakıştırma ile zulüm. 
Hagi'nin umrunda mı "Denizli-spor, Fenerbahçe'den daha iyi bir takım" diyerek, tansiyonu düşürmek için kıvranan futbolumuza çiviyi sokan hoca, bir adam için kariyerini ellerine teslim ettiği eski arkadaşlarını mı kıracak. Koyver gitsin... 
Ama lig ilgiç bir maraton. Belki de zamanı gelip Ümit'i mumla arayacak. 
Şu anda söylenecek fazla bir şey yok. Tasarruf Hagi'nin. 
Her şey hocaya emanet... Lakin, biz çakıyor niyet... 

Asbaşkanlar yanıtlasın 

Lütfen Daum'a kulak verelim. Yani son açıklamalarına. Özellikle "acımasız eleştiriler" ara başlıklı bölüme. 
"Türkiye'de tüm başarılara rağmen inanılmaz bir eleştiri yağmuruna tutuldum" diyor değerli hocamız. 
Doğrudur... Ben kendi payıma düşeni kabul ediyorum. Okyanusta bir damla olsam da zaman zaman "Allah yarattı" demedim. Daha da açıkçası, hiçbir zaman beğenmedim. 
Acımasız bulabilir. Belki de haklıdır. Gördünüz kabul ettim .. 
Yalnız, cümle devam ediyor 
"Üzücü olan buna kimsenin karşı koymamasıydı. Yapayalnız kaldım". 
Bu kısmı, beni ve benim gibi düşünenleri ilgilendirmiyor. Her halde yönetim kurulunu kast ediyor. 
Belki haklıdır. Tek başına bırakılmıştır "hoyrat" tenkitlere karşı. Belki de yönetimdekiler yapılan eleştirileri makul ve mantıklı karşılamaktadır. Ya da kimbilir saygı göstermediği asbaşkanlar, özellikle kulaklarının üzerine yatmıştır. Bunu yanıtlamak da onların görevi. 
Şunu eklemekte yarar var... Yönetimdekilerin hepsi akıllı adamlar. Onlar da biliyor ki, Daum'u yaptığı akıl almaz fantezilerden ve hatalardan çeviren, Fenerbahçe'yi işleyen bir makina haline getiren o acımasız eleştiriler... Kendileri müdahale etseler "işine karışmak" olur. Kenarda beklediler ki, belki etkilenip doğru yolu bulur-nitekim öyle oldu. 


</TEXT>
</DOC>
