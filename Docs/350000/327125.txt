<DOC>
<DOCNO> 327125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur15.html </URL>
<DATE> 2005/03/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Bileziğini okuyalım değeri artar" diyerek dolandırdılar .. 
</HEADLINE>
<TEXT>

     Zafer SAMANCI KONYA, DHA 

      KONYA'da, 64 yaşındaki Ayşe Kotanak, Sarraflar Çarşısı'ndan aldığı bileziğini, satın aldıktan 10 dakika sonra dolandırıcılara kaptırdı. 
     Evli ve 2 çocuk annesi Ayşe Kotanak, aylardır biriktirdiği parayla kendisine bir bilezik almak için Mevlana Caddesi'ndeki Sarraflar Çarşısı'na gitti. Buradaki bir kuyumcudan 400 YTL'ye burma bilezik alan Kotanak, evine giderken kendisini durduran iki kişi "Cami yaptırıyoruz teyze, gönlünden ne koparsa'' diyerek para istedi. Ayşe Kotanak'ın, "Bütün paramla bilezik aldım. Hiç param kalmadı'' demesi üzerine dolandırcılar, "Sen iyi bir teyzeye benziyorsun. Bileziği bize ver, biz ona değer arttırıcı bir dua okuyalım. O zaman bileziğinin değeri iki katına çıkar'' dedi. Ayşe Kotanak bileziğini dua okumaları için dolandırıcılara verdi. Bileziği alan dolandırıcılar, hızla ortadan kayboldu. 
     Ayşe Kotanak, olaydan sonra polise başvurdu. Polis, kadının verdiği eşgal doğrultusunda, dolandırıcıları bulmak için araştırma başlattı. 
     
</TEXT>
</DOC>
