<DOC>
<DOCNO> 336750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur07.html </URL>
<DATE> 2005/04/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İstanbul Üniversitesi öğrencilerini taşıyan otobüs devrildi 19 yaralı 
</HEADLINE>
<TEXT>

     Hasan DUMAN KARACABEY Bursa , DHA 

      İSTANBUL Üniversitesi Su Ürünleri Fakültesi öğrencilerini taşıyan tur otobüsü, Bursa'nın Karacabey ilçesi yakınlarında, direksiyon hakimiyetinin kaybolması sonucu orta refüjde yan yattı. Kazada 5'i ağır 19 üniversiteli genç yaralanırken, otobüs sürücüsü gözaltına alındı. 
     Su Ürünleri Fakültesi'nde eğitim gören yaklaşık 40 öğrenci, 17 Nisan'da Bir Tur'dan kiraladıkları 01 FT 844' plakalı otobüsle eğitim gezisi için Bodrum'a gitti. Burada 5 gün boyunca balık üretim çiftliklerini gezen öğrenciler, 54 yaşındaki Nedim Naneci yönetimindeki otobüs ile İstanbul'a dönmek üzere sabah erken saatlerde Bodrum'dan yola çıktı. Naneci'nin kullandığı otobüs, yağış nedeniyle yolun kaygan olması ve aşırı hız yüzünden kontrolden çıkarak Bursa Karacabey yolunun 59 kilometresindeki Çingençeşme Mevkii'nde, bölünmüş yolun orta refüjünde yan yattı. Kazada, 5'i ağır toplam 19 öğrenci çeşitli yerlerinden yaralandı. Durumu ağır olan öğrenciler Natali Kapşanilioğlu, Özge Demirtabak, Hayriye Serpen, Şeyda Günen ve Başak Oğuz, Karacabey 80'inci Yıl Devlet Hastanesi'ndeki ilk müdahalelerinin ardından Uludağ Üniversitesi Tıp Fakültesi Hastanesi'ne kaldırıldı. 
     Kazada, çeşitli yerlerinden yaralanan öğrenciler, Asım Mustafa Mantıkçı 24 , Doruk Çakıntörün 23 , Erdem Girgin 24 , Deniz Devrim Tosun 27 , Emre Yazıcı 24 , Şerif Aydemir 22 , Ahmet Veritgör 21 , Taylan Şentürk 21 , Sinan Tukaç 24 , Özcan Çetiner 22 , Uğur Çılgınoğlu 22 , Güçlü Akçay 26 , M.Şerif Sezgin 25 ve Halil Mert Öymen 22 ise Karacabey 80. Yıl Devlet Hastanesi'nde tedaviye alındı. 
     Otobüs sürücüsü Nedim Naneci, olay yerine gelen jandarma ekipleri tarafından gözaltına alındı. Bu arada otobüste bulunan öğrenciler, şoförün çok dikkatsiz araç kullandığını, yol boyunca birkaç kez kaza tehlikesi atlattıklarını, ancak şöförü uyardıkları halde kendilerinin hiç dikkate alınmadığını ifade etti. 
     Kazayla ilgili soruşturmaya Karacabey Cumhuriyet Savcılığı'nca başlandı. 
     
</TEXT>
</DOC>
