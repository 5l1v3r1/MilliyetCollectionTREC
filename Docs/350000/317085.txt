<DOC>
<DOCNO> 317085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/siyaset/axsiy01.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de bilirkişiler yetersiz 
</HEADLINE>
<TEXT>


Avrupa Konseyi'nin görevlendirdiği Prof. Dr. Kimmo Himberg, 7 milyon euro bütçeli proje kapsamında 5 aydır Adli Tıp Kurumu'yla ilgili çalışmalar yapıyor. Himberg'in raporunda, sorunun adalet sistemindeki geleneklerden kaynaklandığı ve yeterliliği ispatlanmamış kişilerin mahkemelerce bilirkişi olarak kullanıldığı vurgulanıyor 

Gülay Fırat 


Adalet Bakanlığı ile AB Komisyonu'nun hazırladığı 7 milyon euro bütçeli "Türkiye'de Yargının Modernizasyonu ve Ceza Reformu" projesi kapsamında İstanbul'da bulunan Avrupa Adli Bilimler Enstitüleri Başkanı Prof. Dr. Kimmo Himberg, "Ne yazık ki, adalet sisteminde sıklıkla yeterliliği ispatlanmamış bilirkişiler mahkemelerce kullanılıyor" dedi. 
Projenin hayata geçirilmesi için Avrupa Konseyi tarafından görevlendirilen 4 uzman profesörden biri olan Himberg, 5 aydır Adli Tıp Kurumu'yla ilgili çalışmalar yapıyor. 
Kurumun yanı sıra, akademik çevreler ve hukukçularla da görüş alışverişinde bulunan Prof. Dr. Himberg, ilk raporunu tamamladı. 

Hatalı işlem yapılıyor 
Raporunda, Türkiye'deki en büyük sorunun, Adli Tıp Kurumu'ndan değil, "adalet sistemindeki geleneklerden" kaynaklandığını vurgulayan Himberg, yeterliliği ispatlanmamış kişilerin mahkemelerce bilirkişi olarak kullanıldığına dikkat çekerek şöyle dedi 
"Ayrıca otopsilerin büyük kısmı, ölüm nedenini belirlemek konusunda özel eğitim almamış, yeterli eğitimi ve deneyimi olmayan hekimlerce yapılıyor. 
Yine adli bilimlerin diğer alanlarında, belge incelemelerinde mahkemeler sıklıkla özel bilirkişilere başvuruyor ama onların da yeterliliklerini kanıtlayacak bir belge yok. Özellikle otopsi olguları üzerine mahkemeler yapılan muayeneden tatmin olmayıp dosyaları kuruma gönderiyor. 

100 bin dosya fazla 
Ancak o aşamada artık ilk yapılan işlem üzerindeki hataları gidecek bir şey kalmamış oluyor ve o hatalı işlem üzerinden yeniden işlem yapmaya devam ediyor." 
Proje için 2006'nın yazına kadar çalışılacağını belirten Himberg, Adli Tıp Kurumu'nun bu kadar iyi bir donanıma sahip olduğunu tahmin edemediğini de söyledi. Himberg, projenin eşzamanlı 4 koldan yürütüldüğünü, Türkiye'ye gelen diğer uzmanların ise "adalet akademisi", "cezaevlerinin yönetimi" ve "cezaevleri personeli yönetimi" üzerine çalıştıklarını belirtti. 
Adli Tıp Kurumu'nun yılda 100 bin dosyaya baktığını, bu rakamın yüksek olduğunu anlatan Himberg, "Adli Tıp Kurumu'nda ele alınan tüm olgular kriminal değil. Suçla ilgili dosyaları ayırmak gerek. Olayın doğası açısından, bu olaya karışan insanların haklarını korumak için suçla ilgili olgulara eğilmek gerek" diye konuştu. 

Prof. Kimmo Himberg'den tavsiyeler 

Kolluk kuvvetleriyle, adli tıp arasında stratejik sınırlar, iyi çizilmeli ve işbirliği olmalı.Adli vakalarda işin uzmanı hekimlerce otopsi yapılmalı.AB ülkelerinde "kalite sistemi"nin kurulmasına yönelik güçlü eğilimler var. Türkiye'de şimdiden "kalite sistemi" oluşturmalı.Adli Tıp Kurumu, uluslararası işbirliği aramalı, diğer ülkelerle çalışmanın imk nlarını arayıp zorlamalı. 

'Evimde gibiyim' 

İstanbul'u çok beğendiğini, iyi arkadaşlıklar kurduğunu söyleyen Prof. Himberg, "Kendimi evimde gibi hissediyorum, sanki her zaman İstanbul'da yaşamışım gibi çok rahat bir hayatım var. Bence 40 yıldan beri süren Türkiye'nin AB üyeliği yolculuğu, artık üyelikle tamamlanmalı, bunun başka alternatifi yok" dedi. 


</TEXT>
</DOC>
