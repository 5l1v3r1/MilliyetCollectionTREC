<DOC>
<DOCNO> 341812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun26.html </URL>
<DATE> 2005/05/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Almanya'dan AB Anayasası'na ezici onay 
</HEADLINE>
<TEXT>

     Alman federal meclisi, Avrupa anayasasıyla ilgili olarak bugün yaptığı oylamada, anayasayı büyük çoğunlukla kabul etti. 
     Federal mecliste yapılan oylamada, 569 milletvekili Avrupa anayasasını onaylarken, 23 milletvekili anayasa için "hayır" oyu kullandı, 2 milletvekili de çekimser oy verdi. 
     Avrupa anayasasının kabul edilebilmesi için meclis üyelerinin üçte ikilik çoğunluğunun onayı gerekiyordu. Anayasanın yürürlüğe girebilmesi için AB’ye üye 25 ülkenin parlamentolarının onayı gerekiyor. 
     Başbakan Gerhard Schröder, mecliste yaptığı hükümet açıklamasında, Avrupa’da daha fazla demokrasi isteyen herkesin Avrupa anayasasını onaylaması gerektiğini söyledi. 
     Avrupa anayasası sayesinde AB’nin karar verme yeteneğinin korunacağını belirten Schröder, anayasa metniyle çok iyi ve adil bir uzlaşma sağlandığını, ancak bunun da tüm isteklerin yerine getirebilmesi ve tüm endişelerin giderilmesi için yeterli olmadığını kaydetti. 
     Anayasanın ulusal parlamentolara daha fazla bilgi edinme ve kontrol yetkisi verdiğini de ifade eden Schröder, anayasanın hazırlanmasında emeği geçen Dışişleri Bakanı Joschka Fischer ile Baden-Württemberg eyaletinin Hıristiyan Demokrat Birlik Partili CDU 
     eski Başbakanı Erwin Teufel’e de teşekkür etti. 
     Hıristiyan Sosyal Birlik Partisi CSU Genel Başkanı Edmund Stoiber de eleştirilecek yanları olmasına rağmen, bu anayasayla AB’nin daha da güçleneceğini belirtti. 
     Stoiber, AB’nin Hıristiyan kültürü temellerine dayandığını da ifade ederek, AB’nin Türkiye ile ancak, kendileri tarafından tam üyelik yerine önerilen "imtiyazlı ortaklık"la iyi ilişkiler kurabileceğini tekrarladı. 
     AB üyesi ülkelerin çoğunun Türkiye’nin AB üyeliğine karşı olduğunu öne süren Stoiber, Sosyal Demokrat Partili SPD eski Başbakan Helmut Schmidt’in, Türkiye’nin AB üyeliğinin birliği ekonomik ve mali açıdan zorlayacağı yolundaki sözlerini hatırlattı. 
     Stoiber, çok sayıda tanınmış Avrupalı politikacının da Avrupa’nın "kültürel sınırlarını" aşmaması uyarısında bulunduğunu iddia etti. 
     Dışişleri Bakanı Fischer ise Avrupa anayasasının barışın temelini oluşturduğunu savunarak, barışı isteyenlerin anayasaya "evet" demesi gerektiğini söyledi. 
     Fischer, çok saydam bir şekilde hazırlanan anayasanın Avrupa için daha fazla demokrasi ve dayanışma anlamına geldiğini kaydetti. 
     SPD Genel Başkanı Franz Müntefering de anayasanın ileri görüşlü insanlar ve temel haklar için hazırlandığını belirterek, "Avrupa anayasası doğru politika için bir garanti değil, ancak doğru politikayı kolaylaştıracaktır" dedi. 
     CDU Genel Başkanı Angela Merkel de anayasanın eleştirilecek yanları da olsa, böyle bir şeyin hazırlanmasının tarihi bir adım olduğunu belirtti. 
     Merkel, "Avrupa’yı bir barış ve değerler topluluğu olarak güçlendirmek için başka bir seçenek göremiyoruz" dedi. 
     
</TEXT>
</DOC>
