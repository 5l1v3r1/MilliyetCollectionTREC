<DOC>
<DOCNO> 323958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun18.html </URL>
<DATE> 2005/03/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Araplar'dan Talabani'ye mesaj 'Ayrılıkçı devlet başkanı istemiyoruz' 
</HEADLINE>
<TEXT>

     Can HASASU KERKÜK, DHA 

      IRAK'ta Birleşik Arap Cephesi bugün Kerkük'te düzenlediği bir forumla bölgedeki Sünni Arap aşiretlerini bir araya topladı. 'Ulusal kimliğin korunması' sloganıyla düzenlenen forumda yapılan konuşmalarda, Irak Kürdistan Yurtseverler Birliği lideri Celal Talabani'ye gönderme yapılarak, "Ayrılıkçı ve bölücü bir devlet başkanı adayı istemiyoruz'' denildi. 
     Forumda, daha çok etnik ve dini temeli dayalı bir federasyon yapısının reddedilmesi ve Kerkük İl Meclisi'nin meşruiyetinin tanınmaması gibi konular üzerinde duruldu. Konuşmacılar Irak'ın çıkarlarının hükümet pazarlıklarına konu olduğunu belirterek, ayrılıkçı eğilimleri olan bir devlet başkanı istemediklerini vurguladı. Arap aşiret liderleri de geçici anayasanın 58'inci maddesine dayanılarak Arap halkının Kerkük'ten çıkarılmasının insan haklarına aykırı olduğunu savundu. Kürt partilerinin Kerkük'te uyguladıkları ayrımcı politakalar da konuşmacılar tarafından kınandı. 
     
     'SÜNNİ-Şİİ ARAP AYRIMI YOK' 
     Forumun açılış konuşmasını yapan Birleşik Arap Cephesi Başkanı Vasfi el Asi de Irak bayrağının mevcut haliyle muhafaza edilmesini ve geçici anayasanın hüküm süresi sona erene kadar ülkedeki 18 vilayetin sınırlarının değişmemesini istedi. El Asi, ülkedeki Araplar arasında Sünni-Şii şeklinde bir ayrımın sözkonusu olmadığını da savundu. 
     
     SAMİ KOLSUZ GÖÇMENLERİN ÇOĞU KERKÜKLÜ DEĞİL 
     Toplantıya Arap aşiretlerin yanı sıra Türkmen Bağımsız Hareketi, Türkmen Aşiretler Birliği ve Şii gruplardan temsilciler de katıldı. Forumda söz alan Türkmen Bağımsız Hareketi'nden Sami Abdülaziz Kolsuz, anayasanın hazırlanma sürecinde Irak'ın bütünlüğünü savunan tüm grupların güç birliği yapması gerektiğini savundu. Kolsuz, Kerkük'e yerleştirilen göçmenler konusuna dikkat çekerek, bu göçmenlerin çoğunun Kerküklü olmadığını ve kentin kimliğini değiştirmek için getirildiklerini savundu. 
     
</TEXT>
</DOC>
