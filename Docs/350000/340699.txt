<DOC>
<DOCNO> 340699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo07.html </URL>
<DATE> 2005/05/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Galatasaray, Fenerbahçe maçının hazırlıklarına başladı... 
</HEADLINE>
<TEXT>

     Birinci Süper Futbol Ligi’nde Ankaragücü’nü 2-1 yenen Galatasaray, Fenerbahçe ile 11 Mayıs Çarşamba günü yapacağı Türkiye Kupası final maçının hazırlıklarına ara vermeden başladı. 
     Teknik direktör Gheorghe Hagi yönetiminde Florya Metin Oktay Tesisleri’nde yapılan antrenmanda dünkü maçta ilk 11’de forma giyen oyuncular, yarım saat koşu yaptıktan sonra tesislere gitti. Hakan Şükür ve Ergun’ün ise içeride çalıştığı bildirildi. 
     Diğer futbolcular, antrenmanda pas ve kanatlardan yapılan ortalarla yapılan gol çalışmasının ardından, dar alanda adam geçerek gol atma idmanı yaptı. Antrenman sırasında gol çalışmasında kasığı çeken Hakan Yakın, antrenmanı yarıda bıraktı. Antrenman yarı sahada yapılan çift kale maçla sona erdi. 
     Bu arada, Galatasaray Avrupa Taraftar Kartı projesinin talihlileri 35 taraftar da antrenmanı izledi. Taraftarlar, antrenmanın ardından 
     tesislerin içinde oyuncularla tanıştılar. Almanya, Hollanda ve Belçika’dan gelen taraftarlar, dün Ankaragücü maçını da tribünden seyredip, yönetim kurulu üyeleriyle tanışmışlardı. Galatasaray, yarın basına kapalı yapacağı antrenmanla Fenerbahçe maçının hazırlıklarını sürdürecek. Sarı-kırmızılılar, 10 Mayıs Salı günü de Atatürk Olimpiyat Stadı’nda antrenman yapacak. Öte yandan, antrenman sonrasında Hagi’nin çocukları ve Ergün’ün oğlu, Mondragon ve Hasan Kabze ile bir süre top oynadılar. Diğer yandan, antrenman bitiminde Hakan Yakın’ın sarı-lacivertli kıyafetlerle Hagi’nin yanına gelip, bir süre Rumen teknik adamla konuşması dikkati çekti. 
     
</TEXT>
</DOC>
