<DOC>
<DOCNO> 303476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur32.html </URL>
<DATE> 2005/01/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Odun keserken ayak parmaklarını kesti 
</HEADLINE>
<TEXT>

     Bolu'da, evinin bahçesinde motorlu testereyle odun kesmeye çalışan kişi, testerenin elinden kayması sonucu ayak parmaklarını kesti. 
     AA muhabirinin aldığı bilgiye göre, Bolu'nun Mudurnu İlçesi Kavaklar Köyü'nde yaşayan İsmail Baltacı 58 , evinin bahçesinde motorlu testereyle odun keserken testerenin odunların üzerinden kayması sonucu sol ayak parmaklarını kesti ve sol diz kapağını yaraladı. 
     Yakınlarınca Bolu İzzet Baysal Devlet Hastanesi'ne kaldırılan İsmail Baltacı'ya ilk müdahale, acil serviste yapıldı. Baltacı'nın kesilen diz kapağı, burada dikildi. Baltacı'nın sol ayak parmaklarından dördünün koptuğunu ve parmakları sadece sol baş parmağın vücuda bağladığını belirten acil servis doktorları, hastanın parmaklarının dikilmesi ve mikrocerrahi uygulanması için Ankara Numune Hastanesi'ne gönderildiğini bildirdi. 
     İsmail Baltacı da bir anlık dalgınlıkla parmaklarını kestiğini ifade ederek, ''Odunların üzeri ıslanmıştı. Odunu kesmek isterken testerenin ağzı ayağıma doğru indi. Testere önce diz kapağımı yaraladı, daha sonra da elimden kayarak sol ayak parmaklarımı kesti. Ondan sonrasını hatırlamıyorum'' diye konuştu. 
     
</TEXT>
</DOC>
