<DOC>
<DOCNO> 328634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo43.html </URL>
<DATE> 2005/03/30/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
Efes Pilsen hakemlerden şikayetçi... 
</HEADLINE>
<TEXT>

     Efes Pilsen Antrenörü Oktay Mahmuti, ULEB Erkekler Avrupa Ligi'nde Yunanistan'ın AEK takımı ile yaptıkları maçın hakemlerinin yönetiminden şikayetçi oldu. 
     Karşılaşma sonrası basın toplantısı düzenleyen Mahmuti, soyunma odasında oyuncularının üzüntüsünü gördüğünü ifade ederek, ''Genelde hakemler hakkında konuşmam. Oyuncularımın üzüntüsünü gördüğüm için, onlar adına konuşuyorum. 'Biraz daha saygı' diyorum. Hakemlerin emeğimize saygıları yoktu'' dedi. 
     Mahmuti, kazandıkları maçlardan sonra oyuncularını genellikle kutlamadığını, ancak bugün soyunma odasında oyuncularını tebrik ettiğini söyledi. 
     Öte yandan, maçın son dakikalarında iki takım kenar yönetimi arasında gerginlik yaşandı. Efes Pilsen Menajeri Engin Özerhun, AEK kenar yönetiminden el hareketleri yapan bir yöneticiye tepki göstererek, üzerine yürümek istedi. Özerhun güçlükle sakinleştirilerek yerine döndürüldü. 
     
</TEXT>
</DOC>
