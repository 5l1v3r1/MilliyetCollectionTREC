<DOC>
<DOCNO> 348475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/yasam/yas06.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırpların dehşet görüntüleri 
</HEADLINE>
<TEXT>


DIŞ HABERLER SERVİSİ 

Hollanda' nın Lahey kentindeki BM Savaş Suçları Mahkemesi'nde yargılanan devrik Yugoslavya diktatörü Slobodan Miloşeviç'in, önceki günkü duruşmasında, Temmuz 1995'te Srebrenica'da "Akrepler" adlı Sırp paramiliterlerin, elleri arkadan bağlı 6 Müslüman Boşnak'ı öldürdüklerini gösteren video kasedin yayımlanmasının ardından, Belgrad yönetimi, zanlıları tutuklamaya başladı. Sırbistan Başbakanı Vojislav Kostunica, Savaş Suçluları Mahkemesi Başsavcısı Carla Del Ponte ile görüşmesinden sonra yaptığı açıklamada, görüntülerden tespit edilen birçok zanlının tutuklandığını bildirdi. Kostunica, "Bizi şoke eden ve hepimizi dehşete düşüren bu video görüntüleri yayımlandıktan sonra hemen harekete geçmek önemliydi" dedi. Belgrad'dan verilen haberlerde ise, aralarında grubun komutanının da bulunduğu 8 zanlının tutuklandığı, operasyonun sürdüğü belirtildi. 




</TEXT>
</DOC>
