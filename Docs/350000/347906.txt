<DOC>
<DOCNO> 347906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo15.html </URL>
<DATE> 2005/06/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hagi'ye tazminat davası açan İncialan İşyerimden kovulmadım... 
</HEADLINE>
<TEXT>

     Galatasaray'dan sezon sonu istifa ederek ayrılan teknik direktör Gheorghe Hagi hakkında Kayseri halkını hırsızlıkla itham ettiği için tazminat ve ceza davası açan Mehmet İncialan, bazı gazetelerde hakkında çıkan haberleri yalanlayarak ''İşyerinden kovulduğum ve 5 milyar lira alarak anlaştığım haberleri tamamen asılsızdır'' dedi. 
     İncialan, AA muhabirine yaptığı açıklamada, Gheorghe Hagi'nin 2 Nisan 2005 tarihinde Erkilet Havaalanı'nda telefonunu kaybettikten sonra taraftarlarını ''hırsız var, hepiniz hırsızsınız'' diye suçladığını, telefonunu paltosunun cebinde bulduktan sonra hata yaptığını anlayıp maç sonrası taraftarlardan özür dilediğini hatırlattı. 
     Gheorghe Hagi hakkında 3. Sulh Ceza Mahkemesi'nde 10 bin YTL manevi tazminat ve ceza davası açan İncialan, daha sonra yaşadığı olaylarla ilgili olarak şunları söyledi 
     ''Gheorghe Hagi hakkında açtığım davanın duruşmasından 1 gün önce, çalıştığım işyerinde amirlerim tarafından davadan vazgeçmem için bazı telkinlerde bulunuldu. Ben bu istekleri kabul etmedim ve duruşmaya gideceğimi bildirdim. Zorla hiçbir şeyi kabul etmeyeceğimi ifade ettim. Kayserispor ve Erciyesspor'un eski başkanlarından Ahmet Demircioğlu, Malatyaspor Başkanı Hikmet Tanrıverdi, Mimarsinan Belediye Başkanı Nail Şahan ve bazı hatırlı dostlarım beni davamdan vazgeçirmeye ikna ettiler. Ben de duruşmaya girip davacı olmadığımı belirttim ve dava düştü. Daha sonra da işyerinde huzurumun kalmayacağını hissedince kendi isteğimle emekliliğimi istedim. Zaten Temmuz ayında emekli olmayı planlıyordum. Kimse beni işimden kovmadı, kovamaz. Avukat ve mahkeme masraflarımın karşılanması için bana daha sonra 5 milyar lira gönderildi. Bu para, dava öncesi asla pazarlık konusu olmadı. Kayserispor ve Galatasaray arasındaki dostluğa gölge düşürmek isteyenler amaçlarına ulaşamadı. Ben, şehrimize yapılan bir suçlamaya tepki gösterdim ve Hagi yaptığı hatayı öğrenmiş oldu. Mesajım yerine ulaştı.'' 
     
</TEXT>
</DOC>
