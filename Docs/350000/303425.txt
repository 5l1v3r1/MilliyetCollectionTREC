<DOC>
<DOCNO> 303425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo21.html </URL>
<DATE> 2005/01/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
''Efes Pilsen Cup 4'' 7-13 Ocak tarihlerinde gerçekleştirilecek... 
</HEADLINE>
<TEXT>

     ''Efes Pilsen Cup 4'' Futbol Turnuvası, 7-13 Ocak tarihleri arasında Antalya'da yapılacak. 
     Turnuvada 6 takımın mücadele edeceği, A Grubu'nda Beşiktaş, Hollanda'nın Vitesse Arnheim ve İsveç'in Malmö, B Grubu'nda ise Galatasaray, Almanya'nın Borussia Dortmund ve Rusya'nın Spartak Moskova takımlarının yer alacağı bildirildi. 
     Turnuvayla ilgili düzenlenen toplantıya, Galatasaray Kulübü Başkanı Özhan Canaydın, Beşiktaş Kulübü Yönetim Kurulu Üyesi Murat Ürünsak, Efes Pilsen Pazarlama Müdürü Serim Yıldırım, Saran Spor Programları Direktörü Selim Usta, Gençlik ve Spor İl Müdürü Tamer Taşpınar ve Beşiktaş Takım Kaptanı Tayfur Havutçu katıldı. 
     Galatasaray Kulübü Başkanı Canaydın, 4 yıldır gerçekleştirilen turnuvanın gediklisi olduklarını belirterek, ''Geçen sene de kupayı kazanmıştık. Amacımız bu yıl da yine şampiyon olmak'' dedi. 
     Turnuvanın Türkiye'nin tanıtımı açısından da önemli olduğunu vurgulayan Canaydın, ''Bu yıl Antalya'ya bin civarında takım gelecek. Bu tür turnuvalarla, tanıtım yapıp bu sayıyı artıracağımıza inanıyorum'' diye konuştu. 
     Beşiktaş Kulübü Yönetim Kurulu Üyesi Murat Ürünsak ise bu turnuvaya katıldıkları için mutlu olduklarını belirterek, ''Ayrıca Galatasaray ile aynı turnuvada olmaktan dolayı da keyifliyiz. İnşallah finalde Galatasaray ile birlikte kupayı kaldırırız'' dedi. 
     
     18 DİLDE, 54 ÜLKEDE NAKLEN İZLENECEK 
     ''Efes Pilsen Cup 4'', 18 dilde, 54 ülkede Eurosport ile Rusya ve Romanya televizyonlarından naklen izlenebilecek. 
     Turnuvanın Türkiye'deki naklen yayınlarını ise Star televizyonu yapacak. 
     
     TOPLAM 100 BİN DOLAR ÖDÜL 
     ''Efes Pilsen Cup 4''ün para ödülünün toplam 100 bin dolar olduğu açıklandı. 
     Turnuvada ilk sırayı alacak takıma 70 bin, ikinci olacak ekibe ise 30 bin dolar ödül verileceği bildirildi. 
     
     BİLETLER 5 İLE 10 YTL ARASINDA SATILACAK 
     Turnuvanın biletleri, 7 Ocak Cuma gününden itibaren Antalya Atatürk Stadyumu gişelerinden satılacak. 
     Bilet fiyatlarının kale arkası 5 YTL, açık tribün 7 YTL, kapalı tribünün de 10 YTL olduğu açıklanırken, final maçının bilet fiyatlarının farklı olacağı, yabancı takımların birbirleriyle yapacakları karşılaşmaların ise ücretsiz olarak seyredileceği bildirildi. 
     
     TURNUVANIN PROGRAMI 
     ''Efes Pilsen Cup 4''ün maç programı şöyle 
     7 Ocak Cuma Vitesse Arnheim-Malmö 20.00 . 
     8 Ocak Cumartesi Galatasaray-Borussia Dortmund 20.00 . 
     9 Ocak Pazar Beşiktaş-Vitesse Arnheim 18.00 . 
     10 Ocak Pazartesi Galatasaray-Spartak Moskova 20.00 . 
     11 Ocak Salı Beşiktaş-Malmö 20.00 . 
     12 Ocak Çarşamba Borussia Dortmund-Spartak Moskova 20.00 . 
     13 Ocak Perşembe Final A ile B grubu birincileri 20.00 . 
     
</TEXT>
</DOC>
