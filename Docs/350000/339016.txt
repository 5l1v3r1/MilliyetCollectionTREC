<DOC>
<DOCNO> 339016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas08.html </URL>
<DATE> 2005/05/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çamaşırda sıra evin erkeğinde 
</HEADLINE>
<TEXT>

     BBC 

      İspanya'da bir ev aletleri tasarımcısı, tüm ev işlerini tek başına sırtlanmaktan usanan kadınların derdine derman olabilecek bir ürün geliştirdi. 
     'Sıra sende' adıyla piyasaya sürülen çamaşır makinesini, aynı kişi üst üste iki kez kullanamıyor. 
     Makine bunu parmak izi tanımlama kabiliyeti sayesinde yapıyor. 
     Herşey bir beyaz eşya üreticisinin, tasarımcı Pep Torres'in kapısını çalması ile başlamış. Torres'ten istenen, yaratıcı bir babalar günü hediyesiymiş aslında. 
     Torres böyle bir makine tasarlama fikrini şöyle açıklıyor "Evde bira içmekten başka bir işe yaramayan buzul çağından kalma maço erkeğin değişmesi gerektiğini düşündüm." 'Sıra sende', evdeki bilgisayara bağlı olarak çalışıyor. 
     Çiftlerin parmak izleri bilgisayara yükleniyor ve bundan sonra, çamaşır makinesini aynı parmak üst üste iki kez çalıştıramıyor. 
     Ancak bu kural makineyi doldurma için geçerli değil. 
     Parmak izine duyarlılık sadece, başlat düğmesi için geçerli. 
     Ancak İspanyol tasarımcı önümüzdeki günlerde çamaşır makinesini bu yönde geliştirmeyi umuyor. 
     Makinenin kapağına eklenecek bir parmak izi tanımlayıcı sayesinde, artık doldurma işlemi de aynı prensibe bağlı olacak. 
     Çamaşır makinesinin işleyişinde, parmak izi metodunu uyarlaması mümkün olmayan bir aşamayı da itiraf ediyor Pep Torres "Birçok erkeğin becerememekle ünlü olduğu beyazlarla renklilerin ayrılması." 'Sıra sende' İspanya'da birkaç hafta içinde satışa sunulacak. 
     Firmanın bayiileri, babalar günü hediyesi olarak tasarlanan makinenin satışlarında patlama bekliyor. 
     Birçok kadının böyle bir hediyeyi hoş bir şaka olarak satın almak isteyeceği tahmin ediliyor. 
     Tasarımcı Torres, eşleri bilgisayar programlarıyla içli dışlı olan kadınları uyarmadan da edemiyor. 
     Zira, bilgisayarı tekrar programlayarak, makinenin işletim prensibini tersine çevirmek mümkün. 
     
</TEXT>
</DOC>
