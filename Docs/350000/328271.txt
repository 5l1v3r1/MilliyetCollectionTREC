<DOC>
<DOCNO> 328271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur42.html </URL>
<DATE> 2005/03/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Korkutan rapor 1200 öğrencili okul orta şiddetli depremde yıkılır 
</HEADLINE>
<TEXT>

     Gebze Yüksek Teknoloji Enstitüsü'nün GYTE yaptığı incelemede, Kocaeli'nin Gebze İlçesi'ndeki Darıca Lisesi ek binasının, orta şiddetteki bir depremde yıkılma riskinin bulunduğu belirlendi. 
     Gebze İlçe Milli Eğitim Müdürü Aydın Ceylan, Kocaeli Valiliği'nce düzenlenen ''Eğitim sorunları ve okulların ihtiyaçları'' konulu toplantıda, Darıca Lisesi Müdürü Kemal Çekgül'ün beton ölçümü yapılması için GYTE'ye başvurduğunu söyledi. 
     GYTE'nin yaptığı incelemeler sonucu 1994'de inşa edilen ek binanın, 4.5-5 büyüklüğündeki bir depremde yıkılma riskinin bulunduğunun belirlendiğini ifade eden Ceylan, ''Gebze Yüksek Teknoloji Enstitüsü raporunu 1 Nisan Cuma günü bize iletecek'' dedi. 
     Kocaeli Valisi Erdal Ata, Ceylan'ın bu açıklamaları üzerine Bayındırlık ve İskan İl Müdürlüğü yetkililerine inceleme yapmaları için talimat verdi. Vali Ata, 1208 öğrencinin öğrenim gördüğü okulun daha sağlam bir yapıya taşınması için araştırma yapılmasını istedi. 
     
     YÜKSEK RİSK 
     Okulda beton ölçümü çalışmalarını yürüten GYTE Mimarlık Fakültesi Deprem ve Yapı Bilimleri Anabilim Dalı Başkanı Yrd. Doç. Dr. Atilla Öven, AA muhabirine yaptığı açıklamada, ek binanın yüksek yıkılma riski içerdiğini söyledi. 
     Ek binanın kolonlarında, ultrasonik ses cihazlarıyla ''Beton mukavemet ölçümü'' yaptıklarını belirten Öven, ''Beton ölçümünde, değerlerin olması gerekenin yarısı kadar olduğunu gördük'' dedi. 
     Öven, kolon ve kirişlerinde korozyon oluşan okulda, deprem sonrası, inşaat yapısı kötü binalarda görülen yorulma tespit ettiklerini kaydetti. 
     Ana binanın yığma yapı olduğunu kaydeden Öven, yığma yapıyı ciddi inşaat şekli olarak görmediklerini ve inceleme yapmadıklarını, bu tür binaların her zaman yıkılma riski taşıdığını sözlerine ekledi. 
     
</TEXT>
</DOC>
