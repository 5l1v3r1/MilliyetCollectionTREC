<DOC>
<DOCNO> 325432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo22.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Abramovich'e şok suçlama 
</HEADLINE>
<TEXT>



Chelsea'yi satın aldıktan sonra yaptığı transferlerle bir anda dünya futbolunun gündemine oturan Roman Abramovich hakkında ilginç iddialar ortaya atılıyor. Portekiz'de yayın yapan Diario de Noticias Gazetesi, Rus dolar milyarderinin futbolu kullanarak, kirli para akladığını yazdı. Haberde Brezilya'nın Corinthians kulübünün hisselerini satın alan MSI adlı şirketin en büyük ortağı olan Abramovich'in yasadışı yollarla elde ettiği parayı buraya yatırım yaparak, kullandığı ifade edildi. Abramovich'in Portekiz ve Arjantin'den de futbol kulüpleri satın alarak, kirli para aklamayı amaçladığı bildirildi. Corinthians sezon başında Boca Juniors'tan Tevez'i 20 milyon dolara yakın bir ücretle transfer ederek, dikkatleri üzerine çekmişti. 


</TEXT>
</DOC>
