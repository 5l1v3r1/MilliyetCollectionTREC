<DOC>
<DOCNO> 347193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonsiy17.html </URL>
<DATE> 2005/05/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Çadırda ölen 6 kişilik aile, TBMM gündemine gelecek... 
</HEADLINE>
<TEXT>

     CHP Şanlıurfa Milletvekili Vedat Melik, Şanlıurfa’dan Eskişehir’e geçici işçi olarak gelen ve Alpu İlçesi’nde çadırda ölü bulunan 6 kişilik ailenin ölüm nedeninin belirlenmesinde, Sağlık Bakanlığı’ndan gelecek müfettişlerce hazırlanan raporun belirleyici olacağını söyledi. 
     Melik, Eskişehir Valisi Kadir Çalışıcı’yı ziyaretinin ardından düzenlediği basın toplantısında, Alpu İlçesi’ne bağlı Bahçecik Köyü’nde ölen 6 kişilik ailenin kesin ölüm nedeni ve çalışma koşullarını yerinde incelemek amacıyla CHP Eskişehir Milletvekili Vedat Yücesan ile birlikte kente geldiklerini anlattı. 
     Adli ve idari soruşturmanın devam ettiğini ifade eden Melik, şöyle konuştu 
     "Sağlık Bakanlığı’nın konuyla ilgili müfettiş istediğini öğrendik. Bunun yanı sıra valilik de idari soruşturma başlattı. Ölüm olayının takipçisi olacağız. Olayın oluşu, işçilerin çalışma ortamı, idarenin konu ile ilgili çalışmalarını yerinde inceleyeceğiz. Ailenin ölüm nedenini söylemek şu anda zor ancak, Sağlık Bakanlığı’ndan gelecek müfettişler tarafından hazırlanan rapor belirleyici olacaktır. 
     Burada kimseyi suçlamanın anlamı yok." Tarım işçilerinin yaşam koşullarının çok zor olduğunu, onlara sahip çıkmak için burada olduklarını belirten Melik, şöyle devam etti 
     "Bu olayın takipçisi olarak sorunu TBMM’ye taşıyacağız. Her yıl binlerce kişi Eskişehir’e gelerek pancar işçiliği yapıyor. Türkiye’nin olumsuz şartlarını değiştirirsek bu ölümler olmayacaktır. Şanlıurfa işsizlik oranı bakımından Türkiye’de birinci sırada yer almaktadır. 
     GAP’ın uygulama alanı olmasına rağmen işsizlik oranı çok yüksektir. 
     Hükümetin 3 yıllık çalışmaları arzu edilen düzeyde olsaydı gelen işçiler burada değil, kendi memleketlerinde ölürlerdi." 
     
</TEXT>
</DOC>
