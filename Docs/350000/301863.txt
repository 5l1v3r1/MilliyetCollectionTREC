<DOC>
<DOCNO> 301863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko15.html </URL>
<DATE> 2004/12/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
MÜSİAD Başkanı Döviz kurundaki düşüş ciddi sıkıntılar oluşturuyor 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ömer Bolat, hükümetin 2005 yılında, ''yatırımların artması, işsizlikle mücadele, bürokrasinin azaltılması, inşaat ve tarım sektörünün canlandırılması ve kotaların kalkması nedeniyle Çin'den gelecek yoğun rekabetle karşı karşıya kalacak tekstil sektörüne yoğunlaşmasını'' beklediklerini bildirdi. 
     Bolat, son 2 yılda, siyasi istikrarın ekonomi üzerindeki olumlu yansımalarının görüldüğü bir dönemin yaşandığını söyledi. 
     Son 3 yılda aralıksız sürdürülen yüksek oranlı büyümenin yanında ihracatın ikiye katlanmasını ''olumlu gelişmeler'' olarak nitelendiren Bolat, enflasyonun yüzde 10 barajının altına indirilmesi ve bütçe açığının düşürülmesinin, pozitif görünümü daha da kuvvetlendirdiğini vurguladı. 
     Bolat, ''faizler düşmesine rağmen hala arzulanan seviyelere gelmese de, 2004'te iç ve dış yatırımlar canlanmış, dış ekonomik ilişkilerde atılım sağlanmıştır. Özel sektörün uzun bir istikrarsızlık döneminden sonra verimlilik artışı ve yatırımlara hız vermek suretiyle yaptığı katkılar, bu gelişmelerde önemli bir rol oynamıştır'' değerlendirmesinde bulundu. 
     Bolat, ekonomide yaşanan bütün bu olumlu gelişmelere rağmen gördüğü eksiklikler konusunda ise şunları söyledi 
     ''Yatırımlar ve ekonomik büyümedeki hızlı artışa rağmen, işsizlik azaltılamamış, istihdamsız büyüme olgusu gerçekleşmiştir. Enflasyondaki düşüşe rağmen, kemer sıkma programından dolayı dar gelirli ve ücretli kesimin gelirlerinde ciddi bir artış olmamıştır. Piyasadaki canlanma, otomotiv, dayanıklı tüketim, beyaz ve kahverengi eşya, büro makineleri sektörlerinde ağırlıklı olmuştur. Emek yoğun ve yerli girdi kullanımı yüksek inşaat, gıda ve tekstil sektörlerinde büyüme artışı malesef düşük kaldı. Tarımda ise hububat, pamuk, ve hayvancılık kesimi fiyat ve gelirin düşmesinden oldukça mağdur olmuşlardır.'' Bolat, ''ithalattaki olağanüstü artışın yol açtığı ticaret açığının 33 milyar dolar ve cari işlemler açığının 13,5- 14 milyar dolar sınırına dayanması, enflasyonun yüzde 9,5'a düşürüldüğü bir ortamda bile reel faizlerin yüzde 11-12 civarında olması ve 2003 - 2004'de bütçeden yılda 40'ar milyar dolar faiz ödenmesine rağmen kamu borç stokunun artmaya devam etmesi ve Ekim sonu 220 milyar dolara ulaşması, ve nihayet döviz kurunun uzun süredir temel denge değerinin altına düşmesinin'' de, ciddi sıkıntı kaynağı oluşturan hususlar olduğuna işaret etti. 
     Uluslararası Para Fonu IMF ile mutabakat sağlanan 3 yıllık yeni stand by anlaşmasının ise daha çok hazine perspektifinden hazırlandığını savunan Bolat, yeni programın başarısının, döviz kurundaki aşırı değerlenmenin ihracat üzerinde olumsuz etki yapmamasına, giderek yavaşlamakta olan ekonomideki büyüme trendinin önümüzdeki yıl en azından yüzde 5'in altına düşmemesine ve 14 milyar dolara tırmanan cari açığın yurt dışından kısa vadeli sermaye girişiyle finanse edilmeye devam etmesine bağlı olacağını ifade etti. 
     
     ''FAİZLERDEKİ DÜŞÜŞ YETERLİ DEĞİL'' 
     Bu arada yüksek faiz politikasının tahrik ettiği sıcak para girişlerinin, cari açıkları kapatarak döviz rezervlerini artırdığını anlatan MÜSİAD Başkanı Bolat, ''bu durumda döviz kuru baskı altında kalıyor. Burada yapılması gereken, Merkez Bankası'nın faiz indirimlerine aşamalı olarak devam etmesi ve faiz-kur dengesinin kurulmasıdır. Ayrıca Merkez Bankası faiz indirimi ve döviz alımı kararlarını piyasa beklentileri tarafından satın alınmadan, zamanında ve etkin bir şekilde gerçekleştirilmelidir'' görüşünü dile getirdi. 
     Bolat ayrıca, Merkez Bankası'nın 2 puanlık faiz indirimi ve günlük 15 milyon dolarlık döviz alımına yönelik son kararlarını desteklediklerini ifade ederken, ''geç ve yetersiz kararlar'' olarak nitelendirdi. 
     
</TEXT>
</DOC>
