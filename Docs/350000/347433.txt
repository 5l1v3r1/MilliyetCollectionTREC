<DOC>
<DOCNO> 347433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun34.html </URL>
<DATE> 2005/05/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Oy kullanana cep telefonu, saat ve otomobil... 
</HEADLINE>
<TEXT>

     Bulgaristan'da 25 Haziran'da yapılacak parlamento seçimleri, piyango çekilişi kampanyasına dönüştü. 
     Hükümet, seçimlere katılım oranını artırmak için, sandık başına giderek oy kullanacak seçmenlere çekilişle cep telefonları, kol saatleri ve son model bir otomobil vermeyi planlıyor. 
     ''Seçim piyangosu''nun organizasyonunu üstlenen Devlet Bakanı Dimitar Kalçev, seçmenlere çekilişle verilecek hediyeler için bütçeden yaklaşık 2 milyon avro ayırdıklarını açıkladı. Kalçev, piyango sayesinde seçimlere katılımın artacağını öne sürdü. 
     Hükümet sözcüsü Dimitar Tsonev de, ''seçim piyangosu''nda verecekleri son model otomobil için oto ithalatı yapan şirketlerle görüşmelerin sürdüğünü, aracı reklam karşılığı olarak ücret ödemeden alacaklarını söyledi. 
     ''Seçim piyangosu'' uygulamasına muhalefet partileri ise sert tepki gösteriyor. Eski başbakanlardan İvan Kostov, uygulamayı ''rüşvet ve kumar'' olarak değerlendirerek, dava açacağını söyledi. Kostov, hükümetin amacının seçimlere katılım oranını artırmak değil, halka rüşvet vererek iktidar partisine siyasi çıkar sağlamak olduğunu öne sürdü. 
     Kamuoyu araştırmaları, 25 Haziran 2005 tarihinde yapılacak parlamento seçimlerinde katılım oranının yüzde 55-60 civarında olacağını ortaya koyuyor. 
     Seçimlere katılımı artırmayı amaçlayan ''seçim piyangosu''na seçmenler, oylarını kullandıktan sonra internet üzerinden veya cep telefonu mesajıyla katılabilecekler. Piyango için kayıtlarını yaptıranlar, oy kullandıklarının tespiti için yapılacak kontrolün ardından kazandıkları hediyeleri alabilecekler. 
     
</TEXT>
</DOC>
