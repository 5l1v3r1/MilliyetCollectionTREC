<DOC>
<DOCNO> 341806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun20.html </URL>
<DATE> 2005/05/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AİHM Öcalan'ı tekrar yargılayın veya dava dosyasını yeniden açın 
</HEADLINE>
<TEXT>

     Avrupa İnsan Hakları Mahkemesi’nin AİHM Büyük Dairesi, bugün açıkladığı gerekçeli kararda, terör örgütünün başı Abdullah Öcalan’ın tekrar yargılanmasını veya dava dosyasının yeniden açılmasını tavsiye etti. 
     Gerekçeli kararda, Avrupa İnsan Hakları Sözleşmesi’nin adil yargılanma hakkının 6’ıncı maddesinin 1’inci fıkrasının ihlal edildiği ifade edildi. 
     Kararda, bağımsız ve tarafsız mahkeme hakkı ile savunma hakkının ihlal edildği yolundaki görüşün 6’ya karşı 11 oyla alındığı bildirildi. 
     Gerekçeli kararda, bağımsız ve adil yargılanma hakkıyla ilgili Türkiye’nin ihlalde bulunduğuna yönelik daha önceki davalara atıfta bulunuldu ve bu kararlarda mağdur kişinin tekrar başvuruda bulunması halinde gecikme olmadan yeniden yargılanmasına ilişkin tavsiyelere dikkat çekildi. 
     AİHM’nin gerekçeli kararında, "Büyük Daire, bu genel yaklaşımı benimsedi" ifadesi kullanıldı. Kararda, terör örgütü başı Öcalan’ın ya yeniden yargılaması ya da dava dosyasının yeniden açılması tavsiye edildi. 
     Türk diplomatik kaynakları, yeniden yargılanması dışında tekrar dava dosyasının açılması yolundaki tavsiyenin, hukuki süreçte Türkiye’nin işini bir ölçüde daha kolaylaştıracağı yorumunu yapıyorlar. 
     AİHM’nin kararının, Avrupa Konseyi’nin karar organı Bakanlar Komitesi tarafından ele alınacağına ve son kararı bu komitenin vereceğine dikkati çeken kaynaklar, son durumun bu komitedeki müzakereler sonucunda açıklık kazanacağını kaydettiler. 
     Bu arada diplomatik kaynaklar, "Öcalan’ın, cezaevinde tecritte bulunmasından dolayı Avrupa İnsan Hakları Sözleşmesi’nin 5’inci maddesinin birinci fıkrasının ihlal edildiği" yolundaki başvurunun mahkeme tarafından reddedilmesinin önemli olduğunu belirtiyorlar. 
     
     ŞİMDİ NELER OLACAK 

     AİHM’nin Büyük Dairesi’nin terör örgütü başı Abdullah Öcalan’ın adil yargılanmadığı yolunda aldığı karardan sonra Strasbourg’da yeni bir hukuki süreç başlayacak. 
     Mahkemenin kararı Temmuz ayında büyükelçiler düzeyinde toplanması beklenen Avrupa Konseyi Bakanlar Komitesi’nin gündemine gelmeye başlayacak. Buradaki sürecin bir yıl sürmesi bekleniyor. 
     Terörist Öcalan’ın yeniden yargılanması ya da dava dosyasının yeniden açılmasına ilişkin mahkemenin tavsiyelerini değerlendirecek olan Komite, bu süreçte teröristin "suçsuz olduğunu iddia edip etmediğini ve adil yargılanma ihlalinin mahkeme sonucunu değiştirecek kadar önemli olup olmadığını" gözden geçirecek. 
     Bakanlar Komitesi’nin, TBMM’de 4. reform paketi onaylanırken özellikle Öcalan davasının yeniden yargılanmaya gerek olmaması için zaman kısıtlaması getirilmesi konusunu tartışmaya açabileceği belirtiliyor. 
     Temel insan haklarına ilişkin konularda ulusal mevzuat ile uluslararası mevzuatın çakışması halinde uluslararası mevzuata öncelik verileceğine dikkati çeken kaynaklar, bu davada da uluslararası mevzuata uyumun gündeme gelebileceğine işaret ettiler. 
     AİHM’nin bugün açıkladığı karardan sonra, Öcalan’ın avukatlarının 11. Ağır Ceza Mahkemesi’ne yeniden yargılanma talebiyle başvurmaları 
     bekleniyor. 
     Böyle bir başvuru halinde ise Türkiye’deki hukuki süreçte çeşitli olasılıkların gündeme gelebileceği belirtiliyor. Mahkemenin başvuruyu ya usülen ya da esastan reddetme ihtimalinin yanı sıra başvuruyu esastan incelemeye alma ihtimali de bulunuyor. 
     Diplomatik kaynaklar, Ankara’daki hukuki süreçte ve Avrupa Konseyi Bakanlar Komitesi’nde önümüzdeki günlerde yaşanacak gelişmeler ışığında durumun açıklığa kavuşacağını belirtiyor. 
     11. Ağır Ceza Mahkemesi’nin, Anayasa’nın 90. maddesi çerçevesinde, 
     Türk ceza hükümlerinin Avrupa sözleşmeleriyle uyumlu olup olmadığı hakkında Anayasa Mahkemesi’nden görüş isteme ihtimalinin de bulunduğuna işaret ediliyor. 
     
     STRASBOURG’DA GÖSTERİ 

     Öte yandan, AİHM’nin Büyük Dairesi’nin aldığı karardan sonra, PKK terör örgütü yandaşları Strasbourg’da gösteri düzenledi. 
     AİHM önünde bir grup tarafından düzenlenen gösteri için polisin çok sıkı güvenlik önlemleri aldığı dikkati çekti. 
     
</TEXT>
</DOC>
