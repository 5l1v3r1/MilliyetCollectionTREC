<DOC>
<DOCNO> 303898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/aspo.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel üçlük attı 
</HEADLINE>
<TEXT>


Basketbol Federasyonu'nun özerk olarak yapılan ilk genel kurulunda, Lutfi Arıboğan, ilk dört sandıkta 71-59 üstünlük sağladı. Ancak son sandıkta fark atan Turgay Demirel, 85-82'lik oy dağılımıyla 4. defa başkanlık koltuğuna oturdu 

NECMİ KEPÇETUTAN 


168 oy kullanıldı 
ÖZERK Basketbol Federasyonu'nun 1. Olağan Genel Kurulu'nda zafer Turgay Demirel'in oldu. 177 delegeden 168'inin oy kullandığı dünkü kongrede, bir oy da geçersiz sayıldı. Demirel, ilk dört sandıkta 71-59 geride olmasına rağmen, son sandıkta skoru lehine çevirdi, rakibini 85-82'lik sonuçla geçerek 4. kez başkanlık koltuğuna oturdu. Seçimde, federasyonun bütçesi, 30 Haziran'a kadar 4 milyon 763 bin YTL olarak kabul edildi. Bu dönemde 49 bin YTL zarar olarak gösterildi. 

'Yeni bir dönem' 
TURGAY Demirel, kaldıkları yerden devam edeceklerini söyleyerek, seçimi basketbol maçına benzetti. Demirel, "Sonuç, son basketle belli oldu. Yeni bir dönem başlıyor. Ligin gelişimi için NBA ile de çalışan bir danışma şirketiyle görüşüyoruz. Her ligin ayda bir toplanacak üst kurulu olacak. Basketbol televizyonu kurmaktan, pazarlamaya kadar her yolu kullanıp gelirleri artıracağız. Basketbolun temel taşı olan kulüplere, hakemlere daha iyi imkanlar yaratacağız" dedi. 

Demirel'in yönetimi 

Asil Üyeler 
Ayhan Barışçı, Ömer Bozer, Levent Dervişoğlu, Nedim Esgin, Aytek Gürkan, İmran Işıldar, Atakan Karakaplan, Orhan Kanburoğlu, Atilla Kurama, Remzi Kerim Özgen, Jülide Sonat, Metin Şahin, Emrullah Turanlı, Selçuk Yayla. 
Yedek Üyeler 
Fatih Bülent Yaren, Hüsnü Karagözoğlu, Nuri Tan, Tamer Han, Kerim Taşkıran, Muzaffer Çavlı, Erginç Ergenç 

Sandıklardan ne çıktı 

1. sandık 
ARIBOĞAN 15 
DEMİREL 14 

2. sandık 
ARIBOĞAN 18 
DEMİREL 16 

3. sandık 
ARIBOĞAN 24 
DEMİREL 10 

4. sandık 
DEMİREL 19 
ARIBOĞAN 14 

KADER SANDIĞI 
DEMİREL 26 
ARIBOĞAN 11 
2. ve bölgesel lig delegeleri 

Demirel için vergi sorgusu 

UĞUR TENEKECİOĞLU 

SEÇİMİ üç oy farkla kazanan Turgay Demirel için Gençlik Spor Genel Müdürlüğü harekete geçti. Gelen ihbarları dikkate alan müdürlük, Demirel'in vergi borcu olup olmadığını araştırıyor. İstanbul Defterdarlığı'ndan bilgi isteyen GSGM yetkilileri, Turgay Demirel'in borcunun çıkması durumunda başkanlığının düşürüleceğini belirtti. Söz konusu belgenin hafta sonuna kadar genel müdürlüğe ulaşacağı öğrenildi. 

Notlar 

GALATASARAY Başkanı Özhan Canaydın'ın, Turgay Demirel'i desteklediklerini açıklamasına rağmen, Sarı - Kırmızılı oylar Arıboğan'a gitti. 
BÜYÜK bir denge içinde geçen seçimde Gençlik ve Spor Genel Müdür yardımcılığından istifa eden Sezai Bağbaşı salonda olmasına rağmen oy kullanmadı. 
GENEL Kurula kısa bir süre kala başkan adaylığından çekilen Mahmut Kulein ana statünün resmi gazetede yayınlanmadan seçime gidilmesinin kanuna aykırı olduğu belirtti ve seçimin iptali için dava açacağını açıkladı. 
İLK genel kurulda divan başkanlığına her iki adayın ortak önergesiyle, eski basketbolcu Prof. Dr. Erdal Poyrazoğlu seçildi. 


</TEXT>
</DOC>
