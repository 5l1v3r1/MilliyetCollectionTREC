<DOC>
<DOCNO> 317959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo16.html </URL>
<DATE> 2005/02/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konyaspor'da Zafer Biryol sevinci 
</HEADLINE>
<TEXT>

     Konyaspor'un en önemli gol silahlarından Zafer Biryol'un sakatlığının düzelmeye başlaması, takımda sevinç yarattı. 
     Konyaspor Kulübü Futbol Şubesi Sorumlusu Mehmet Bezirci, hafta sonunda sahalarında Kayserispor ile karşılaşacaklarını hatırlattı. 
     Bu maçın 6 puan değerinde olduğunu ve alt sıralardan kurtulmak isteyen Kayserispor kadar kendileri açısından da büyük önem taşıdığını ifade eden Bezirci, saha avantajını kullanarak maçtan 3 puan alacaklarını savundu. 
     İstanbulspor maçında sakatlanan Zafer Biryol'un bugüne dek kendilerini düşündürdüğünü, ancak doktor gözetiminde çalışmaya başlamasıyla rahatladıklarını vurgulayan Bezirci, ''Türkiye'nin gol kralı Zafer Biryol, en önemli silahlarımızdan birisi. Bu nedenle takım açısından büyük önem taşıyor. Doktoru Biryol'un büyük olasılıkla Kayserispor maçında oynayacağını söyledi. Bu haber takımda sevinç yarattı'' dedi. 
     Bezirci, kalabalık taraftar grubuyla Konya'ya gelecek Kayserispor'u puansız göndermeleri için taraftar desteğine ihtiyaç duyduklarını, yeşil-beyaz renklere gönül verenlerin kendilerini bu maçta yalnız bırakmamalarını istedi. 
     
</TEXT>
</DOC>
