<DOC>
<DOCNO> 325366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas03.html </URL>
<DATE> 2005/03/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
76 yaşındaki Müzeyyen nine şiir kitabı çıkardı 
</HEADLINE>
<TEXT>

     Burdur'da yaşayan 76 yaşındaki Müzeyyen Düdük, 13 yaşından beri yazdığı şiirleri, ''Gönülden Gönüllere'' adlı kitapta topladı. 
     Okuma-yazmayı, öğretmen olan babasından öğrenen, ancak okula hiç gönderilmeyen Müzeyyen Düdük, şiirle 13 yaşında tanışmış. Hayallerini, kızgınlıklarını, heyecanlarını, kilitli hatıra defterinde saklayan Düdük, ailesiyle birlikte İzmir'den Burdur'a yerleştiğinde de devam etmiş şiir yazmaya... Evlendikten sonra da, hacdan döndüğünde de yazmaktan hiç vazgeçmemiş. 
     Çevresindeki insanlar, ''Sen hacısın bununla neden uğraşıyorsun '' dediklerinde cevabını da yine ustalıkla vermiş Müzeyyen Düdük ''Hacılığımı yaptım. Namazında orucumdayım. Her işimi yapıyorum, Allah vergisi bunu da yapıyorum. Var mı bir günahım '' 
     
     ''ŞİİR PINARI'' 
     Müzeyyen Teyze 75 yaşını doldurup, 4 çocuk, 9 da torun sahibi olduğunda, şiirleri yüzleri aşmış adı da yörede, ''Şiir Pınarı''na çıkmış. 
     Şiirlerinin kilitli hatıra defterinden çıkartıp, bir kitapta toplanmasını sağlayan gazeteci-yazar İsa Kayacan'la tanışması da işte bu yıllara denk gelmiş Müzeyyen Düdük'ün. 
     ''Isparta ve Burdur'da Şairler ve Yazarlar Derneği'ne üyeyim. İsa Kayacan'la Isparta'da tanıştım'' diyor Müzeyyen Düdük. 75 yaşında bir hacı olmasına rağmen şiir yazdığını duyduğunda İsa Kayacan'ın çok heyecanlandığını anlatan Düdük, şiirlerinin tek bir kitapta toplanmasının hikayesini ise şöyle anlatıyor 
     ''Kayacan'ı evimize misafir ettim. O güne kadar yazdığım şiirlerin yer aldığı defterleri çıkardım önüne. Hepsini tek tek okudu. Sonra bana dönüp, Hacı teyze, sen kitap çıkarmalısın dedi. O gittikten sonra kitap çıkarma işini kafama koydum. Zaten şiirlerim 8 defterde toplu haldeydi. Isparta'da bir matbaayla anlaştım. En sonunda Gönülden Gönüllere adını verdiğim şiir kitabım çıktı. Şimdi yolda yürürken karşılaştığım insanlar yanıma gelip, Seni televizyonda seyrettim , Kitabını okudum diyorlar. Çok mutlu oluyorum. 9 torunum var. Bu kitap benim 10'uncu torunum gibi.'' Burdur'un Şiir Pınarı, kitabının önsözünde, ''İki güçlü el beni denizin dibinden çıkardı. Kulaç ata ata yüzüyorum. Şimdi ise sevinçten martılar gibi uçmak istiyorum'' diyor ve bir de çağrıda bulunuyor 
     ''Denizde gider gemi Yoktur onun yelkeni Okursanız şiirlerimi Mutlu edersiniz beni'' 
     
</TEXT>
</DOC>
