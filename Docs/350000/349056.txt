<DOC>
<DOCNO> 349056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/ygokce.html </URL>
<DATE> 2005/06/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Elveda Dünya 
</HEADLINE>
<TEXT>



Bizim futbolumuzun tarih karşısında bir yetersizliği var. Kader maçlarını kazanamıyoruz. Hayallerimizi ve ümitlerimizi maça kadar besliyor, destekliyor, ama maç sırasında koruyamayıp tüketiyoruz. Dünkü maç da tam anlamıyla bir hayal kırıklığı. Kendi içimizde övüne duralım, uluslararası standartlar söz konusu olduğunda söyleyecek sözümüz kalmıyor. İşte İnönü'deki dünkü maç... Ersun Yanal'ın kader maçıydı. Milli Takım'ın kader maçıydı. Güçlüydük, yaratıcıydık. Ama galiba biraz da palavracıydık. Maçın başında on dakika deli rüzgarlar gibi estik, coştuk, gürledik. Ne var ki, doğru dürüst pozisyona giremedik. Fırsat değil, kaos ürettik. Baskılı oynadığımız dakikalarda futbolun en temel ilkelerini - savunmayı - unutup rakibe pozisyon verdik. 
Ersun Yanal, başlangıçta makul bir kadroyla sahaya çıktı. Geri dörtlüye sözümüz yok. Önde ikili libero Koray ve Hüseyin oyuna hücum sürecinde hiçbir katkıda bulunamadılar. Hücumu destekleyen üçlü silahlarımız - Gökdeniz, Yıldıray, Emre - ne yazık ki yeterli ve etkin değildi. Sadece Yıldıray kenarlara inip topu alıyor, rakibini ekarte ediyor, ama o ana kadar Yunan takımı da kendi ceza alanı içinde toplanıp santrfor Fatih Tekke'yi adeta boğuyordu. Fatih, dün belki de hayatının en az topla oynadığı, en az şut attığı maçını çıkardı. Kenarlardan Ümit Özat ve Hamit'le yüklenip yaptığımız yüksek ortalarda da Türkiye'nin en iyi sıçrayan golcüsü Fatih Tekke, Yunanistan'ın kule savunmacıları karşısında kayboldu. 
Ersun Yanal, yine herkesin aklındaki değişiklikleri yaptı ikinci yarıda. Koray Avcı'yı Tuncay'la değiştirdi, Gökdeniz'i Necati'yle. Sakatlanan Emre Belözoğlu da yerini zorunlu olarak Serkan'a bıraktı. Tuncay, oyuna hareket, dinamizm getirdi. Attığı şutlarda hepimizi ayağa kaldırdı, yürek hoplattı. 
Dünkü oyunda Yıldıray'ın futbol oynama niyetine takımın içinden aynı değerde eşlik eden oyuncu sayısı ne yazık ki Tuncay'la sınırlıydı. Biz Hakan Şükür'ün santrfor olarak artık eskimekte olduğu görüşüne saygı duyuyoruz. Ne varki Milli Takım bu tip çakılı santrfora uzun ve tembel ortalar, yüksek toplar gönderme ezberini bir türlü bozamıyor. Daha fazlasını yapmamız gerekiyor. Yapamadığımızda 2006 Dünya Kupası daha yarı yolda bizim için hayal oluyor. 
Artık kendimizi kandırma süreci sona eriyor. Şimdi yeniden orta vadeli bir yenilenme programına girip kendi gerçeklerimizle çözüm üretmenin zamanı. Dünya'nın sonu değil ama 2006 hayallerinin sonuna geldik. Elveda Dünya .. 



</TEXT>
</DOC>
