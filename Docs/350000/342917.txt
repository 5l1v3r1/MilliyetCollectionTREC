<DOC>
<DOCNO> 342917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun12.html </URL>
<DATE> 2005/05/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
NYT Türkiye namus cinayetleri ile mücadele edecek 
</HEADLINE>
<TEXT>

     Türkiye’de "namus cinayetleri"ne karşı başlatılan kampanya, yurt dışında yankı buldu. New York Times gazetesi, "Türkiye, namus cinayetleri ile mücadele edecek" yorumunu yaptı. 
     NYT, İstanbul kaynaklı bir haberinde "Türkler kadınları hedef alan namus cinayetleri ile mücadele edecek" diye yazdı. Kampanya çerçevesinde bu haftadan başlayarak tanıtım filmlerinin en az 10 televizyon kanalında gösterileceğine dikkat çekilen haberde Türkiye’deki resmi kayıtlara göre 2004 yılında 43 kadının namus cinayetine kurban gittiği belirtildi. Gazeteye göre insan hakları savunucuları gerçek sayının çok daha yüksek olduğunu savunuyorlar. 
     Bazı aileler de öldürülen kadınların intihar ettiğini veya kaybolduğunu belirtiyorlar. NYT namus cinayetlerine daha çok Güneydoğu’daki kırsal alanda, en yoksul ve en az eğitimli tabakada rastlandığını yazdı. 
     NYT, Güneydoğu’nun en büyük kenti Diyarbakır’da kadın sığınağı bulunmadığına işaret ederken Türkiye çapında sadece 14 sığınak bulunduğunu kaydetti. 
     Namus cinayetlerini çözmek için başlatılan kampanyaya hükümet, hükümet dışı kuruluşlar ile din adamlarının da katıldığına dikkat çeken gazete, kampanyanın İngiltere tarafından finanse edildiğini belirtti. Gazete "AB’ye katılmayı uman Türkiye aynı zamanda insan hakları standartlarını batıdakiler düzeyine getirmek ve ceza kanununu modernleştirmek için çaba gösteriyor" yorumunu yaptı. 
     Yeni TCK’nun namus cinayetleri için daha ağır ceza getirdiğini, başka bir yasanın da ülkedeki tüm büyük belediyelerde sığınak evlerinin yapılmasını zorunlu kıldığını belirten gazete, bunların da yetersiz olacağına yönelik eleştiriler bulunduğunu yazdı. 
     
</TEXT>
</DOC>
