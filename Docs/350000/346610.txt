<DOC>
<DOCNO> 346610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo30.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kulüplerden yeni girişim 

Kulüpler Birliği, amatör branşlardaki faaliyetlerin vergiden muaf tutulması için harekete geçti. Konuyla ilgili Maliye Bakanlığı ile görüşüldüğü, 1 Haziran'da gerçekleştirilecek Futbol Federasyonu Mali Kurulu'nda da konunun gündeme geleceği bildirildi. Bu arada futbolcularla yapılan resmi ve özel sözleşmelerin, futbol federasyonun yanı sıra bir örneğinin de Maliye Bakanlığı'na verileceği bildirildi. 

Transfer 1 Haziran'da 

Yeni sezon transfer dönemi 1 Haziran'da start alacak. Talimata göre 1 Haziran - 1 Eylül ile 1 Ocak 2006 - 1 Şubat 2006 olmak üzere iki transfer dönemi belirlendi. Kulüpler her iki dönemde de futbolcu transferi veya kiralaması gerçekleştirebilecek. Futbolcular bir sezonda iki kulübe transfer olabilecek, resmi müsabakada görev almaması halinde üçüncü bir takıma kiralık olarak gidebilecek. 

İlk randevu pazartesi 

Türkiye Basketbol Ligi'nde şampiyonu belirleyecek final serisi, 30 Mayıs'ta Abdi İpekçi'de start alacak. Seriye son üç yılın şampiyonu Efes Pilsen 1-0 önde başlarken, Beşiktaş da 30 yıllık hasrete son vermeye çalışacak. 4 galibiyete ulaşan takım, şampiyonluğunu ilan edecek. 

Barrichello'dan şok çıkış 

Ferrari'nin Brezilyalı pilotu Rubens Barrichello, Michael Schumacher'e sert çıkarak, "Artık onu bir takım arkadaşı olarak görmüyorum" dedi. Schumi, Monaco'daki yarışın son metrelerinde Barrichello'yu çok riskli şekilde geçmiş, yarışı önde tamamlamasına rağmen iki aracı da tehlikeye sokmuştu. Alman pilot ise "Olayı tartıştık ve anlaştık. Sorun yok' diye konuştu. 

</TEXT>
</DOC>
