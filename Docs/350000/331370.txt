<DOC>
<DOCNO> 331370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun17.html </URL>
<DATE> 2005/04/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sezer'in Harp Akademisi'ndeki konuşması Le Monde'da 
</HEADLINE>
<TEXT>

     Türkiye'nin AB'nin "Ermeni soykırımı"na ilişkin baskılarını reddettiği bildirildi. Le Monde gazetesi, Cumhurbaşkanı Ahmet Necdet Sezer'in konuşmasını değerlendirirken "Bazı AB siyasetçileri, bu konunun Türkiye'nin müzakerelerin başlamasından önce çözmesi gereken konulardan biri olacağını söylüyorlar" diye yazdı. 
     Fransız Le Monde gazetesi, Cumhurbaşkanı Sezer'in Harp Akademisi'nde yaptığı konuşmada Türkiye'nin, AB'nin "Ermeni Soykırımı"nı tanıması için yaptığı baskıları reddettiğini söylediğine dikkat çekti. Gazete, Sezer'in, AB yetkililerinin taleplerinin Türkiye'nin AB süreciyle herhangi bir ilişkinin bulunmadığını, Avrupalıların bu konuda Türkiye'ye baskı yapmasının yanlış ve haksız olduğunu düşündüğünü kaydetti. 
     Buna karşın, Türkiye'nin üyelik müzakerelerinin başlamasından önce "Ermeni Soykırımı"nın tanınması istendiğini ifade eden gazete, "Bazı AB siyasetçileri, bu konunun Türkiye'nin müzakerelerin başlamasından önce çözmesi gereken konulardan biri olacağını söylüyorlar" diye yazdı. Le Monde şöyle devam etti 
     "Osmanlı döneminde yüz binlerce Ermeni katledildi. Ankara, 1915 ile 1917 arasında gerçekleştirilen bu katliamları nitelemek için 'soykırım' teriminin kullanılmasını kesin olarak reddediyor. 
     Katliamlar ve tehcir, Ermenilere göre 1.2-1.3 milyon, Türklere göre ise, 250-300 bin arasında kişinin ölümüne neden oldu." Türkiye'nin katliamların olduğunu ve tehcir sırasında çok sayıda Ermeni'nin hayatını kaybettiğini kabul ettiğini kaydeden gazete, ancak Türkiye'nin Ermenilerin savaş sırasında düşmanla işbirliği yaptığını ve olaylar sırasında çok sayda Türkün de Ermenilerce öldürüldüğünü söylediğini belirtti. 
     Le Monde, Fransız parlamentosunun 2001 yılında "Ermeni Soykırımı"nı tanıdığını, Fransa Sanayi Bakanı Devedjian ve ülkedeki Ermeni kuruluşları ve birçok milletvekilinin "soykırım"ın Ankara tarafından tanınmadığı sürece üyelik müzakerelerinin başlamasına karşı çıktıklarını kaydetti. Gazete, sosyalist partinin de Ankara'nın "Soykırım"ı tanınmasının müzakereler için ön şart olmasını talep ettiğini anımsattı. 
     
</TEXT>
</DOC>
