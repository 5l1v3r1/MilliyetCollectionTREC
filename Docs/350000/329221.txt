<DOC>
<DOCNO> 329221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun17.html </URL>
<DATE> 2005/04/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Papa, hastaneye kaldırılmak istemedi... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün, sağlık durumunun ağırlaşmasına rağmen dün hastaneye kaldırılmak istemediği belirtildi. 
     Vatikan Sözcüsü Joaquin Navarro-Valls bu sabah yaptığı resmi açıklamada, İkinci Jean Paul'ün dün öğleden sonra rahatsızlandığını belirterek, ''Papa'nın kendi ikametgahında kalma arzusu yerine getirildi. Orada kendisine eksiksiz ve etkin sağlık hizmeti sunuluyor'' dedi. 
     İtalyan güvenlik birimleri ise Vatikan'daki San Pietro Meydanı'nın tam karşısındaki Conciliazione Caddesi'ni bu sabah TSİ 8.30'dan itibaren araç trafiğine kapattı. Gazetecilerin meydandaki nöbetleri devam ederken, Papa'nın sağlığı için dua etmeye gelen ziyaretçilerin yaya olarak da olsa meydana ulaşmalarına izin veriliyor. 
     Sözcü Navarro-Valls, Papa'nın sağlık durumunun bu sabah ağırlaştığını belirterek, Papa'nın dün öğleden sonra, idrar yollarındaki enfeksiyona bağlı olarak ateşinin yükseldiğini, tansiyonunun düştüğünü ve septik şoka girdiğini söyledi ve gerekli tüm önemlerin alındığını kaydetti. 
     Papa'nın sağlık durumunun akşam saatlerinde kısmen durağanlaştığını, ancak daha sonra ağırlaştığını ifade etti. 
     Navarro-Valls, Papa'nın alnının dün TSİ 20.17'de kutsal yağla ovulduğunu da açıkladı. Katolik inancında ölümle yüz yüze olan kişilere uygulanan bu uğurlama töreninin de yerine getirildiğini belirten Navarro-Valls, Vatikan Devlet Sekreteri Kardinal Angelo Sodano ve Papa'nın özel refakatçilerinin İkinci Jean Paul için dua ettiklerini de söyledi. 
     Sözcü, Papa'nın sağlığının gözetim ve kontrol altında tutulduğuna da işaret ederek, ''Bu konuda, Papa'nın özel hekimi Renato Buzzonetti'ye, reanimasyon uzmanı iki hekim, bir kardiyolog hekim, bir kulak-burun-boğaz uzmanı, ayrıca iki hemşire yardımcı oluyorlar'' dedi. 
     Vatikan Sözcüsü, Papa'nın bilincinin yerinde olduğunu da sözlerine ekledi. 
     
</TEXT>
</DOC>
