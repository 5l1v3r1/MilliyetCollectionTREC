<DOC>
<DOCNO> 301622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy19.html </URL>
<DATE> 2004/12/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan Çözümsüzlük politikasıyla Kıbrıs'ta menfaatimizi koruyamayız 
</HEADLINE>
<TEXT>

     Başbakan Recep Tayyip Erdoğan, artık tek hedefe kilitlenmiş, tek yürek olmuş, birlik ve beraberliğini aleme ilan etmiş, özgüven sorunu yaşamayan bir Türkiye istediklerini belirterek, ''Bu büyük ülkeye teşekkür borcumuzu, minnet borcumuzu ödemek için öncelikle medeni bir uzlaşma diline ve geleneğine ihtiyacımız var'' dedi. 
     Erdoğan, TBMM Genel Kurulu'nda 2005 Mali Yılı Bütçe Kanunu Tasarısı üzerindeki eleştirileri Hükümet adına cevapladı. 
     Sözlerine ''Güney Asya'da meydana gelen elim deprem faciasında hayatlarını kaybeden kardeş ülkelere başsağlığı diliyorum'' diyerek başlayan Erdoğan, ''Bu acıyı iyi bilen bir milletin fertleri olarak diliyoruz ki Allah hiçbir ülkeye böyle acılar yaşatmasın'' dedi. 
     Yüce Meclis'in iradesini en iyi şekilde temsil etmek, Türkiye'nin önünü açmak için her bir milletvekilinin önemli katkılarda bulunduğunu kaydeden Erdoğan, şunları söyledi 
     ''Sağ olun, var olun. 2005 yılı bütçesi şimdiden ülkemize hayırlı olsun. Allah mahcup etmesin ve kolaylıklar versin. 
     Bu arada eleştirileriyle, uyarılarıyla bize yol gösteren bütün arkadaşlarıma, muhalefet partilerimizin saygıdeğer sözcülerine özellikle teşekkür ediyorum. 
     Yol ve ufuk gösterici eleştirilere, itiraz ve uyarılara özellikle teşekkür borcumuz var, çünkü iktidarıyla, muhalefetiyle bizler bu ülkenin hizmetindeyiz. 
     Bu büyük ülkeye teşekkür borcumuzu, minnet borcumuzu ödemek için öncelikle medeni bir uzlaşma diline ve geleneğine ihtiyacımız var. Diyalog, uzlaşma, mutabakat, müzakere kültürünü siyasetimizin temel üslubu haline getirmek, bunu kalıcı kılmak zorundayız. Zira bu eksiklik Türkiye'mize uzun yıllar, telafisi zor, çok büyük kayıplar yaşatmıştır. 
     Uzlaşma, tartışma, eleştiri, uyarı, mutabakat arayışı, müzakere alışkanlığı herkesin aynı şeyi düşünmesi değil, aynı doğruyu araması, aynı hedefe yönelmesi ile mümkündür. 
     3 Kasım 2002 seçimlerinden sonra ülkemizin demokratik kültürüne kazandırdığımız bu seviyeli diyalog zemini, bu uzlaşma kültürü, bugünden gelecek nesillere iftiharla bırakacağımız en önemli kazanım olacaktır. 
     İnanıyorum ki hepimiz, demokrasi kültürünü özenle koruyacağız. Bu özeni, bu dikkati Türk siyasetinin geleneği haline getireceğiz. Zira, uzlaşma, diyalog, birlikte düşünme milletimizi ötedenberi millet kılan en temel değerlerimizden biridir. 
     Son iki yıla büyük başarılar sığdırdık ama en büyük başarılarımızdan biri bu dönemde kavganın yerini aklın, çatışmanın yerini diyaloğun almasıdır.'' 
     
     AKIL VE SAĞDUYU 

     Başbakan Erdoğan, millet iradesinin temsil edildiği TBMM'de aklın ve sağduyunun hakimiyetini sağlayan milletvekillerine özellikle teşekkür ederek, bundan sonra da, bu büyük başarıyı kalıcı hale getirmenin en büyük arzuları olduğunu söyledi. 
     Konuşmasının, bütçe esaslı olmakla birlikte, hem ''Büyük Türkiye Fotoğrafının'' tamamını görebilmek, bu vesileyle fotoğrafın bütününü birlikte paylaşabilmek için, hem de kendilerine yöneltilen sorulara cevap mahiyetinde olmak üzere uzunca bir özeti olacağını anlatan Erdoğan, sözlerini şöyle sürdürdü 
     ''Sözlerime, demokrasi kültürünü, hoşgörü, uzlaşma ve diyalog zemininin temsilcisi ve sembolü olan TBMM'ne teşekkürle başladım. Zira bunun esas olduğunu, 'başardık' dediğimiz başarılarımızın sırrının burada olduğunu düşünüyorum. 'Millet öncelikli siyasetimiz' ile biz, yani bu yüce Meclis, iki yılda sadece anlamsız kavgalara son vermekle kalmadık, Türkiye'nin büyüme iradesini, Türkiye'nin aklını harekete geçirdik. 
     Türkiye, yıllardır söylenen ama sadece söylemekle kalınan sorun alanlarında devrim niteliğinde reformlar yaptı. Bir hukuk ve adalet ülkesi olmak için attığımız bütün adımlar sadece burada değil, bütün dünyada yankılar uyandırdı, karşılık buldu. 
     Bizim siyasetimizle birlikte sadece eski siyaset, eski siyasi aktörler devre dışı kalmadı, eski üsluplar da devre dışı kaldı. 
     Artık halkın vicdanında yara açan talihsiz beyanlar, halkı kamplara bölen yanlış işler, küçük menfaatler için yapılan büyük tahrikler siyasi birer metot olmaktan çıktı. İşte biz, bunun için siyaset üretiyoruz, slogan üretmiyoruz. Bunun için, 'ben yaptım oldu' demiyoruz, her işimizde kılı kırk yarıyoruz. 
     Bunun için, 'siyaset ya da yönetim millete yaslanmalı, milletin rızasını almalı, milletin rızasının hilafına adım atmamalı' diyoruz. İşte bu yüzden demekle, söylemekle yetinmiyoruz, sözlerimizin arkasında duruyoruz.'' 
     
     MİLLETİN HANESİ 

     Bütün başarılarılarını milletin hanesine kaydettiklerini belirten Erdoğan, ''Bize düşen şerefiye payı, bize düşen onur ise bu ülkeye hizmet etmek, bu ülke çocuklarının yüzünü güldürmektir. Bu şeref, bu onur bize yeter'' diye konuştu. 
     Erdoğan, kendilerine düşen görevin, her tür ayrımcılığı kaldırmak, adaleti halktan esirgememek, ülkeyi baştan başa kalkındırmak, Türkiye'yi ''muasır medeniyet'' hedefine taşımak olduğunu ifade ederek, bu hedefin kendilerinin millete ''ahdi'' olduğunu söyledi. 
     Halkın yüreğindeki ukdeler tam olarak çözülünceye kadar çaba harcayacaklarını kaydeden Erdoğan, demokrasi, hukuk, adalet ve kalkınma hedeflerinden asla şaşmayacaklarını belirtti. 
     Yasama ve yürütme olarak demokrasi yolunda devasa adımlar attıklarını, ''sessiz devrimler'' gerçekleştirdiklerini, Türkiye'nin dünya ile köprülerini kurduklarını anlatan Erdoğan, bunlarla yetinmediklerini ve daha yapacak çok işleri bulunduğunu söyledi. 
     
     ''DAHA YAPILACAK ÇOK İŞ VAR'' 

     Erdoğan, Cumhuriyet'in ve demokrasinin beşiği olan TBMM'de milletvekillerinin Türkiye'ye, yeniden büyük itibar kazandırdığını ifade ederek, şöyle konuştu 
     ''Yetmez... Daha yapılacak çok iş var. Halkımızın henüz çözülmemiş ukdeleri var. Bunları da bu çatı altında çözeceğiz. Bu çatı, bu kurum kurumlardan bir kurum, herhangi bir kurum değildir. TBMM'nin gücü ve itibarı milletimizin gücü ve itibarıdır. Meclisin saygınlığı siyasetin, hukukun, demokrasinin, milletin saygınlığıdır. Zira bu Meclis, her şey bir yana 'istiklalimizin', 'egemenliğimizin' en büyük sembolüdür. 
     3 Kasım 2002'ye kadar çözüm üretemeyen siyasetçilerin elinde itibarı, güvenilirliği yara alan bu büyük çatıya itibarını iade ettiğiniz için ülkem adına, halkım adına siz saygıdeğer milletvekillerine ne kadar teşekkür etsem azdır. 
     Bu Meclis ki yürütme ve yargının da yol güzergahını belirleyen millet iradesinin temsilcisi olarak toplumun bütün fertlerinin hak ve hukukunu korumak için anayasa dahil bütün temel metinleri hazırlayan, devlet toplum bütünleşmesini sağlayan, milletin kalbinin attığı, en üst iradeyi temsil eden bir Meclistir. 
     İşte bu Meclis, bu en üst irade, çıkardığı yasalarla, gerçekleştirdiği ak devrimlerle hem siyasete, hem ülkemize kaybetmek üzere olduğu itibarı yeniden kazandırdı. Bunu sizler yaptınız. Bu Meclis demokrasi ve hukuk yolunda kararlı iradesini ortaya koymasaydı 17 Aralık ya da önümüzdeki 3 Ekim tarihi olmayacaktı. 
     Yeri gelmişken belirteyim ki 3 Kasım 2002 takvim yapraklarında günlerden bir gün olmadığı gibi, 3 Ekim 2005 tarihi de günlerden bir gün olmayacaktır.'' 
     
     ''İŞTE KAYNAK İŞTE TÜRKİYE'' 

     Başbakan Erdoğan, AK Parti hükümetinin 2003 yılı bütçesini hazırladığında en çok sorulan sorulardan birinin, ''Kaynak nerede '' diye sorulduğunu ifade ederek, sözlerini şöyle sürdürdü 
     ''O zaman demiştik ki kaynak AK Parti'dir, kaynak Türkiye'dir. İşte kaynak, işte Türkiye... 
     İşte sorun çözme melekelerini yitirmiş bir Türkiye'den AK Parti iktidarının beyaz reformlarına, ak, sessiz devrimlerine... 
     İşte, refahın ön şartı demokrasidir, ak siyasettir. İddiamızın bu ülkeye kazandırdıkları ortadadır. Hatırlarsanız, 2004 yılı bütçemizi hazırlarken demiştik ki Adalet milli bir meseledir, hukuk devleti milli bir meseledir, sosyal barışın korunması milli bir meseledir. Millet ile devletimizin aynı yöne bakması en büyük milli meseledir. 
     İşte milli meselelerimize ne kadar sahip çıktığımızın, işte sözlerimizin arkasında ne kadar durduğumuzun ispatı... 
     Şimdi yeni bir başlangıç yapıyoruz. Yeniden kolları sıvıyoruz. Önümüzde bütün meselelerimizi hal yoluna koymanın yanı sıra AB sürecini itinayla yönetmek gibi bir sorumluluğumuz var. 
     İnanıyorum ki siz saygıdeğer milletvekilleri bugüne kadar olduğu gibi hiçbir özveriden kaçınmayacaksınız. Artık tek hedefe kilitlenmiş, tek yürek olmuş, birlik ve beraberliğini aleme ilan etmiş, özgüven sorunu yaşamayan bir Türkiye istiyoruz. 
     Falanca meselesi, filanca meselesi olan, meselelerini konuşmayan, her zeminde mahcup edilmek istenen, zaafları istismar edilen, zaaf alanları üzerinde siyaset yapılan, millet bilinci yara alan, halkının aidiyet duygusu zedelenen bir ülke değil, bütün meselelerini sağlam bir irade ile çözmeyi tek meselesi haline getiren, tek yürek haline gelmiş bir Türkiye... 
     Allah'ın izniyle ve yardımıyla bu birliğin, bu büyük gücün doğurduğu kuvveti daha çok harekete geçireceğiz. 
     Eğer biz kardeşlik hukukumuzu zedelemezsek, şımarmazsak, kibirlenmezsek, istikametimizi şaşırmazsak önceliklerimizi, varoluş gayemizi unutmazsak... Eğer biz, yoksulu gözetirsek, alınteri dökersek, sosyal yaraları kapatırsak, gayret edersek başarmış olacağız. 
     Hiç ama hiç unutmayalım ki esas başarımız da varoluş gayemize, zeminimize, Türkiye ve dünya tasavvurumuza bağlı kalmak, bu bağı güçlendirmek olacaktır.'' 
     
     KÜÇÜK MENFAATLER 

     Erdoğan, siyaset felsefelerinin, siyaset zeminlerinin, mefkurelerinin 'sonuna kadar, son nefese kadar sorumluluk'' olduğunu ifade ederek, ''bunun için küçük menfaatlerin esiri olmayacağız, büyük ideallerimizi küçük hesaplara feda etmeyeceğiz'' dedi. Devlet millet birlikteliğinin ne kadar büyük bir servet ve sermaye olduğunu, ne kadar büyük bir hazine olduğunu AK Parti iktidarının iki yılında herkese gösterdiğini kaydeden Erdoğan, ''halka güvendik ve halk bize güvendi'' diye konuştu. 
     Halka rağmen siyaset izlemediklerini, attıkları her adımda toplumsal mutabakatı esas alıdıklarını belirten Erdoğan, ülke fotoğrafının tamamına baktıklarını, dünyadaki bütün adımları, hareketleri dikkatle izlediklerini söyledi. Erdoğan, şöyle devam etti 
     ''Bu bakışın, buna göre ülkeyi yönetmenin sonucunu, sadece iki yıllık sonucunu açıklıyorum Evet, artık Türkiye küresel bir güç olma yolundadır. Çünkü artık Türkiye, dünya ile eşit şartlarda konuşuyor. 
     Ekonomiye bakın, dış politikaya bakın, toplumsal dokunun sağlamlaşmasına bakın, toplumun değişen gündemine bakın, umutların yeşermesine bakın, göreceksiniz bütün alanlara bu siyasetin nasıl yansıdığını. 
     Devalüasyonlu günleri hatırlayın, dalgalanan dövizleri hatırlayın, moratoryum endişelerini hatırlayın, Türkiye'nin iç ve dış borçlarının bir günde katlandığı günleri hatırlayın. Hatırlayın dedim ama, dilerseniz hatırlamayın, unutalım o günleri. Zira az kaldı. 
     O günlerde ne oluyordu, siyaset ne kadar yamalıydı, kurumlar ne kadar yaralıydı, yolsuzluk ne kadar sıradanlaşmıştı. Her gün yeni bir skandal patlak veriyordu. Siyaset her gün itibar kaybediyordu. İşte Türkiye'ye defalarca kalp sektesi yaşatan o ekonomik krizler siyasi krizlerin sonucuydu. 
     Bugünkü ekonomik başarı da bugünkü siyasi güven ortamının eseridir. Kaldı ki bu siyasi istikrar ortamına göre bu ekonomik başarımızı da yeterli görmüyoruz. Bugünleri de geride bırakacağız. Evet, AK Parti iktidarında Türkiye'nin kalbi saat gibi işliyor. Ne dolar, ne döviz dalgalanıyor ne de siyaset çalkalanıyor. Çünkü, AK Parti iktidarında ritim bozuklukları, siyasi kan uyuşmazlıkları yok. Halktan gelen taleplere en duyarlı parti, en duyarlı kadrolar işbaşındadır. 
     Artık güven ortamındayız, artık toplumun hiçbir kesimi diğerlerini samimiyet testinden geçirmiyor. Unutmayalım ki biz millet olma sürecimizi bin yıl önce tamamladık. Binlerce yıllık devlet geleneğimiz var. 
     Biz, şu senin milli hassasiyetin, şu da benim milli hassasiyetim diye bir şey kabul etmiyoruz. Bu ülke, bu millet, bu vatan, bu toprak, bu bayrak, bu özgürlük, bu istiklal bizim, hepimizin... 
     Hepimiz yürekten hissediyoruz bu aidiyeti, daha çok hissedecek, daha çok seveceğiz ülkemizi. Vatandaşlık bilincine halel getiren bütün mayınlı alanları temizleyeceğiz. Bu süreçte, Türkiye'nin iddialarını gerçekleştirmeliyiz. Bu aziz milletin tarihinde yeni bir dönem başlıyor. 
     Buradan aydınlarımıza, bilim adamlarımıza, bu ülkenin ufkunu açmaya katkı sağlayacak herkese sesleniyorum Önümüzdeki süreci derinlemesine analiz edelim. Dikkat buyurun, Avrupa Birliği müktesebatı bin yıllık medeniyetimizin, müktesebatımızın unsurlarından biri olacaktır. Bu yeni döneme tam bir hazırlık içinde olmalıyız. Özgürlükler, insan hakları, hukukun üstünlüğü, demokrasinin en geniş manada kavranması hepimizin elimizi taşın altına koymamıza bağlıdır. Bunlar lütuf değildir, haktır.'' 
     
     BÖLGESEL AĞIRLIK 

     Erdoğan, bugün dünya genelinde yaşanan gelişmelerin, Türkiye'nin bölgesel ağırlığının giderek artırdığına işaret etttiğini belirterek, Hükümet olarak tarihin bu döneminde bölgeye ve insanlığa karşı sorumluluklarının arttığını kaydetti. Türkiye'nin milli menfaatlerine, tarihi sorumluluklarına ve sahip olduğu engin birikime uygun yeni bir diplomatik perspektif geliştirme konusunda hassasiyet gösterdiklerini ifade eden Erdoğan, ''Türkiye'nin büyüklüğüne, milletimizin sahip olduğu büyük birikime yakışan ve tarihi sorumluluklarımıza sahip çıkan bir aktif barış stratejisi geliştirdik'' dedi. 
     Başbakan Erdoğan, bugün Türkiye'nin, bulunduğu hemen her uluslararası zeminde kendi menfaatlerini en gür şekilde savunan, problemlerinin üstüne cesaretle gidebilen ve inisiyatif alabilen diplomatik duruşa sahip olduğunu belirterek, bu duruşu göremeyenlerin, dünya medyasını daha yakından izlemelerini önerdi. 
     
     KIBRIS 

     Erdoğan, çözümsüzlük politikalarında ısrar ederek, pasif kalarak, savunma psikolojisiyle hareket ederek Ada'daki Kıbrıs Türk menfaatlerini daha fazla koruyamayacaklarını belirterek, Türkiye'nin bu konuda inisiyatif kullanarak, cesaretli adımlar atmak ve hep bir adım önde olmak durumunda olduğunu söyledi. 
     TBMM Genel Kurulu'nda Hükümet adına bütçe üzerindeki eleştirilere yanıt veren Erdoğan, 17 Aralık'ta Brüksel'de alınan kararla Türkiye'nin AB üyeliği konusunda yeni bir dönemin kapısını açtığını belirterek, ''Türkiye 41 yıllık AB hedefine ulaşmak konusunda bir altın fırsat yakalamış durumdadır. Bu karar sadece Türkiye için değil, farklı kültür ve değer yapılarını biraraya getirme idealine zemin hazırlaması bakımından AB için de çok değerli bir fırsattır'' dedi. 
     17 Aralık zirvesinden çıkan kararla, çatışma kültürünün geriletilmesi ve dünyaya yeni bir barış umudu aşılanması yolunda önemli bir adım atıldığını ifade eden Erdoğan, Hükümet olarak farklı kimlikler, kültürler ve inançlar arasındaki gerilimin tırmandığı bir dünyada AB zemininde gerçekleşen bu buluşmayı son derece önemli gördüklerini vurguladı. 
     Farklı kültür ve inançlardan gelen insanların evrensel değerler çerçevesinde birarada yaşama, birbirini tanıma ve birbiriyle zenginleşme yolunda edineceği büyük tecrübeye değer verdiklerini anlatan Erdoğan, şunları kaydetti 
     ''Çünkü biz öz değerlerimizi, insanlık adına benzer tecrübeleri bizzat yaşayarak zenginleşmiş, olgunlaşmış, aydınlanmış bir geçmişten alıyoruz. Üç kadim dinin mensuplarının asırlar boyunca dostça, kardeşçe paylaştığı bir tarihten ilham alıyoruz. Doğu ile Batıyı birbirine bağlayan, üç kıta arasında köprü olan, farklı inanç ve kültürleri bir bütünün ayrılmaz parçaları haline getiren bu medeniyet mirası, savaşla kavrulan bir dünyaya da serinlikler taşıyacaktır. İnsanlığın geleceği adına kurduğumuz bu barış ve dostluk hayalinin AB zemininde makes yankı bulacağına, bu zengin medeniyet perspektifinin insanlığa yeni açılımlar kazandıracağına inanıyoruz'' 
     
     EN ÖNEMLİ KAZANIM 

     Erdoğan, 17 Aralık'ta çıkan sonucun, Türkiye'nin 41 yıllık üyelik hedefine ulaşması yolunda görünür bir vizyon ortaya koyduğunu belirterek, ''Bu zirveden sağladığımız en önemli kazanım, üyelik müzakerelerine başlanması için net bir tarih alınması, ikinci bir karara ihtiyaç duyulmaması ve hedefin tam üyelik olarak açıkça tespit edilmiş olmasıdır'' dedi. 
     Brüksel'de oldukça çetin geçen yoğun görüşmeleri olduğunu anımsatan Erdoğan, bu görüşmeler sonrasında karşılıklı gayretlerle bir uzlaşma zeminine ulaştıklarını bildirdi. 
     AB'nin yeni katılımlarla genişleyen yapısının, gerek birliğin iç dengelerini, gerekse karar alma mekanizmalarını oldukça karmaşık bir hale getirdiğini hatırlatan Erdoğan, Türkiye'nin gerek nüfusu, gerek ekonomik ve coğrafi büyüklüğü, gerekse kültürel değerleri bakımından AB'ye sonradan üye olacak ülkeler arasında en fazla dikkat gerektiren ülke olduğunu dile getirdi. 
     Türkiye ile AB arasındaki görüşmelerde uzlaşma noktasının bulunması benzer süreçlere göre daha fazla zaman gerektirebildiğini kaydeden Erdoğan, Brüksel Zirvesi'nde de görüldüğü üzere makul ve gerçekçi yaklaşımlarla, samimi çabalarla tarafları memnun edecek çözümlere ulaşılabildiğini belirtti. 
     ''Ulaştığımız nokta böyle bir noktadır ve bu gerçeği görmemekte ısrar edenlerin iddiaları asılsız ve mesnetsizdir'' diyen Erdoğan, bu kararlarla Türkiye'nin menfaatlerine gölge düşürüldüğü iddiasının kesinlikle gerçekle bağdaşmadığını belirterek, konuşmasını şöyle sürdürdü 
     ''Bu önemli zirveden bizim beklentilerimizin aksine bir sonuç çıksaydı ve biz Brüksel'den tarih almadan dönseydik ne olurdu sorusunu herkesin kendine sorması ve hakkaniyeti elden bırakmadan muhasebesini yapması lazımdır. Böylesine önemli bir konuda siyaset bütünlüğünü arızaya uğratma gayretlerinin nasıl bir gerekçesi olabilir, bunu da kamuoyunun takdirlerine bırakıyorum. 
     Bu tarihi kararlar en şeffaf haliyle ortadayken, bazı gözlerin gerçekleri görmekte bu kadar zorlanması sadece görme zafiyeti ile açıklanabilir ki maalesef Türk siyaseti geçmişi itibariyle bu manzaraya alışıktır. Dileriz, Türkiye'nin bir uçtan bir uca yenilenmeye hazırlandığı bu dönemde, Türkiye'nin hızına yetişemeyenler de zihniyetlerini yenileme imkanını bulabilirler.'' 
     
     ''EN HAKSIZ ELEŞTİRİ...'' 

     Erdoğan, 17 Aralık kararlarına ilişkin uğradıkları en haksız eleştirin Kıbrıs ile ilgili olduğuna işaret ederek, Hükümet olarak Kıbrıs'ı milli mesele gördüklerini ve Türk tarafının menfaatlerine gölge düşürecek herhangi bir girişime göz yummayacaklarını defalarca ifade ettiklerini anlattı. 
     17 Aralık sonrasında gerek kendi açıklamaları gerekse resmi bildiride, Gümrük Birliği'ni 10 yeni üye ülkeye teşmil etme kararının hiçbir şekilde Güney Kıbrıs Rum Yönetimi'nin tanındığı anlamına gelmediği ifadesinin açık olarak yer aldığını hatırlatan Erdoğan, şunları kaydetti 
     ''Ancak bu ülkede sağır sultanın duyduğunu dahi duyamayan, anlayamayanlar var. Herkesin bir an önce kavraması gereken bir gerçek var çözümsüzlük politikalarında ısrar ederek, pasif kalarak, savunma psikolojisiyle hareket ederek Ada'daki Türk menfaatlerini daha fazla koruyamayız. 
     Türkiye bu konuda inisiyatif kullanarak cesaretli adımlar atmak ve hep bir adım önde olmak durumundadır. 
     2004 yılı içinde Kıbrıs konusunda ardı ardına attığımız adımlar ve bu adımların diplomatik kazanımları ortadadır.'' 
     
     KIBRIS TÜRKLERİNİN DURUMU 

     Erdoğan, 24 Nisan referandumundan sonra BM Genel Sekreteri Kofi Annan'ın Güvenlik Konseyi'ne yaptığı açıklamaya işaret ederek, şöyle konuştu 
     ''Bu raporunda sayın Annan, şimdiye kadar hiç görülmemiş şekilde Kıbrıs Türklerinin durumunu tüm dünyaya duyurmaktadır. Kıbrıs Türklerine baskı uygulamak veya onları dünyadan tecrit etmek için hiçbir gerekçe kalmadığını kayda geçirmektedir Kıbrıs Türk tarafının kalkınmasını engelleyen ve onları dünyadan tecrit eden uygulamalara son verilmesini istemekte ve uluslararası camia, Güvenlik Konseyi'ne kuvvetli bir çağrıda bulunmaktadır. Kıbrıs'ta kalıcı bir çözümün siyasi eşitlik ve ortaklık temeline dayalı olması gerektiğini vurgulamakta, çözüm planının başarısızlığa uğramasının sorumluluğunu Rum tarafına yüklemektedir. Rumların sadece Annan Planı'na değil, esasen çözümü reddettiklerini de kayda geçirmekte, Rum tarafının tutumunu sorgulamakta ve bunun ciddi değerlendirme gerektirdiğini vurgulamaktadır. 
     Bununla da kalmayan Genel Sekreter, Rum tarafının müzakerelerde ve sonrasındaki tutumunu kuvvetli şekilde eleştirmekte, Rum liderliğinin müzakere öncesinde vaatleriyle çelişen davranışlarda bulunduğuna dikkat çekmektedir. Türkiye ve Kıbrıs Türk tarafının ise müzakereler öncesinde, sırasında ve sonrasındaki yapıcı tutumunu kayda geçirerek, bunu takdirle karşıladığını beyan etmektedir. İşte bu diplomatik değerlendirmenin bugüne kadar olmayan şekliyle BM Güvenlik Konseyi kayıtlarına girmesidir. Eğer olay Lahey'de buradan düşünüldüğü gibi devam etseydi belki bugün bu noktalara da gelmeyebilirdi.'' 
     
     BAYKAL'A YANIT 

     Erdoğan, CHP Genel Başkanı Deniz Baykal'ın kendisiyle ilgili bir ifade de bulunduğunu hatırlatarak, ''Ya gazete haberi kendilerini yanılttı ya da bir yanlış kaynaktan haber aldılar. Benim kullandığım ifade o değil. Aslını buradan açıklayayım Türkiye'nin AB üyeliği, Kıbrıs'taki Güney ve Kuzey gerilimine feda edilemez. Benim ifadem bu...'' dedi. 
     CHP'li milletvekillerinin itirazı üzerine Erdoğan, ''çatışma'' ve ''gerilim'''in farklı olduğunu belirterek, ''Lütfen bunları aynı yere oturtmayın. Sözün sahibi olarak anlatıyorum, kabul edersiniz veya etmezsiniz...'' karşılığını verdi. 
     ''Türkiye'nin AB üyeliği ve Kuzey Kıbrıs Türklerinin varoluş davası, statükoya feda edilemez'' dediğini aktaran Erdoğan, böylece hem Türkiye'nin AB perspektifini koruduklarını hem de çözüm politikası ile Kıbrıs Türklerinin her zaman bir adım önde olması tezini her yerde dile getirdiklerini söyledi. 
     Erdoğan, ''Kıbrıs ile ilgili duyarlılık konusunda... Eğer biz 24 Nisan öncesi muhalefetin takındığı tavrı takınmış olsaydık, bugün dünyada herkes bizim aleyhimize bir tavrın içinde olacaktı. Ama şimdi kimse kalkıp da bu tavır nedeniyle bize siz gene işi yokuşa sürdünüz diyemiyor. Aksine, işi Rum tarafı yokuşa sürdü diyorlar. Olayın büyüklüğü o kadar ki yıllar yılı devlet olamayan, yıllar yılı sadece Türkiye tarafından devlet olarak tanınan bir KKTC var. İftiharla söylüyorum ki hamdolsun bizim dönemimizde İslam Konferansı Örgütü'ne KKTC bir Müslüman cemaat olarak değil, Kıbrıs Türk Devleti olarak katılmıştır'' diye konuştu. 
     Erdoğan, Türkiye'nin, bugün bütün dünya tarafından bu meselede çözüme yakın taraf olarak görüldüğünü ve sempatisini sürdürdüğünü kaydederek, Hükümet olarak BM Genel Sekreteri'nin iyi niyet misyonu doğrultusunda gösterdiği çabaları desteklediklerini ifade etti. Erdoğan, ''Önümüzdeki dönemde yine BM çatısı altında Ada'daki iki tarafın eşit statüde olacağı ortaklık temelini esas alan çözüm arayışlarına etkin olarak katılacağız. Bu konuda AB'nin de çözüm sürecine hakkaniyeti gözeterek katkıda bulunmasını bekliyoruz'' dedi. 
     
     ABD İLE İLİŞKİLER 

     Erdoğan, ABD ile tarihsel derinliğe sahip ve ortaklık temeline dayanan çok boyutlu ilişkilerin sürdüğünü, 2004 yılının ilk yarısında Irak krizi dolayısıyla ortaya çıkan bazı gerginliklerin aşıldığını ve ikili ilişkilerde dinamizmin yeniden yakalandığını bildirerek, ''Bu dönemde iki ülke siyasi ve askeri temsilcileri arasında çeşitli temaslar gerçekleştirilmiş, problem yaşanan konular karşılıklı olarak masaya yatırılmış ve açıklığa kavuşturulmuştur'' dedi. Müttefik iki ülke arasında sürdürülen ilişkilerin tabiatı gereği karşılıklı hassasiyetleri dikkate alan bir çizgide ilerlemesi gereğine işaret eden Erdoğan, ABD önderliğindeki koalisyon güçlerince gerçekleştirilen harekatı izleyen dönem içinde Irak'ta zaman zaman bazı menfur hadiseler cereyan ettiğini söyledi. Erdoğan, ''Müttefikimiz olan bir ülkeden milletimizi derinden etkileyen böyle hadiselerde azami hassasiyet içinde olmasını beklemek en tabii hakkımızdır. Bu hassasiyetlerimizi çeşitli zeminlerde ABD yönetimine de iletiyoruz. İnanıyorum ki bu hassasiyetlerimiz dikkate alınacak ve Türkiye'nin bölgede barışın sağlanması noktasındaki önemi ve değeri iyi anlaşılacaktır'' dedi. 
     
     ''TRİBÜNDEN İZLEYEN DEĞİL, SAHADA OYUNA KATILDI'' 

     Erdoğan, iki yılda attıkları adımlarla Türkiye'nin, uluslararası siyaseti tribünden izleyen değil, sahada yerini alarak oyuna katılan bir kimliğe ve etkinliğe kavuştuğunu söyledi. 
     2004 yılının önemli dış gelişmelerine işaret eden Erdoğan, son iki yıl içinde Başbakan olarak sadece kendisinin 40 ülkeye toplam 74 ziyaret gerçekleştirdiğini belirterek, ''Medya bunun hesabını çıkardı bu ziyaret trafiğimizin toplam uzunluğu 320 bin kilometreyi bulmuş. Türkiye'yi dünyaya açmak, Türkiye'nin siyasi ve ekonomik hedeflerini geliştirmek, milletimiz adına dünya ülkelerine barış ve dostluk mesajları taşımak için bu çok önemlidir'' dedi. 
     İnsan haklarının korunması ve demokrasinin çağdaş standartlara kavuşturulması konusunda büyük bir hassasiyet gösterdiklerini, Türkiye'yi bir demokrasi ve özgürlükler ülkesi haline getirme hedefini hayata geçirmek adına önemli reformlar gerçekleştirdiklerini anlatan Erdoğan, ''Bütün bu adımlar, hem ülkemizi çağdaş bir yapıya kavuşturmamız, hem de AB'ye tam üye olmak için atmamız gereken adımlardı. Demokrasi ve özgürlükler konusunda Türkiye'yi dünyanın örnek ülkelerinden biri haline getirmek, insanımızın hayat kalitesini yükseltmek hükümet olarak en öncelikli hedeflerimizdendir'' dedi. 
     Bu hassasiyetin sonucu olarak Türkiye'nin, Avrupa Konseyi Parlamenter Meclisi'nin 1966 yılından beri sürdürdüğü işkence denetimi listesinden bu yıl çıkarıldığını kaydeden Erdoğan, yasal düzenlemelerden sonra yeni bir düşünce suçu mahkumiyetinin gerçekleşmediğini söyledi. 
     
</TEXT>
</DOC>
