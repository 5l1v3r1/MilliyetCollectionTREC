<DOC>
<DOCNO> 309564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy04.html </URL>
<DATE> 2005/01/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Babasını sigaradan kaybeden Sağlık Bakanı, sigarayı yasaklıyor 
</HEADLINE>
<TEXT>

     Sağlık Bakanı Recep Akdağ, merkez teşkilatı ve Bakanlığına bağlı kurum ve kuruluşlarda sigarayı yasaklamaya yönelik girişimler başlatınca, "Dördüncü Murat'a" benzetildi. 
     
     BABASINI SİGARADAN KAYBETTİ 

     ANKA'nın edindiği bilgiye göre, babasını sigaraya bağlı bir hastalık nedeniyle kaybeden ve sigara içenleri her seferinde "sağlığa zararlı" diye uyaran Sağlık Bakanı Recep Akdağ, bakanlığına bağlı kurum ve kuruluşlarda sigara içilmesini yasaklayacak. Türkiye'nin de altına imza attığı Tütün Çerçeve Sözleşmesi'nde, "Sigara içmeyenlerin, içenlerin oluşturduğu zararlı etkilerden korunmaları için ortak çevrelerin dumansız olmasını sağlayacak yasal düzenlemenin yapılması" hükmünü de dikkate alan Sağlık Bakanı Akdağ, öncü olarak bunu Sağlık Bakanlığı'nda uygulayacak. Bakanlığa bağlı hastaneler, sağlık ocakları, dispanserler ile merkez teşkilat binalarında sigara içenler için "gaz odaları" oluşturulacak. Çalışma ortamında sigara içilmeyecek. Çalışma ortamında sigara içen cezalandırılacak. 
     Türkiye'de toplu alanda sigara içmenin cezası "594.2 YTL" olarak uygulanıyor. 
     Akdağ'ın bu girişimi Bakanlık'ta, döneminde içki ve sigarayı yasaklayan, ancak baş edemeyen "Dördüncü Murat" esprilerine neden oldu. 
     
     YILDA 100 BİN KİŞİ ÖLÜYOR 

     Yaygın bir bağımlılık çeşidi olan sigara içimi, insan sağlığı üzerine yaptığı olumsuz etkiler nedeniyle dünyanın ve Türkiye'nin en önemli halk sağlığı sorunlarından biri olarak gösteriliyor. Tütünün insan sağlığı üzerindeki olumsuz etkileri nedeniyle Türkiye'nin halen yılda 2.7 milyar dolar ekonomik kaybı olurken, yaklaşık 100 bin kişi sigara nedeniyle erken yaşta ölüyor. Gelişmekte olan ülkelerde tütün tüketimi hızla düşerken, Türkiye'de son 20 yılda yüzde 80 oranında artış gösterdi. Tütün Kontrol Çerçeve Sözleşmesi'nin çalışmalarına ve müzakerelerine başından beri aktif olarak katılan Türkiye, sigara içimini azaltmaya yardımcı olacak kapsamlı ve kanıta dayalı politikaları uygulamayı taahhüt etmişti. Sözleşmeye imza atan ülkeler, pasif sigara içimine, tütün reklamlarına, sigara fiyatlarına ve kaçakçılığına, halkın eğitimine ve tütün ürünlerinin mevzuatına yönelik tedbirler alcaklarını bildirmişlerdi. Bu tedbirlerin sigara içenleri bırakmaya teşvik edecek ve gençleri sigaraya başlamaktan caydırıcı ortamlar oluşturması hedefleniyor. 

     
</TEXT>
</DOC>
