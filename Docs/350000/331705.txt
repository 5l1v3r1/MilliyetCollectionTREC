<DOC>
<DOCNO> 331705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun10.html </URL>
<DATE> 2005/04/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bağdat'ta ABD karşıtı dev gösteri... 
</HEADLINE>
<TEXT>

     Irak'ın başkenti Bağdat'ta on binlerce kişi, Saddam Hüseyin'in iktidardan düşüşünden bu yana düzenlenen en büyük gösteride, ABD işgalini protesto ediyor. Bağdat'ın güneyindeki Latifiye'de bir bombanın patlaması sonucu, 15 Irak askeri öldü. 
     Başkentin önemli arterlerini ve Dicle nehri üzerindeki iki köprüyü otomobilleriyle tıkayan göstericiler, ''Amerika'ya hayır, işgale hayır'' sloganları atıyor. 
     Şii mahallesi Sadr'da da binlerce kişi, radikal Şii ve Sünni imamların toplanma çağrısı yaptığı ve 2 nisan 2003'te Saddam Hüseyin heykelinin yıkıldığı Firdevs meydanına doğru yürüyüşe geçti. Dev Irak bayrakları taşıyan göstericilerden bazılarının, geçtiğimiz yıl Ebu Garib cezaevinde ABD askerlerinin işkence ettiği kafasında çuval ve ellerine elektrik telleri bağlı tutuklunun posterleriyle yürümeleri dikkati çekti. 
     Sünni göstericilerin de katılmasının beklendiği protestoda, binlerce kişi Saddam Hüseyin'in yargılanmasının hızlandırılmasını isteyen sloganlar da atıyor. Radikal Şii lider Mukteda Sadr ve önde gelen Sünni örgütlerden Müslüman Ulemalar Komitesi, 30 Ocaktaki seçimleri boykot ederken, bugünkü gösteriye geniş katılım çağrısı yapmışlardı. 
     
     
     MUKTEDA SADR'DAN ''AMERİKALILARIN BELİNİN KIRILMASI'' TEMENNİSİ 

     Irak'taki radikal Şii lider Mukteda Sadr, Saddam Hüseyin'in iktidardan düşüşünden bu yana düzenlenen en büyük gösteride, ''Tanrı'nın Amerikan askerlerinin belini kırması'' temennisinde bulundu. 
     Bağdat'taki dev gösteride, yardımcılarından Şeyh Nasır El Saaydi tarafından okunan mesajında Sadr, ''Tanrı, onların bize yaptığı gibi Amerikalıların belini kırsın'' dedi. 
     Sadr mesajında göstericilere, ''Bugünkü dayanışmanızla tüm dünyaya, işgale ve tüm diktatörlüklere karşı olduğunuzu gösteriyorsunuz. Irak'ta işgal sona ermeden ne barış, ne güvenlik olacaktır. İşgalciler ülkemi terk etmeli'' diye hitap etti. 
     ''Dayanışmamız, işgalin sona ermesinin iç savaşa yol açacağını söyleyip duranları susturacak, çünkü Irak halkı birlik içinde'' diyen Mukteda Sadr, gösterilere katılan Sünnilere de mesaj verdi. 
     ''Sizin güvenliğinizi istemiyoruz, sizden hiçbir şey istemiyoruz, ne iyi, ne kötü'' ifadesini kullanan Mukteda Sadr, ABD Başkanı George Bush'u da şiddetle eleştirdi. 
     Sadr, mesajında, ''Diyorsunuz ki, Amerika daha güvenli oldu. Olabilir, ancak dünyanın geri kalanı daha tehlikeli oldu. Neden direnişin tüm silahlarını aldınız ve İsrail'in nükleer silahlarını tutmasına izin verdiniz. Neden saldırgan Amerika Irak'ta kalırken, Suriye'yi kardeş Lübnan'dan ayrılmaya zorladı'' dedi. 
     Sadr'ın mesajı okunurken, kalabalık da, ''Tanrı Mukteda'yı kutsasın, onu düşmanlarından korusun'' diye bağırdı. 
     
     RAMADİ VE BEYCİ'DE DE GÖSTERİLER 

     Bu arada, Bağdat'ın batısındaki Sünni kenti Ramadi ve kuzeyinde, çoğunluğunu Sünnilerin oluşturduğu Beyci kasabasında da Irak'taki Amerikan işgaline karşı protesto gösterileri düzenlendi. 

     
</TEXT>
</DOC>
