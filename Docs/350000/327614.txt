<DOC>
<DOCNO> 327614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur19.html </URL>
<DATE> 2005/03/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Adliyelik olan ninelere bir kişi daha eklendi... 
</HEADLINE>
<TEXT>

     Kastamonu'nun Küre İlçesi'ne bağlı Beşören Köyü'ne keşfe giderken ağaç dalları taşırken gördüğü 2 kadın hakkında suç duyurusunda bulunan hakimin, aynı nedenle bir köylü hakkında da zabıt tuttuğu ortaya çıktı. 
     Küre Sulh Ceza Mahkemesi'nde süren bir davayla ilgili Beşören Köyü'ne keşfe giderken evine ağaç dalları götüren Hanife Karataş 62 ve kuru meşe dalı taşıyan Fatma Karataş 64 hakkında savcılığa suç duyurusunda bulunan Hakim Dikeç'in, keşiften döndükten sonra da Kayadibi Köyü yakınlarında omzunda odun taşıyan İsa Doğan hakkında da Küre Cumhuriyet Savcılığı'na suç duyurusunda bulunduğu belirlendi. 
     Doğan'ın taşıdığı odunları yediemin olarak teslim alan Küre Orman İşletmesi yetkilileri, hazırladıkları tutanakta birer metre boyundaki 3 odunun kuru ve kısmen çürük olduğunu belirtti. 
     
     BİR KURU AĞAÇ İÇİN YARGILANMAK İSTEMİYORUZ 
     İsa Doğan, ormanda dolaşırken daha önce kesilerek gövdesi alınmış köknar ağacının 3 metrelik tepe kısmını bulduğunu söyledi. Büyük bir bölümü çürük olan ağacı 3 parçaya böldüğünü belirten Doğan, ''Bu parçaları yakmak için evime götürürken, yoldan geçen hakim beni durdurarak zabıt tuttu. Ormanlarımızı gözümüz gibi koruyoruz. Bir kuru ağaç parçası yüzünden yargılanmak istemiyoruz'' dedi. 
     Küre Sulh Ceza Hakimi Yusuf Dikeç, 4 gün önce keşfe gittiği Beşören Köyü'nde kuru meşe dalları taşırken rastladığı Fatma ve Hanife Karataş hakkında zabıt tutarak, Cumhuriyet Savcılığı'na suç duyurusunda bulunmuştu. 
     
</TEXT>
</DOC>
