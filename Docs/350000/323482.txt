<DOC>
<DOCNO> 323482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur19.html </URL>
<DATE> 2005/03/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Katili hapse götüren deliller 
</HEADLINE>
<TEXT>

     Yüksel EKER- M. Sefa ÜNAL DHA 

      ADANA'da alacağını tahsil etmek için evinden ayrıldıktan 18 gün sonra cesedi bulunan 52 yaşındaki Nazif Öcal'ı öldürdüğü ileri sürülen çocuğunun kirvesi 42 yaşındaki Mehmet Çelik'i, kurbanının kredi kartıyla yaptığı alışveriş, telefon görüşmesi ve arabasında unuttuğu pardösü yakalattı. Tutuklanan zanlı, olayın cinayet değil, kaza olduğunu öne sürdü. Olayla ilgili gözaltına alınan 9 kişiden Mehmet Çelik ve Ramazan Kum tutuklanırken, 7 kişi de tutuksuz yargılanmak üzere serbest bırakıldı. 
     Osmaniye'nin Kadirli İlçesi'nde çiftçilik yapan Nazif Öcal, cebinde 20 bin YTL ve senetlerle 15 Şubat'ta Adana'ya gittikten sonra hiçbir haber alınamadı. Yakınlarının polis ve jandarmaya başvurup, her yerde aramasına rağmen izine rastlanmayan Öcal'ın, yabani hayvanlar tarafından belden yukarısı parçalanmış cesedi 4 Mart'ta Karataş İlçesi'nin Yeni Murat Köyü yakınlarında bulundu. Öcal, üzerindeki şalvarı ve ağzındaki protez dişlerinden teşhis edilebildi. 
     
     JANDARMADAN SIKI TAKİP 
     Cinayete kurban gittiği belirlenen Öcal'ın katil zanlısını arayan Adana ve Karataş Jandarma Komutanlığı ekiplerinin ortak çalışması sonucu elde edilen deliller, suçluyu ortaya çıkardı. Öldürülen Nazif Öcal'ın kaybolduğu 15 Şubat'taki cep telefonu görüşmelerinin kayıtları savcılık kanalıyla elde edildi. Öcal'ın kaybolduğu gün cesedinin bulunduğu bölgedeki Turkcell'in Karaahmetli Baz İstasyonu üzerinden görüşme yaptığı belirlendi. Aynı tarihte aynı saatlerde Mehmet Çelik'in de aynı baz istasyonu üzerinden görüşme yaptığının ortaya çıkması üzerine, şüpheler bu kişi üzerinde yoğunlaştı. 
     
     DİKKAT ÇEKEN ALIŞVERİŞ 
     Çelik'i takibe alan jandarma ekipleri, öldürülen Öcal'ın kredi kartı bilgilerinde de gönderilen son ekstrede, kaybolduğu günün gecesi Adana'nın Toros Mahallesi'ndeki Çukurova Petrol İstasyonu'nun marketinden 3 bin YTL'lik 3 milyar lira , 16 Şubat sabahı da 2 bin YTL'lik 2 milyar lira sigara alışverişi yaptığını öğrendi. İstasyonda bu alışverişi gerçekleştiren, gece ve gündüz sorumluları Soner Polat ve Celal Tarakçı gözaltına alındı. Bu kişilerin, servis minibüsü işleten Ramazan Kum aracılığıyla kredi kartından alışveriş yapılmış gibi gösterip, Mehmet Çelik'e ödeme yaptıkları, 5 bin YTL'nin 5 milyar lira 300 YTL'sini 300 milyon lira keserek, 4 bin 700 YTL 4 milyar 700 milyon lira ödeme yaptıkları belirlendi. Zanlı olarak gözaltına alınan Ramazan Kum da, tanıdığı Mehmet Çelik'in kendisine kredi kartını vererek, "Bankadan para çekince faizi çok oluyor, ayrıca, nakit çekme ücreti istiyorlar. Bir tanıdıktan alışveriş yapılmış gibi gösterip paraya alıp alamayacağımı söyledi. Ben de yardımcı oldum'' dedi. 
     Bu bilgiler sonrası, katil zanlısı Mehmet Çelik'in evinde ve 01 LT 622 plakalı otomobilinde arama yapıldı. Otomobilde öldürülen Öcal'ın pardösüsü bulununca gözaltına alınan Çelik, suçunu itiraf etti. Kirvesi Nazif Öcal'la kiralayacağı bir tarlayla ilgili görüşmek amacıyla buluştuklarını anlatan Çelik, olayın cinayet değil kaza olduğunu iddia etti. 
     Tefecelik yaptığı ileri sürülen ve bölgedeki birçok çiftçiden 800 bin YTL 800 milyar lira civarında alacağı olduğu kaydedilen Öcal'ın, Mehmet Çelik'ten de 50- 100 bin YTL 50 - 100 milyar lira arasında alacağı bulunduğu belirtildi. 
     Öcal'ın borç verdiği kişilere aracı olduğu iddia edilen Çelik'in evindeki aramada da değişik tarih ve rakamlarda, Öcal'ın alacaklı olduğu 9 senet ele geçti. 
     Sorgulamasında olayın cinayet olmadığını öne süren Çelik ifadesinde, "Olay yeri yakınında bir tarla vardı. O tarlayı bize kiralayacaktı. Bunun için birlikte tarlaya bakmaya gittik. O sırada üzerimdeki tabancayı çıkardım. Oynarken, doldur boşalt yapmak istediğim sırada kazayla öldürdüm. Paniğe kapılmıştım. Bir yerden kürek buldum, oraya gömdüm. Gömmeye çalışırken, silah sesinin duyulmuş olabileceğini düşünerek yarıya kadar üzerine toprak attıktan sonra korkup, kaçtım'' dedi. 
     
     CENAZESİNDE GÖZYAŞI DÖKMÜŞTÜ 
     Bu arada, Mehmet Çelik'le birlikte Ramazan Kum ve 2 petrol istasyonu görevlisinin de bulunduğu toplam 9 kişi sorgulamalarından sonra Karataş Adliyesi'ne sevk edildi. Zanlılardan, Çelik ve Kum çıkarıldıkları mahkemece tutuklanırken, diğer 7 zanlı tutuksuz yargılanmak üzere serbest bırakıldı. 
     Tutuklanan Çelik, öldürdüğü Öcal'ın aranması çalışmalarına ve cenaze törenine katılmış, kurbanın yakınlarıyla birlikte cenazede gözyaşı döküp, katillere lanet okumuştu. Bu görüntüleri kameralar tarafından da kaydedilmişti. 
     
</TEXT>
</DOC>
