<DOC>
<DOCNO> 312219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/siyaset/axsiy02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi umutsuzluğu 
</HEADLINE>
<TEXT>


Baykal, Livaneli'nin "CHP vakfa dönüştürülmeli" sözleri için, "Sanatçı duyarlılığına yakıştıramıyorum. Kendi umutsuzluğunu partinin sanıyor" dedi 

ANKARA Milliyet 


CHP Genel Başkanı Deniz Baykal, İstanbul Milletvekili Zülfü Livaneli'nin, "CHP vakfa dönüştürülmeli" sözlerine, "Sanatçı duyarlılığı olan bir insana yakıştıramıyorum. Kendi siyasi umutsuzluklarını partinin siyasi umutsuzluğu gibi görüyorlar" diyerek tepki gösterdi. 1980 sonrasında da CHP'yi vakfa dönüştürmek isteyenlerin olduğunu söyleyen Baykal, şöyle konuştu "Ama CHP küllerinden yeniden doğdu. Kendisini kapatmak isteyenlerin bu iradesini toplumun, halkın tepkisiyle etkisizleştirmeyi başardı." 
Baykal, siyasetçilerin, partide kişisel bir gelecek olmadığı, önünün tıkandığı duygusu içine girdiklerinde, sorunun kendileriyle ilgili değil, tüm partiyle ilgili olduğu psikolojisine girdiklerini söyledi. Baykal, eleştirilerini şöyle sürdürdü "CHP örgütü, örgüt istemediği için aday olmayan birinin, örgüte en ağır ithamları yapmasını, sanatçı duyarlılığı olan, milletvekili olmuş, o örgütün desteğiyle oraya gelmiş bir insana yakıştıramıyorum." 


</TEXT>
</DOC>
