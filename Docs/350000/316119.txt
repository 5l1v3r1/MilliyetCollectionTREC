<DOC>
<DOCNO> 316119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy28.html </URL>
<DATE> 2005/02/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
CHP'li 40 miletvekili İzmir İl yönetiminin görevden alınmasını kınadı 
</HEADLINE>
<TEXT>

     CHP'li 40 milletvekili, İzmir il yönetiminin görevden alınmasını kınadı. 
     Aralarında Kemal Derviş ve Zülfü Livaneli'nin de bulunduğu 40 milletvekili bugün bir değerlendirme toplantısı yaptı. Toplantı sonrası yapılan ortak yazılı açıklamada, CHP İzmir İl Başkanı Alaattin Yüksel ile yönetim kurulu üyelerinin, Merkez Yönetim Kurulu MYK kararı ile görevden alındığı hatırlatılarak, partide uzun süreden beri uygulanmakta olan antidemokratik uygulamalara bir yenisinin eklendiği belirtildi. 
     CHP İzmir Örgütü'nün genel seçimler ile yerel seçimlerde partinin en başarılı sonuçlar almasını sağladığı ifade edilen açıklamada, örgütün görevden alınmasına hiçbir gerekçe gösterilmediği, uzaklaştırma nedenlerinin parti içi kamuoyuna bile açıklanmadığı vurgulandı. 
     Kurultay sürecinde Genel Başkan dışında bir aday adayının desteklenmesinin suç sayıldığı, en temel tüzüksel hakların kullanılmasının cezalandırıldığı ifade edilen açıklamada, şu görüşlere yer verildi 
     ''Yönetimden beklenen, Kurultay sonrasında iç barışın sağlanması, yönetim anlayışında köklü değişiklik yapılması, partide hukukun egemen kılınarak dışa dönük, etkin ve verimli siyasal çalışmalar yapılmasıydı. Ancak bunun tam tersi bir yol izlenmiştir. MYK'nın İzmir örgütünü görevden alması, çoğulculuğu öngörmeyen, katılımcılığı ve ortak aklı egemen kılmayan yönetim anlayışının yeni bir yansımasıdır. Partiyi bütünleştirmek yerine kıyım yoluyla küçültmenin açık bir örneğidir. Alınan karar, partimizin hukuktan ve demokratik ilkelerden ne kadar uzak yönetildiğinin yeni bir kanıtıdır. 
     Olağan kurultay sürecinin başlayacağı sırada İzmir örgütünün görevden alınmasını, parti içinde demokratik işleyişlerin tıkanacağı, eşitlikçi bir yönetim yarışının olmayacağı ve partililer üzerinde yeni baskılar oluşturacağı için de ayrıca çok sakıncalı buluyor ve kınıyoruz. 
     Bilinmelidir ki bütün yasal ve tüzüksel haklarımızı sonuna kadar kullanarak partimize sahip çıkmayı sürdüreceğiz.'' CHP'li bir grup milletvekilinin Alaattin Yüksel'e destek vermek amacıyla yarın İzmir'e gideceği öğrenildi. 
     
</TEXT>
</DOC>
