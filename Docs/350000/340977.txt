<DOC>
<DOCNO> 340977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo31.html </URL>
<DATE> 2005/05/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şampiyonlar Ligi Finali öncesi, İstanbul'da garip el ilanları dolaşıyor 
</HEADLINE>
<TEXT>

     25 Mayıs'ta İstanbul Olimpiyat Stadı’nda oynanacak UEFA Şampiyonlar Ligi Finali öncesi, bilet bulamayan Avrupalılar farklı yöntemleri denerken, biletleri değerinin üstünde satmak isteyen bazı yerli "girişimciler" de bastırdıkları el ilanlarıyla bilet arıyor. 
     Edinilen bilgilere göre, Beşiktaş İnönü Stadı’nda geçtiğimiz Pazar günü oynanan Beşiktaş- Samsunspor maçı öncesi, stad çevresi ve Taksim Meydanı civarında onlarca genç, el ilanı dağıttı. "Şampiyonlar Ligi Finali Bilet Aranıyor. En yüksek fiyat verilir" yazan el ilanlarında, irtibat için de cep telefonu numaraları verildi. İlanları dağıtan gençler" Biz bu işi parayla yapıyoruz, bize bir Fransız işadamı için bilet arandığını söylediler" diye konuştu. İlan dağıtan bir başka kişi ise kendisinin de önceden aldığı final maçı biletini dört katına bir yabancıya sattığını ve bileti olan pek çok insanın biletlerini internet aracılığıyla fahiş fiyatlara sattığını iddia etti. 
     
     "BAŞVURULAR GİZLİ TUTULACAKTIR" 

     Dağıtımcı gençler el ilanları hakkında bu bilgileri verirken, ilanlarda belirtilen telefon numaraları arandığında söylenenler ise akla "organize karaborsa mı" sorusunu getirdi. Bu bağlamda, el ilanlarının altına düşülen "Başvurular gizli tutulacaktır" notu da dikkat çekti. 
     Telefona cevap veren ve kimliğini açıklamak istemeyen ilan sahibi, "İngiltere’den arkadaşım gelecek ona bilet arıyorum" diye konuştu. Telefondaki ilan sahibi, biletleri yüksek fiyatla satmayı düşünüp düşünmediği sorusunu ise yanıtlamak istemedi. 
     Olimpiyat Stadı’nda 25 Mayıs tarihinde gerçekleştirilecek final maçında İngiltere’nin Liverpool ve İtalya’nın Milan takımları karşılaşacak. Her iki takım taraftarları için toplam 50 bin bilet ayrılırken, organizasyon sahibi ülke için ayrılan biletler ise büyük bir titizlikle ve müşteriler seçilerek satıldı. Final günü her iki takım taraftarlarından bileti olmayanların da İstanbul’da olması ve karaborsada bilet araması bekleniyor. 

ANKA 

     
</TEXT>
</DOC>
