<DOC>
<DOCNO> 302197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko46.html </URL>
<DATE> 2004/12/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Prof.Dr. Apak YTL'li alışverişlerde uyanık olmak gerek 
</HEADLINE>
<TEXT>

     Trakya Üniversitesi T.Ü İktisadi ve İdari Bilimler Fakültesi Dekanı Prof. Dr. Sudi Apak, ''YTL'ye geçişte insanların alışverişlerinde uyanık olması gerekiyor'' dedi. 
     İslam Kalkınma Bankaları Birliği ADFIMI ve Dünya Kalkınma Bankaları Birliği WFDFI eski Başkanı Prof. Dr. Apak, 2005'ten itibaren 6 sıfır atılan paraların kullanılmaya başlanacağını ve insanların hesaplarını YTL'ye göre yapmaları gerektiğini söyledi. 
     Paradan 6 sıfır atılmasıyla ufak rakamlarda yuvarlama olacağını da belirten Apak, ''Bu belki enflasyonda çok küçük bir etki yapabilir. Paradan sıfır atılması hesaplarda kolaylık ve güven ortamını da beraberinde getirecek. İnsanlarda olumlu bir etki yapacağını tahmin ediyorum'' dedi. 
     YTL'ye alışmak için belli bir süre gerektiğini, 2005'te eski ve yeni paranın birlikte kullanılmasının adaptasyonun sağlanmasında iyi bir süreç olduğunu da belirten Apak, YTL'ye geçişte insanların alışverişlerinde uyanık olması gerektiğini de bildirdi. 
     
</TEXT>
</DOC>
