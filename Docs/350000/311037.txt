<DOC>
<DOCNO> 311037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy22.html </URL>
<DATE> 2005/01/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ecevit CHP kurultayında Türkiye'nin sorunları yoktu, kavga vardı 
</HEADLINE>
<TEXT>

     Eski Başbakan Bülent Ecevit, CHP'nin olağanüstü kurultayında Türkiye'nin iç ve dış sorunlarının ele alınması yerine kavga yaşandığını söyledi. 
     Ecevit, Star Grubu'ndan çıkarılan bir grup gazeteciyi Oran'daki evinde kabul ederek, bir süre görüştü. 
     Gazeteci heyetine başkanlık eden Emre Aygen, Uzan Grubu'na bağlı şirketlere el konulmasıyla birlikte çok sayıda kişinin işsiz kaldığını ifade etti. 
     İşten çıkarılan gazetecilerin yargı yoluna başvurduklarını anlatan Aygen, çalışanlar lehine kesinleşmiş kararlar olmasına rağmen, bu kararların uygulanmadığını belirtti. Aygen, açtıkları davaları kazanan bazı kişilerin bugün Star Gazetesi Ankara temsilciliğinde haciz işlemleri yürüttüğünü söyledi. 
     Mahkemelerin işe iade kararı vermelerine rağmen Star'ın faaliyetlerini yürüten TMSF'nin kendilerini muhatap almadığını iddia eden Aygen, bunun üzerine bazı siyasiler ve sivil toplum örgütleri nezdinde girişimlerde bulunduklarını kaydetti. 
     Aygen, kendilerini kabul etmesinden dolayı Ecevit'e teşekkür ederek, ''Sizi hem politikacı hem gazeteci ağabeyimiz olarak görüyoruz'' dedi. 
     
     ''SUÇU OLMAYANLAR CEZALANDIRILMAMALI'' 
     Ecevit de konuşmasında, Türkiye'de kağıt üzerinde bazı olumlu gelişmeler kaydedilmesine rağmen, bu gelişmelerin uygulamaya yansıtılamadığını, bunların başında basın özgürlüğünün geldiğini belirtti. 
     Star grubundaki işten çıkarmaların çok üzücü olduğunu ifade eden Bülent Ecevit, ''Gerekli tedbirler alınabilir. Başta hükümet olmak üzere ilgililerin bu durumu gidermeleri gerekiyor. El koyma operasyonları ve sonrasındaki süreçte suçsuzlar cezalandırılmamalı'' diye konuştu. 
     
     CHP KURULTAYI 
     Gazetecilerin CHP'nin hafta sonunda yapılan olağanüstü kurultayına ilişkin değerlendirmelerini sorduğu Ecevit, kurultayın politik havadan uzak bir şekilde kaba kuvvet sahneleriyle geçtiğini söyledi. Türkiye'nin önemli iç ve dış sorunlar yaşadığını ifade eden Ecevit, ''Cumhuriyeti kuran partinin kurultayında bu sorunların ele alınması yerine kavga vardı. Bu sorunlara değinilmemesi acı bir şey. Kavga görüntüleri üzüntü verici. Kurultay öncesinde de söylediğim gibi aslında CHP bitmiştir. Bu, eski CHP değildir'' dedi. 
     
</TEXT>
</DOC>
