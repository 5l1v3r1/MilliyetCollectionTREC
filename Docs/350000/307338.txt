<DOC>
<DOCNO> 307338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/ekonomi/eko02.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
En riskli yola STFA rötuşu 
</HEADLINE>
<TEXT>


STFA, hacıların şeytan taşlamaya giderken kullandıkları yolu kısaltacak 1.795 metrelik ikiz tüneli iki buçuk ayda bitirdi 


Türk müteahhitlik firması STFA, Mekke'de yapımını üstlendiği ikiz tüneli tamamladı. Şantiye sorumlusu Hüseyin Filibeli, iki buçuk ayda bin 795 metre kazı yaparak dünyanın en hızlı açılan tünellerinden ikisini yaptıklarını söyledi. 
Tünelleri hac mevsimine yetiştirmek için 120 kişinin vardiyalı olarak 24 saat çalıştığını ifade eden Filibeli, 16.88 metre genişlik ve 10 yükseklikteki tünellerin toplam uzunluğunun bin 795 metre olduğunu belirtti. İkiz tünelin proje bedelinin yaklaşık 45 milyon dolar olduğunu ifade eden Filibeli, şunları anlattı 
"Mina Bölgesi'ndeki şeytan taşlama ve kurban kesme yerleri arasındaki mesafeyi kısaltacak ve sıkışıklığı önleyecek ikiz tünellerden üç gün içinde 3 milyon hacı geçecek. Projeyi alınca bir hafta içinde organize olduk ve İsveç'teki makine ve ekipmanlarımızı dünyanın en büyük kargo uçağı olan Antanov ile naklettik. Günde 5.5 ton dinamit kullanarak ayda 700 metre tünel kazdık." 

'İnanamadılar' 
İkiz tüneli zamanında bitirebileceklerine inanmayan işverenin, tünel tabanındaki iki metrelik hafriyatı hacdan sonra taşınmasını önerdiğini anlatan Filibeli, ancak 1 Eylül 2004'te başlayıp 8 Ocak 2005'te bitirmeleri gereken tünelleri, 18 Aralık 2004'te tamamlayıp Suudi Arabistan Hac Dairesi yetkililerine teslim ettiklerini vurguladı. 


</TEXT>
</DOC>
