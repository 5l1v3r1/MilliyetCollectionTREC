<DOC>
<DOCNO> 337416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy28.html </URL>
<DATE> 2005/04/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
TBMM'den Polonya Meclisi'ne kınama mektubu ve tavır... 
</HEADLINE>
<TEXT>

     Türkiye Büyük Millet Meclisi, Polonya Meclisi'nin sözde Ermeni soykırımı ile ilgili kınama kararına karşı tavır aldı. TBMM Başkanı Bülent Arınç, Polonya Meclis Başkanı'na kınama mektubu gönderirken, Polonyalı parlamenterlerin TBMM ziyareti iptal edildi. Polonya'da düzenlenen ''Parlamenter Maraton ve Yarı Maraton Üçüncü Dünya Şampiyonası''na TBMM'nin temsilci göndermesinden vazgeçildi. 
     Polonya Meclisi'nin 19 Nisan 2005 tarihinde aldığı karara karşı, TBMM Başkanı Bülent Arınç'ın talimatıyla ilk olarak, 9-13 Mayıs 2005 tarihlerinde Meclis'in konuğu olarak Türkiye'ye resmi ziyarette bulunması planlanan Polonya-Türkiye Parlamentolararası Dostluk Grubu'nun programı ile Polonya Parlamentosu Dış İlişkiler Komisyonu Başkanı ve beraberindeki heyetin 25-30 Mayıs 2005 tarihleri arasında Türkiye'ye planladıkları ziyaret, TBMM tarafından iptal edildi. 
     Ayrıca TBMM, Polonya Meclis Başkanı Wlodzimierz Cimoszewicz'in himayelerinde 7 Mayıs 2005 tarihinde Polonya'da düzenlenen ''Parlamenter Maraton ve Yarı Maratonu III. Dünya Şampiyonası''na temsilci göndermekten vazgeçti. Şampiyona'ya, TBMM'yi temsilen iki milletvekilinin katılması planlanıyordu. Ancak, Polonya Meclisi'nin sözde Ermeni soykırımı ile ilgili kararının ardından TBMM şampiyonaya katılmama kararı aldı. 
     
     ''ÇOK TALİHSİZ BİR GELİŞME'' 

     TBMM Başkanı Arınç, Polonya Meclis Başkanı Wlodzimierz Cimoszewicz'e bir mektup göndererek karardan duyduğu üzüntü ve hayal kırıklığını iletti. 
     Dışişleri Bakanlığı kanalıyla bugün Polonya Meclisi'ne gönderilen mektupta Arınç, Polonya Meclisi'nin Türkiye'yi soykırım yapmakla itham eden bir karar kabul etmesinin TBMM üyeleri tarafından büyük bir tepki ve infialle karşılandığını belirterek, şunları kaydetti 
     ''Birinci Dünya Savaşı koşullarında Türkler ile Ermeniler arasında yaşanan karşılıklı trajik olayların dost bir ülkenin Meclisi tarafından tek yanlı yorumlanması halkımızı derinden üzmüştür. Tarihin bu döneminin, Türkiye ve Türk Ulusu aleyhinde önyargılar yaratacak siyasi emellere alet edilmesini kabul etmek mümkün değildir. 
     Ulusal parlamentolar, tarihin tartışmalı dönemleri hakkında bir yargıda bulunmak için uygun forumlar değildir. Bunun yerine parlamentoların ülkeler ve halklar arasındaki dostluk ve işbirliğinin geliştirilmesini sağlayacak bir ortam yaratılması için gayret göstermeleri gerektiğine inanıyorum.'' Türkiye'nin her zaman tarihin tartışmalı dönemlerinin tarihçiler tarafından değerlendirilmesi gerektiğini savunduğunu, arşivlerini bütün araştırmacıların hizmetine sunduğunu ifade eden Arınç, son olarak Türkiye'nin, Ermenistan'a Türk ve Ermeni tarihçilerden oluşacak bir grubun ilgili bütün arşivlerde 1915 dönemine ait gelişme ve olayları inceleyerek, bulgularını uluslararası kamuoyuna açıklamalarını önerdiğini anımsattı. TBMM'nin de bir bildiri ile bu öneriyi benimsediğine dikkati çeken Arınç, ''Ülkemizin bu iyi niyetli girişimlerine karşın Polonya Meclisi tarafından kabul edilen karar ülkelerimiz arasındaki ilişkiler bakımından çok talihsiz bir gelişme olmuştur. Bu kararı, halklarımız arasındaki uzun tarihi geçmişi olan dostluk duyguları ile de bağdaştırmak mümkün değildir'' dedi. 
     Arınç, Polonya'nın sözde Ermeni soykırımını tanıması yönünde kararının "düş kırıklığı" meydana getirdiğini söyledi. 
     TBMM Başkanı Arınç, Ankara Ticaret Odası ATO Başkanı Sinan Aygün ile yönetim kurulu üyelerine kabul etti. 
     Arınç, kabulde yaptığı konuşmada, sözde Ermeni soykırımını tanımasından dolayı Polonya Meclis Başkanı Wlodzimierz Cimoszewicz'e kınama mektubu gönderdiklerini anımsatarak, "Polonya'nın kararının düş kırıklığı meydana getirdiğini" belirtti. Sözde Ermeni soykırımına karşı verilen tepkilerde kurumlar arasında koordinasyon eksikliği olduğuna dikkati çeken Arınç, Türkiye'nin haklı olduğu konuda geride kaldığını, Ermeni diasporasının bu yönde çok sistemli çalıştığını vurguladı. 
     TBMM Başkanı Arınç, Türk diasporasıyla daha büyük ve etkin görüşmeler yapılabileceğini, sempozyumlar düzenlenerek konuyla ilgili gerçeklerin dünyaya anlatılabileceğini ifade etti. 
     
     "BU BİR MAZERET OLAMAZ" 

     Arınç, bir süre önce gittiği Polonya'da Meclis Başkanı Cimoszewicz ile görüşmelerinde sözde Ermeni soykırımının tanınmaması yönünde kendilerine söz verildiğini söyledi. "Cimoszewicz'in bulunmadığı sırada Meclis Başkan Yardımcısı'nın konuyu Meclis'in gündeminde ilk sırasına çekildiği ve üzerinde görüşülmeden oylama yapıldığı" bilgisini aldığını belirten Arınç, "Bu bir mazeret olamaz" dedi. 
     Kararın 20 milletvekilinin oyuyla alındığını bildiren Arınç, "Polonya'nın işgal edilmesi ve parçalanması Osmanlı tarafından kabul edilmemiş. Bize verilen sözlere rağmen Türkiye'nin aleyhinde karar alınmasına şaşırdık. Türkiye'yi AB'de destekleyen Polonya'nın böyle bir karar alması, düş kırıklığı meydana getirmiştir" diye konuştu. 
     TBMM Başkanı Arınç, Rusya Duma'sında sözde Ermeni soykırımı konusunda henüz bir karar alınmadığını, ancak bazı internet sitelerinde Türkiye aleyhine cümleler sarf edildiğini söyledi. 
     Arınç, soykırımı inkar etmenin suç olarak sayıldığı Belçika ve Fransa'da ise Türk diplomatlarına bu yönde açılan davaların takipsizlikle sonuçlandığına dikkati çekti. 
     
     TÜRKLERİN MAVİ KİTABI... 

     Aygün, sözde Ermeni soykırımı konusuna açıklık getirilmesi için uzmanlarca hazırlanan "Türklerin Mavi Kitabı"ndan 400 bin bastırarak dağıtmaya başladıklarını bildirdi. 
     Aygün, tarihi belgeler içeren kitabın İngilizce çevirisini Arınç'a vererek, bu kitapları diğer ülkelerin meclis başkanlarına göndermesi talebinde bulundu. 
     "Türk Diasporası" oluşturularak koordineli bir şekilde hareket edilmesi gerektiğine değinen Aygün, böyle bir organizasyonun başına da TBMM Başkanı Arınç'ın gelmesinin uygun olacağını belirtti. 
     Polonya'ya gösterilen tepkiye destek verdiklerini ifade eden Aygün, California Valisi Arnold Schwarzenegger'in sözde Ermeni soykırımıyla ilgili kararlarını protesto etmek için filmlerinin izlenmemesi yönünde kampanya başlatacaklarını kaydetti. 
     
</TEXT>
</DOC>
