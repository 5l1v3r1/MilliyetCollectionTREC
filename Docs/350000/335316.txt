<DOC>
<DOCNO> 335316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur67.html </URL>
<DATE> 2005/04/20/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Türkiye'den Polonya'ya kınama... 
</HEADLINE>
<TEXT>

     Türkiye, 1915 yılındaki olayları Ermeni soykırımı olarak tanımlayan Polonya meclisinin kararını kınadı ve reddetti. 
     Dışişleri Bakanlığı'ndan yapılan açıklamada, Polonya meclisinin 19 Nisan 2005 tarihinde, 1915 yılındaki olayları soykırım olarak tanımlamayı da içeren bir karar kabul ettiği belirtilerek, bu kararın kınandığı ve reddedildiği belirtildi. 
     Açıklamada, Birinci Dünya Savaşı koşullarında meydana gelen ve Türklerle Ermenilerin büyük acılar çekmesine yol açan olayların çarpıtılarak, tek taraflı bir yaklaşımla soykırım olarak nitelendirilmesinin sorumsuz bir davranış olduğu vurgulandı. 
     Açıklamada, Türkiye'nin, ulusal parlamentoların tarihin tartışmalı dönemleri hakkında hüküm verilecek yerler olmadığını ve parlamentoların halklar arasında kin ve nefret duygularını besleyen girişimlerden kaçınmaları gerektiğini savunduğu belirtildi. 
     Açıklamada, şunlar kaydedildi 
     ''Tarihi olaylar hakkında en sağlıklı kararın tarihçiler tarafından verilebileceğine olan inançla Türkiye, Ermenistan'a, Türk ve Ermeni tarihçilerden bir grup oluşturarak, 1915 yılındaki gelişme ve olayları, sadece Türk ve Ermeni arşivlerinde değil, ilgili diğer bütün ülkelerin arşivlerinde araştırarak, vardıkları sonuçları uluslararası kamuoyuna açıklamalarını önermiştir. 
     Polonya meclisinin, tarihi önerimizi kabul etmesi için Ermenistan hükümetine tavsiyede bulunmak yerine, 1915 olayları hakkında tahrif edilmiş bilgilere dayalı bir karar alması, Türk halkını derinden üzmüştür. 
     Polonya meclisinin bu davranışı, Türk ve Polonya halkları arasında sekiz yüzyıla yakın bir süredir gelişen dostluk duyguları ile de bağdaşmamaktadır.'' 
     
</TEXT>
</DOC>
