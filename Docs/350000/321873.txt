<DOC>
<DOCNO> 321873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy22.html </URL>
<DATE> 2005/03/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Farklı görüşe farklı muamele 
</HEADLINE>
<TEXT>

     ANKARA Milliyet 

      AKP'nin 8 Mart Dünya Kadınlar Günü kutlamasında, eylem yapan farklı görüşlere mensup gençlere güvenlik güçlerinin müdahalesi de "farklı" oldu. 
     AKP Kadın Kolları'nca, dün Bilkent Otel'de düzenlenen "AB Sürecinde Ayrımcılıkla Mücadele Konferansı" olaylı geçti. 
     
     ÖNCE SOL GÖRÜŞLÜLER 

     Konferansa katılan Başbakan Recep Tayyip Erdoğan'ın eşi Emine Erdoğan'ın konuşması sırasında önce davetliler arasında oturan iki genç kız, "8 Mart sizin değil, emekçi kadınlarındır" yazılı pankart açıp slogan atmaya başladı. Emine Erdoğan'ın korumaları tarafından müdahale edilen ve "ağızları kapatılıp tartaklanarak" salondan çıkarılan DGKP mensubu olduğu öğrenilen iki genç kız, Bilkent Otel'in jandarma bölgesinde yer alması nedeniyle bölge jandarma karakoluna götürüldü. 
     İki genç kız eylem yaptığı sırada sloganları susturmak için salondaki konuklar gençleri alkışlarla protesto ederken, Emine Erdoğan da, sesinin tonunu yükselterek konuşmasını sürdürdü. 
     
     
     SIRA TÜRBANLILARDA 

     Bu eylemden kısa bir süre sonra, Emine Erdoğan'ın konuşması sürerken bu kez türbanlı 4 genç kız ellerinde dövizlerle ayağa kalkarak "türban yasağını" protesto etti. Eylemcilerin ellerindeki dövizlerde "toplumsal mutabakat yüzde 70 yetmedi mi ", "ayrımcılığı bir de bana sorun", "yitirdiğimiz hayatların hesabını verebilecek misiniz " yazıları göze çarptı. Bir yandan da ağladıkları gözlenen türbanlı göstericilere önce Emine Erdoğan'ın korumaları müdahale etti. Ancak türbanlı gençlere solcu eylemciler gibi sert müdahale edilmemesi dikkat çekti. 
     Emine Erdoğan'ın kadın korumaları tarafından uyarılarak çıkış kapısı gösterilen türbanlı göstericilerin ellerindeki dövizler alındı. Direnmeleri üzerine 4 kız salondan itilerek çıkarıldılar ve jandarmaya teslim edildiler. 
     Protestocular bu sırada, "Nereye götürüyorsunuz bizi Biz söz istiyoruz, konuşmak istiyoruz. Kendi çocukları da türbanlı, Amerika'da okuyor" dedi. 
     Yaşanan iki eyleme gerekçe olarak otel güvenliğinin yetersiz olması neden gösterildi. 
     Eylem sonrasında Emine Erdoğan'ın korumalarına ek olarak, başbakanlıktan da 8 kişilik bir koruma ekibi törenin yapıldığı Bilkent Otel'e gönderildi. 

     
</TEXT>
</DOC>
