<DOC>
<DOCNO> 346328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko02.html </URL>
<DATE> 2005/05/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada gözler yurtdışında 
</HEADLINE>
<TEXT>

     Zayıf seyrini dün de devam ettiren borsa gün boyunca dar bir aralıkta hareket ettikten sonra günü 25 binin hemen üzerinden tamamladı. 
     Fransa ve Almanya'daki gelişmelerin takip edildiği piyasalarda yatırımcıların işlem yapmak yerine beklemede kaldığı ve risk almak istemediği göze çarpıyor. 
     Fransa'da iki gün sonra yapılacak olan referandumun ağırlığı borsada hissediliyor. 
     
     Anket sonuçlarına yakın takip 
     Yatırımcıların Fransa'daki anket sonuçlarını takibe aldığı görülürken, 'hayır' sonuçlarının önde gitmesi bekleme eğilimine ve satışlara neden oluyor. Yatırımcıların önlerini görmeden yeni pozisyon açmak istemediğini belirten uzmanlar, Almanya'daki gelişmelerin de piyasadaki riskleri artırdığını kaydediyorlar. 
     Fransa'da yapılan son anketlere göre, AB Anayasası'na 'hayır' diyenlerin oranı 2 puan artarak yüzde 55'e ulaştı. Buna karşılık 'evet' diyenlerin oranı yüzde 45 ila 46'larda dolaşıyor. 
     
     'Hayır' fiyatlara girdi 
     Fransa'daki referandumdan çıkacak bir 'hayır' kararının piyasalar tarafından önemli ölçüde fiyatlandığına işaret edilirken, bu nedenle 'hayır'ın çok büyük bir tahribata neden olmayacağı düşünülüyor. 
     Ancak uzmanlar, olası bir 'evet' sonucunun ise borsaya alımları getireceğini belirterek, yeni pozisyon açmak isteyen yatırımcılar için bugünü 'riskli, fakat getiri potansiyeli' olarak nitelendiriyorlar. 
     
     Dow Jones yükseldi 
     Yurtdışı piyasalardaki gelişmelerin de izlendiği borsada dün Wall Street'teki kapanışların bugün açılışta borsaya olumlu yansıyabileceği belirtiliyor. ABD'de Dow Jones 80 puan artışla 10 bin 7.60 puandan kapanırken, teknoloji endeksi Nasdaq 21 puan yükselerek 2 bin 71.24 puana çıktı. 
     Dow Jones'un önceki günkü düşüşün ardından dün tekrar 10 bin 500 üzerine çıkmasının piyasalar açısından önemli olduğunu dile getiren uzmanlara göre, ABD'deki bu hareket açılışta borsaya tepki alımları getirebilir. 
     
     24 binde kalmaya çalışacak 
     İşlem hacmindeki daralma ve Avrupa Birliği'ne ilişkin endişelerin artması nedeniyle 24 binin altını test eden borsaya 23 bin 800-900 desteğinden alımlar gelmeye devam ediyor. Piyasanın bu seviyelerde taban oluşturma çabası içerisine girdiği izlenirken, bugün için de aynı bölgenin destek görevi yapması bekleniyor. 
     Endeksin bugün 24 bin puan seviyesinin üzerinde kalmaya çalışacağını tahmin eden uzmanlar, bunun başarılması halinde 24 bin 500 direncine doğru atakların yaşanabileceğini kaydediyorlar. 
     
</TEXT>
</DOC>
