<DOC>
<DOCNO> 304647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko02.html </URL>
<DATE> 2005/01/08/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Turkcell'in abone sayısı 23.4 milyona ulaştı... 
</HEADLINE>
<TEXT>

     GSM operatörü Turkcell'in abone sayısının 23.4 milyona ulaştığı bildirildi. 
     Turkcell İletişim Hizmetleri A.Ş'den İMKB'ye gönderilen açıklamada, şirketin abone sayısının 31 Aralık 2004 tarihi itibariyle 23.4 milyona ulaştığı belirtilerek, 31 Aralık 2003 tarihinde 19 milyon olan abone sayısında yüzde 23 oranında bir büyüme olduğu kaydedildi. 
     Açıklamada, toplam faturalı abone adedinin 5.1 milyon, ön ödemeli abone adedinin ise 18.3 milyon olarak gerçekleştiği, brüt yeni abone alımlarının yüzde 11'inin faturalı aboneler, geriye kalan yüzde 89'unun ise ön ödemeli abonelerden oluştuğu bildirildi. 
     Abone kayıp oranlarının 2004'ün son çeyreğinde yüzde 1.96 seviyelerinde sabitlenirken, 2003 sonu itibariyle yüzde 14.5 olan abone kayıp oranlarının da 2004 yıl sonu itibariyle yüzde 9.1 oranlarına düştüğü kaydedildi. 
     Açıklamada, Turkcell Genel Müdür Muzaffer Akpınar'ın, ''Sektörümüzdeki büyümeye ivme kazandıran olumlu makro ekonomik gelişmelerin yanı sıra abone kaybını engellemeye yönelik faaliyet ve bağlılık programlarımız, abone kayıplarının düşük seviyelerde gerçekleşmesine yol açmıştır. 2005 yılında, abone bazındaki büyümenin 2004 yılına göre azalan bir hızla da olsa devam edeceğini düşünüyoruz'' şeklindeki görüşüne de yer verildi. 
     
</TEXT>
</DOC>
