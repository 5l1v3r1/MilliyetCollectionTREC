<DOC>
<DOCNO> 348797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/siyaset/siy01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Revizyonda Gül'e yakın isimler gitti 
</HEADLINE>
<TEXT>


Başbakan Erdoğan, Dışişleri Bakanı'na yakın isimlerin yerine, kendisinin en yakınındaki isimleri bakanlığa atadı 

ABDULLAH KARAKUŞ Ankara 


Kurduğu 59. hükümette, Abdullah Gül hükümetindeki isimleri değiştirmeyen Başbakan Recep Tayyip Erdoğan, revizyonda kendisine yakın isimleri öne çıkardı. 
Erdoğan, güvendiği isimler arasında yer alan ve son dönemde yıldızı parlayan MKYK üyeleri Nimet Çubukçu ve Mehdi Eker ile yakın arkadaşı Faruk Nafiz Özak'ı yeni bakan olarak atadı. 
Böylece parti içi dengeler nedeniyle bir süredir ertelediği revizyonu gerçekleştiren Erdoğan, Gül'e yakın olan Güldal Akşit, Zeki Ergezen ve Sami Güçlü'yü kabine dışı bıraktı. 
Bir süredir partide aktif rol alan Çubukçu ile Eker, Erdoğan'ın en yakın çalışma arkadaşları arasında yer almıştı. 

Sürpriz olmadı 
Revizyon iddiaları çerçevesinde isimleri sık konuşulan Eker ve Çubukçu'nun bakan olarak görevlendirilmeleri, parti yönetimi ve teşkilat için sürpriz olmadı. 
Çubukçu için ilk işaret, partide Erdoğan'ın vekili olan Siyasi İşlerden Sorumlu Genel Başkan Yardımcısı Dengir Mir Mehmet Fırat'ın yardımcısı olarak görevlendirilmesi oldu. Partinin sivil toplum örgütleriyle ilişkisini sağlayan Çubukçu, Erdoğan'a düzenli raporlar sunuyordu. Çubukçu, aynı zamanda AKP'nin kurucuları arasında. 
Eker de Erdoğan'ın özellikle tarım konusunda sürekli görüşlerine başvurduğu ve raporlar aldığı isim olarak partide öne çıkmıştı. Erdoğan'ın bazı yurtdışı gezilerine de götürdüğü Eker'in atanmasında AB ile müzakerelerin en çetin konularından biri olan tarım konusunda yurtdışıyla desteklenmiş eğitim ve kariyerinin de etkili olduğu belirtildi. 

Gül'e bilgi verdi 
Özak, çok yakın arkadaşı Erdoğan'ın teklifi üzerine politikaya atılmıştı. Erdoğan'ın revizyon konusunda sadece Gül'e bilgi verdiği, yakın çevresini haberdar etmediği de öğrenildi. 
Hükümeti kurarken tüm bakanlardan istifa mektubu alan Erdoğan, dilekçeleri önceki gün yürürlüğe koydu. Erdoğan'ın "istifa ettiler" açıklaması ile Akşit'in, "Başbakan'ın takdiri" sözleri arasındaki çelişkinin bu ayrıntıdan kaynaklandığı belirtildi. 


</TEXT>
</DOC>
