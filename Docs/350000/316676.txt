<DOC>
<DOCNO> 316676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun06.html </URL>
<DATE> 2005/02/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bush ABD ve Fransa İran konusunda tek ağızdan konuşmalıdır... 
</HEADLINE>
<TEXT>

     ABD Başkanı George Bush, ABD ve Avrupa'nın İran konusunda tek bir ağızdan konuşması gerektiğini söyledi. 
     Bush, France-3 televizyonuna verdiği demeçte, ''ortak bir hedefimiz var, bu da İranlıların bir nükleer silah yapmamasıdır. İranlıların bizim yüksek sesle ve herhangi bir tereddüt olmadan açıkça konuştuğumuzu işittiklerinde, akılcı kararlar alacaklarına bir kez daha inandım'' dedi. 
     Avrupa'nın İran'ın nükleer programından vazgeçmesi için gösterdiği diplomatik çabaları takdirle karşıladığını belirten Bush, Rusya Devlet Başkanı Vladimir Putin'in de İran'ın bir nükleer silah sahibi olmaması gerektiğini anladığına da inandığını söyledi. 
     İran konusunda, ''kendi halkına güvenmeyen bir rejime güvenmenin zor olduğunu'' söyleyen Bush, İran liderlerinin reformculara kulak vermesi ve reformcuların yönetime katılmasına izin vermeleri gerektiğini belirtti. 
     Gelecek hafta Avrupa gezisi sırasında görüşeceği Fransa Cumhurbaşkanı Jacques Chirac ile görüş ayrılıklarını bir kenara bırakmaları gerektiğini kaydeden Bush, ''Cumhurbaşkanı Chirac'la birlikte çalışmak istiyorum. Farklılıklarımız var ve şimdi bunları bir kenara bırakma zamanı'' dedi. 
     Fransa ve ABD'nin Suriye konusunda işbirliği yaptığına da dikkat çeken Bush, ''birlikte konuştuğumuz ve diğerlerini de bizimle birlikte konuşmaya ikna ettiğimiz zaman, Suriyeliler mesajı alacaklardır'' dedi. 
     
</TEXT>
</DOC>
