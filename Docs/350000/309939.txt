<DOC>
<DOCNO> 309939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo02.html </URL>
<DATE> 2005/01/27/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Galatasaraylı Ergun iş hayatına atıldı 
</HEADLINE>
<TEXT>

     Galatasaraylı futbolcu Ergün Penbe, ''Anatolia Konakları'' projesiyle iş hayatına atıldı. 
     Silivri Ortaköy'deki arsası üzerine 10 villa inşa ederek iş hayatına atılan Ergün'ün, ortağı Mimar Güner Akın ile kurduğu Penbe İnşaat, ilk projesine imza atmış oldu. 
     Projenin tanıtımı Polat Renaissance Oteli'nde gerçekleştirilirken, Ergün'ü teknik direktör Gheorghe Hagi, futbolcu arkadaşları, Beşiktaşlı futbolcular Tümer ve Okan, Galatasaray eski Futbol Şubesi Sorumlusu Abdurrahim Albayrak ile Milli Takımlar Menajeri Can Çobanoğlu yalnız bırakmadı. 
     Ergün Penbe, asıl mesleğinin futbolculuk olduğunu ve sadece futbol oynamayı düşündüğünü belirterek, ''Ancak ben de futboldan kazandığımı toprağa yatırmıştım. Mimar arkadaşımla birlikte burada villalar grubu oluşturmayı kararlaştırdık. Böylece iş hayatına da atılmış oldum'' dedi. 
     
     PETRE KONUSU 
     Galatasaray'ın, Bursaspor ile oynadığı Türkiye Kupası 3. kademe maçında Petre aleyhine bağıranların gerçek Galatasaraylı olmadığını söyleyen Ergün, ''Bu tip olaylar her futbolcunun başına gelebilir. Bunları yapanların gerçek Galatasaraylı olduğuna inanmıyorum. Çünkü gerçek Galatasaraylılar her zaman takımının arkasında olur. Böyle şeyler bizi yıldıramaz. Bu olanlar bizi daha da güçlendirdi'' diye konuştu. 
     Ergün Penbe, yeni transfer Hakan Yakın'ın futbolculuğunun tartışılamayacağını ifade ederek, takıma katkısının olacağına inandığını sözlerine ekledi. 
     
</TEXT>
</DOC>
