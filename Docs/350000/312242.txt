<DOC>
<DOCNO> 312242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yasam/axyas01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya sahili halka açılıyor 
</HEADLINE>
<TEXT>


Büyükşehir Belediye Başkanı Topbaş, Florya plajının rehabilite edilerek İstanbulluların yararlanması için açılacağını söyledi 

İSTANBUL Milliyet 

İstanbul Büyükşehir Belediye Başkanı Kadir Topbaş, Florya sahilini halka açma talimatı verdiğini belirterek, "İstanbullular artık denizden de istifade edebilecek" dedi. 
Topbaş, yaptığı açıklamada, İstanbul'un her iki yakasında halkın sahillerden yararlanması için sahil şeridinde bulunan kaçak ve imara aykırı tüm yapıların yıkımına başladıklarını söyledi. 
Topbaş, bugüne kadar 95 binanın yıkıldığını, tespit ve yıkımların devam edeceğini kaydetti. Topbaş, 1995'te kapatılan Güneş Plajı'nın bulunduğu Florya sahilini de denize girilebilir hale getireceklerini belirterek, şunları belirtti "Florya sahilini halka açacağım. İnsanların buradan daha rahat denize girer hale gelmesi için çalışmalar yapılıyor. Bugüne kadar Florya sahilinden Büyükşehir Belediyesi'ne ait sosyal tesisleri kiralama yoluyla oturan siviller ile dinlenme evleri ve motellerden Meclis üyeleri ile üst düzey yöneticiler faydalanıyordu. Florya plajının rehabilite edilerek halka açılması talimatını verdim. Bundan sonra İstanbullular artık denizden de istifade edebilecekler." 


</TEXT>
</DOC>
