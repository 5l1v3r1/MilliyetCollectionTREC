<DOC>
<DOCNO> 309357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/ekonomi/aeko.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginler mutluluğu neden satın alamaz 
</HEADLINE>
<TEXT>


Başlık, bugün başlayan Dünya Ekonomik Forumu'nun tartışma gündemlerinden biri. Tartışmacılar arasında ise Angelina Jolie ve Richard Gere gibi Hollywood yıldızları var 

EKONOMİ SERVİSİ 

Pek çok dünya lideri, işadamı, dini lider, müzik adamı ve sinema yıldızını biraraya getirecek olan 34'üncü 'Dünya Ekonomik Forumu 2005' WEF - Davos , bugün İsviçre'nin Davos kasabasında başlıyor. Ekonomi, sosyal ve politik problemlerin tartışılacağı forum, dört gün sürecek. 26 ülkeden 2 bin 250 lider, 20 devlet başkanı, 70 bakan ile 50 kültürel ve dini liderin katılması beklenen toplantıların temel gündemi 'Zor zamanlar için zor seçimler' olacak. 
Dikkat çeken diğer konu başlıklarından bazıları şöyle Çin'in dünya ticareti üzerindeki etkisi, dünya kaynakları üzerindeki rekabet, şirketlerin küresel dışalım kaynakları, ekonomik küreselleşme ve adalet, zenginler daha mı zenginleşiyor... 
İngiltere Başbakanı Tony Blair, Almanya Başbakanı Gerhard Schröder ve Fransa Cumhurbaşkanı Jacques Chirac katılımcılar arasında. Toplantılarna katılacak diğer liderler arasında Filistin Lideri Mahmoud Abbas ve Ukrayna'nın yeni lideri Viktor Yushchenko da var. 

Lula da Davos'ta 
ABD hükümetinden Başkanvekili Robert Zoellick'in katılması bekleniyor. Küreselleşmeye yönelik eleştirileri ile tanınan Brezilya'nın 'solcu' lideri Lula da Silva da ülkesindeki küreselleşme karşıtı toplantılar yerine Davos'a katılacak. İş dünyasından toplantılara katılacak ünlü isimler arasında ise Bill Gates, Michael Dell, George Soros da var. ' 

Hollywood yıldızları 
Sosyal konularla ilgili gündem başlıkları ise şöyle İPod müzikçalarlar dünya müzik endüstrisini değiştirecek mi Tanrı demokrasiyi seviyor mu Beyindeki seks, dünyayı değiştirecek beş bilimsel fikir, zenginler neden mutluluğu satın alamaz ... Bu ilginç toplantılarda Hollywood yıldızları ve sanatçılar da söz alacak. Bunlar arasında U2'nun solisti Bono, aktör Richard Gere, Peter Gabriel, aktrist Angeline Jolie gibi ünlüler var. Böylece her filmden milyonlarca dolar kazanan yıldızlar da 'yoksulluk' hakkındaki görüşlerini açıklayacaklar. Davos'ta Asya'daki tsunami faciası, iklim değişiklikleri, İslam, fakirlik ve ABD politikaları da konuşulacak. 

'Farklı bir dünya mümkün' Dünya Ekonomik Forumu'na alternatif olarak Brezilya'nın Porto Alegre kentinde de Dünya Sosyal Forumu DSF yapılıyor. Bugün başlayan ve bu yıl beşincisi düzenlenen 100 binden fazla küreselleşme karşıtının katılması beklenen forum 26 - 31 Ocak tarihleri arasında gerçekleştirilecek. 
Toplantılarda, bu yıl Portekiz Başbakanı Antonio Guterres çağdaş sosyal demokrasinin 21. yüzyılını kavrayan programını anlatacak. Çevreci gruplar, dernekler, sol partiler, Brezilya'daki işçi sendikaları tarafından gerçekleştirilen forumun sloganı 'Farklı bir dünya mümkündür.' 
İlk olarak 2001 yılında Porto Alegre'de toplanan ve geçen yılda ilk kez Brezilya dışında Hindistan'da gerçekleştirilen DSF, neoliberalizme karşı mücadele eden aktivistler ve sosyal hareketlerin biraraya geldiği bir forum olarak değerlendiriliyor. DSF, ilkesel olarak neoliberal ekonomik politikalara ve emperyalizme karşı olmayı önkoşul olarak belirliyor. Fakirliğe, hastalıklara ve çevresel sorunlara karşı mücadele ediyor. DSF'ye Davos'a nazaran daha az ünlü insan katılmakla birlikte, geçen yılki organizasyona ünlü roman yazarı Arundhati, İngiltere'nin İşçi partisi milletvekillerinden Jeremy Corbyn ve eski İrlanda başkanı Mary Robinson da katılmıştı. Toplantılar sırasında oldukça renkli protesto gösterileri de yapılıyor. 

Genç Türk liderler Davos'ta Devlet Bakanı Ali Babacan da toplantılara katılmak üzere dün İsviçre'ye hareket etti. Babacan, binlerce aday arasından seçilen '237 Genç Küresel Lider'den biri olarak toplantılara katılacak. Genç Küresel Liderler forumunda Türkiye'yi Babacan'ın yanı sıra Kanal D İcra Kurulu Başkanı Arzuhan Yalçındağ, Koç Holding Bilgi Teknolojisi Grubu Başkanı Ali Koç, Doğuş Holding Yönetim Kurulu Başkanı Ferit Şahenk temsil edecek. Bakan Babacan 30 Ocak Pazar günü Ankara'ya dönecek. Bu arada Başbakan Erdoğan da toplantılara 28 Ocak Cuma günü katılacak. 


</TEXT>
</DOC>
