<DOC>
<DOCNO> 322585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo14.html </URL>
<DATE> 2005/03/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trabzonspor borsa yolunda 
</HEADLINE>
<TEXT>

     Trabzonspor Sportif Yatırım ve Ticaret A.Ş'nin Nisan ayında gerçekleştirilmesi planlanan halka arzının Trabzon'daki tanıtımı konusunda bir toplantı yapıldı. 
     Zorlu Grand Otel'de yapılan toplantıya, Trabzonspor Kulübü Başkanı Atay Aktuğ, kulüp genel müdürü Burak Gürdal ile Deniz Yatırım Genel Müdürü Cafer Bakırhan katıldı. 
     Atay Aktuğ, halka arz konusunda Fenerbahçe Kulübü'nün modelini benimsediklerini belirterek, ''Fenerbahçe, karının yüzde 80 civarını dağıtıyor. Biz biraz daha fazla bir kısmını dağıtacağız. Kimsenin bir endişesi olmasın. Biz olaya ticari mantıkla bakıyoruz. Eğer borsaya açılıp çok başarılı olursak, Futbol A.Ş'ye ayıracağımız miktar çok daha fazla olacaktır. Bunun için destek bekliyoruz'' dedi. 
     Halka arzın kulübe yeni ortaklar kazandıracağını ifade eden Aktuğ, şunları kaydetti 
     ''Bu çalışmalarla gelecek yıl borçsuz bir kulüp olmayı, kasasında büyük paralar olan, gelir getirici yeni yatırımlar yapan bir kulüp olmayı hedefliyoruz. Trabzonspor'un kurumsallaşması başlamıştır. 5-6 ay sonra profesyonelleşmesi de sağlanacaktır. Trabzonspor, bir kurumdur. Bu kulübün sahibi de Trabzonspor Kulübü Derneği yani üyeleridir. Kimsenin endişe etmesine gerek yok. Bizim borsaya açtığımız sistemde zarar yok. Onun için de yatırımcı açısından caziptir.'' Deniz Yatırım Genel Müdürü Cafer Bakırhan ise Trabzonspor'un büyük olasılıkla 6-8 Nisan tarihlerinde halka arzının gerçekleşeceğini belirterek, ''Planımız bu şekilde. En fazla 1 haftalık bir gecikme yaşanabilir'' dedi. 
     Bakırhan, halka açılacak olan Trabzonspor Sportif A.Ş'nin sözleşmeler çerçevesinde yüksek gelirler elde eden, bunun yanında giderleri düşük, düzenli temettü ödeyen ve ayrıca vergiden muaf bir şirket yapısında olacağını da kaydetti. 
     
</TEXT>
</DOC>
