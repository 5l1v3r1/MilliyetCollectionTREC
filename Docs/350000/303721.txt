<DOC>
<DOCNO> 303721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy22.html </URL>
<DATE> 2005/01/05/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
SSK hastanelerinin devrine tepkiler devam ediyor... 
</HEADLINE>
<TEXT>

     AK Parti Ankara Milletvekili Mehmet Zekai Özcan, hiç kimsenin SSK mensuplarına ''çile çektirmeye'' hakkı olmadığını söyledi. 
     Özcan, TBMM Genel Kurulu'nda, SSK hastanelerinin Sağlık Bakanlığı'na devrini öngören yasa tasarısı üzerinde, AK Parti grubunun görüşlerini açıkladı. 
     Sağlık Bakanlığı ile SSK arasında varılan anlaşmanın sonuç verdiğini, SSK acil servislerine giden hasta sayısında azalma olduğunu ifade eden Özcan, SSK hastanelerinde bazı ameliyatlar için randevu verilemediğini kaydetti. 
     SSK mensuplarına çile çektirmeye hiç kimsenin hakkı olmadığını belirten Özcan, görüşülen tasarının ''SSK mensuplarının çilesini sona erdireceğini'' savundu. 
     Özcan, SSK ve Bağ-Kur genel müdürlerinin, sağlık alanında Sağlık Bakanı'ndan daha yetkili olduğunu iddia ederek, ''sağlıkta çok başlılığa yol açan'' bu durumun sona erdirilmesi gerektiğini söyledi. 
     SSK'nın özerk olmadığını, yönetim kurulunun da bakan onayı olmadan hiçbir bir karar alamadığını vurgulayan Özcan, 2000 yılında çıkarılan bir KHK ile SSK'nın özerkliğinin yok edildiğini ifade etti. 
     O dönemde sendikalar ve sivil toplum örgütlerinin sessiz kaldığını da öne süren Özcan, SSK Yönetim Kurulu'nun, ''bir daire başkanını bile atama yetkisi olmadığını'' söyledi. 
     Özcan, SSK mallarının satışına ilişkin CHP'nin de hükümet ortağı olduğu 1993 yılında bir yasa çıkarıldığını ve kurumun bazı mallarının 5 trilyon liraya Emlak Bankası'na satıldığını ifade etti. 
     
     ''BİZ YAPIYORUZ DİYE Mİ KARŞI ÇIKILIYOR '' 

     Tasarı üzerinde kişisel görüşlerini dile getiren AK Parti Uşak Milletvekili Alim Tunç, sağlığın tek elde toplanması ile tek parti iktidarı arasında bağlantı kurarak, ''Nasıl tek parti iktidarı başarıyı yakalıyorsa, sağlığın tek elde toplanmasıyla da aynı başarı yakalanacak'' dedi. 
     CHP Genel Başkanı Deniz Baykal'ın, seçim öncesiyle bugün Genel Kurul'da yaptığı konuşmanın uyuşmadığını ileri süren Tunç, ''Acaba biz yapıyoruz diye mi karşı çıkılıyor '' diye konuştu. 
     
     ''BAKAN, TBMM'NİN VARLIĞINI REDDEDİYOR'' 

     CHP Kocaeli Milletvekili İzzet Çetin, düzenleme konusunda kişisel görüşlerini aktarırken, Çalışma ve Sosyal Güvenlik Bakanı Murat Başesgioğlu'nun tasarıya karşı görüş belirttiğini iddia etti ve ''düzenlemeyi içine sindiremediğini, bu nedenle görüşmelere katılmadığını'' söyledi. 
     Sağlık Bakanı Recep Akdağ'ın, daha yasa TBMM'den çıkmadan çıkmış gibi genelge yayınladığını ileri süren Çetin, ''Sayın Bakan, TBMM'nin varlığını reddetmiştir. Bu demokrasilerde değil, olsa olsa teokratik yönetimlerde olur'' dedi. 
     Asıl niyetin SSK hastanelerini özelleştirmek olduğunu savunan Çetin, Maliye Bakanlığı'nın, yasanın çıkmasının ardından ''bu hastaneleri satacağını'' ifade etti. 
     
     AKDAĞ ''SSK HASTANELERİNİ SATMAK GİBİ BİR NİYETİMİZ YOK'' 

     Sağlık Bakanı Recep Akdağ, SSK hastanelerinin Sağlık Bakanlığı'na devriyle sağlıkta parçalı yapının sona ereceğini belirterek, ''SSK hastanelerini satmak gibi bir niyetimiz yok'' dedi. 
     TBMM Genel Kurulu'nda görüşülen SSK hastanelerinin Sağlık Bakanlığı'na devrini öngören yasa tasarısına ilişkin eleştirilere yanıt veren Akdağ, yasanın çıkmasını milletin büyük heyecanla beklediğini söyledi. 
     Türkiye'de sağlıktaki parçalı yapının, hizmetin sunumunun kötü yapılmasına neden olduğunu belirten Akdağ, sorunların çözülebilmesi için statükonun korunması yerine çağın gereklerine uygun bir anlayışın hayata geçirilmesi gerektiğini, aksi halde sıkıntıların bitmeyeceğini ifade etti. 
     Dünyanın hiçbir ülkesinde sağlığın finansmanı ile hizmet sunumunun birlikte yapılmadığına işaret eden Akdağ, ''İkisini bir arada tutarsanız hizmet yürümüyor. Türkiye bunu çok iyi biliyor. Bunu en iyi de SSK hastaneleri önünde kuyrukta bekleyen, evde telefonla randevu alamayanlar biliyor'' dedi. 
     Ne söylediklerini ve ne yapmak istediklerini çok iyi bildiklerini kaydeden Akdağ, hastanelerin Sağlık Bakanlığı'na devrinin ''çok eski bir hikaye'' olduğunu ve 44 yıldan beri tartışılığını ifade etti. 
     Akdağ, CHP'nin, ''1961 yılında çıkarılan 224 sayılı Sağlık Hizmetlerinin Sosyalleştirilmesi Yasası'nın güncelleştirilmesini istediğini'' belirtti ve ''1961 yılından beri tartışılan bir konunun yangından mal kaçırırcasına aceleyle çıkarılmak istendiği iddiaları havada kalıyor. Bu düzenleme yeterince tartışılmıştır. 2 aydan beri de Meclis gündeminde... Milletvekilleri bu kadar sürede tasarıyı inceleyememiş ve bilgi sahibi olmamışlarsa bu, onların hatası'' diye konuştu. 
     
     ''GASP, YÜCE MECLİS'E YAKIŞMAMIŞTIR'' 

     Kendisinden önce konuşan CHP Genel Başkanı Deniz Baykal'ın, ''suçluluk duygusu içinde, telaş içinde bir şeyler yapılıyor. Bu gasptır'' dediğini aktaran Akdağ, ''Bu ifadeleri, hükümetim adına reddediyorum. Gasp, Yüce Meclis'e yakışmamıştır'' dedi. 
     Pratik çözümler üreten bir hükümet olduklarını, millete daha iyi hizmet için çalıştıklarını dile getiren Akdağ, ''sağlık hizmetini alamadığı için canı yanan SSK'lıların canının yanmasını azaltmak'' istediklerini vurguladı. 
     Sağlıkta Dönüşüm Projesi'ne ilişkin de bilgi veren Akdağ, aile hekimliği pilot uygulamasına başladıklarını belirterek ''On yıllardır konuşulan işi, bugün AK Parti Hükümeti yapıyor'' dedi. 
     Akdağ, Genel Sağlık Sigortası'nın bu yıl içinde TBMM'ye sevk edileceğini belirterek, ''Eskiden 'niye yapmıyorsunuz' diye, şimdi 'niye yapıyorsunuz' diye eleştiriyorsunuz. Bunu, gerçekten anlamıyorum'' diye konuştu. 
     ''Her işi erbabına bırakmak gerektiğini'' kaydeden Akdağ, Çalışma ve Sosyal Güvenlik Bakanlığı'nın kamu sağlık sigortacılığını, kendilerinin ise sağlık hizmetini yürüteceğini söyledi. Akdağ, ''Gücümüzü, kudretimizi hastanelerin kapısında dua eden vatandaşlardan alıyoruz. Bundan sonra da millet adına bu yolda yürüyüşümüzü sürdüreceğiz' dedi. 
     Bakan Akdağ, CHP'li Çetin'in, tasarıyı eleştirmesinin ardından sataşma olduğunu gerekçesiyle yeniden söz istedi. Çetin'in sözlerini ''esefle kınadığını'' belirten Akdağ, ''Bizler AK Parti'liler olarak yola çıktığımız günden beri demokrasiyi kendimize şiar edindik. Özgürlüklerin gelişmesi, demokrasinin yeşermesi için bu ülkede neler yaptığımızı 2 yıllık iktidarımız tarihe yazmış durumdadır. Söylendiği gibi SSK hastanelerinin satmak gibi bir niyetimiz yok'' diye konuştu. 
     
     AKDAĞ ''GEÇTİĞİMİZ YIL 33 MİLYON SSK'LI, SAĞLIK BAKANLIĞI HİZMETLERİNDEN YARARLANDI'' 

     Sağlık Bakanı Recep Akdağ, ''Bir kez daha söylüyorum hastaneleri satma gibi bir düşüncemiz yok. Bu, niyet okuma huyundan vazgeçin'' dedi. 
     Sağlık Bakanı Akdağ, SSK hastanelerinin Sağlık Bakanlığı'na devrini öngören yasa tasarısının görüşmeleri sırasında milletvekillerinin sorularını yanıtladı. 
     CHP İzmir Milletvekili Enver Öktem'in, ''Bu tasarıyı IMF hazırladı. Okurken ateşiniz yükseldi mi Genel Kurul'un yanındaki sağlık merkezinde ateşinizi ölçtürmeyi düşünüyor musunuz '' sorusunu yanıtlamayan Akdağ, sağlıkta hizmetin çok sayıda hastane temeli atmakla çözülemeyeceğini söyledi. 
     AK Parti Hükümeti'nin gündeminde kamu mallarını satmak gibi bir düşüncenin olmadığını belirten Akdağ, ''Defalarca söyledik, yine söylüyorum hastaneleri satma gibi bir düşüncemiz yok. Bu, niyet okuma huyunuzdan vazgeçin'' diye konuştu. 
     Sağlık Bakanı Recep Akdağ, tasarıya ilişkin sivil toplum örgütleri ile görüşmeler yaptıklarını ancak, bazı sivil toplum örgütlerinin uzlaşmaz bir tavır sergilediğini ifade ederek, ''Bunlara yapacak bir şeyimiz yoktu. Bizim kapımız her zaman açık. Örneğin TTB ile bu süreçte çok iyi görüşmeler yaptık'' dedi. 
     2004 yılında Sağlık Bakanlığı tesislerinden 33 milyon SSK'lı hastanın yararlandığını belirten Akdağ, SSK hastanelerinin rehabilite edilerek daha iyi duruma getirilmesinin bu aşamadan sonra mümkün olmadığını, dünyada böyle bir örneğin ise bulunmadığını kaydetti. 
     CHP Bursa Milletvekili Mustafa Özyurt'un, ''Hiçbir bürokratınızdan bilgi almadan ve bir yere bakmadan, kaç tane SSK hastanesi, kaç dispanser, kaç diş sağlığı ünitesi devraldığınızı söyler misiniz '' sorusunu ise Akdağ, ''Bugüne kadar ne çektiysek işte bu ezber yüzünden çektik. Şimdi ben size 150'ye yakın dersem, tam rakamı veremesem neyi ispatlayacaksınız. Önemli olan neyi devralıp neyi devralmadığımızı biliyorum'' diye yanıtladı. 
     Özyurt'un sorusuna bazı AK Parti'li üyeler, ''Sınav mı yapıyorsunuz'' diye tepki gösterdiler. 
     Akdağ, CHP Kocaeli Milletvekili İzzet Çetin'in, ''Bu tasarı bir hak gaspı değil mi '' sorusu üzerine, ''Gasp sözcüğünün bu yüce çatı altında kullanılmasını doğru bulmuyorum ve bu sözcüğün geçtiği hiçbir soruya yanıt vermeyeceğim'' diye konuştu. 
     TBMM Genel Kurulu'nda, tasarının amacını içeren 1. maddesi kabul edildi. Tasarının maddeleri üzerinde görüşmeler sürüyor. 
     Bu arada, tasarının geneli üzerinde yapılan görüşmeleri izleyen Türk-İş Genel Başkanı Salih Kılıç, DİSK Genel Başkanı Süleyman Çelebi ve bazı sendika başkanları, birinci maddenin görüşmelerine geçilmesinin ardından Genel Kurul'dan ayrıldılar. 
     
     TASARININ 2 MADDESİ KABUL EDİLİRKEN, VERİLEN ÖNERGENİN KABULÜ İLE TBMM DE YASA KAPSAMINA ALINDI 

     CHP İzmir Milletvekili Enver Öktem, SSK hastanelerinin Sağlık Bakanlığı'na devrini eleştirerek, ''Sağlık Bakanı'nda keramet var herhalde okuyup, üfleyip SSK'ları düzeltecek ya da tamamen görünmez kılacak. Bu durum, hem gasp hem yankesicilik hem de üfürükçülük olamaz mı'' dedi. 
     Sağlık Bakanı Recep Akdağ, Öktem'in bu sözlerine tepki göstererek, bununla ilgili olarak ''işlem başlatacağını'' söyledi. 
     TBMM Genel Kurulu'nda, SSK hastanelerinin Sağlık Bakanlığı'na devrini öngören yasa tasarısının 2. maddesi üzerinde konuşan CHP İzmir Milletvekili Enver Öktem, hükümetin demokratik taleplere ve tepkilere duyarsız olduğunu ve halkla ''köşe kapmaca oynadığını'' ileri sürdü. 
     Hükümetin, tasarıyı önce gündeme aldığını, sonra bundan vazgeçtiğini, ancak şimdi yeniden ''apar topar ve yangından mal kaçırırcasına'' yeniden getirdiğini savunan Öktem, ''Buna AKP kurnazlığı diyebiliriz. 80 yıllık Cumhuriyetimiz hiç bu kadar özensiz, plansız ve gayrı ciddi bir şekilde yönetilmemişti, sokakların sesine hiç bu kadar kulak tıkanmamıştı. Parlamento çalışmaları hiç bu kadar halktan uzak olmamıştı. Yoksa bu Meclis halkın meclisi değil mi '' dedi. 
     AK Parti milletvekillerine, ''Sizler birer trafik polisi değilsiniz'' diyen Öktem, SSK hastanelerinin Sağlık Bakanlığı'na devrini öngören yasa tasarısının, ''devlet yapısıyla ilgili diğer tasarılar gibi hükümetin Türkiye Cumhuriyeti'nin sosyal ve ulusal vasıflarını ortadan kaldırma düşüncesinin uygulama adımlarının başlangıcı'' olarak değerlendirdiğini ileri sürdü. 
     Yıllardır kaderlerine terk edilen hastanelerin Sağlık Bakanlığı'na ya da il özel idarelerine devredilince düzelip düzelmeyeceğini soran Öktem, şöyle konuştu 
     ''Hükümet SSK'nın kurumlarına el koyuyor. Onlar işçinin, işverenlerin malıdır ve özerktir. Hükümetin böyle bir tasarruf yapmaya yetkisi yoktur. SSK'lıların il özel idarelerine devredileceğini sağır sultan bile biliyor. İşçilerimizin malı olan SSK'lar, arka bahçeniz olduğunu sandığınız yeşil sermayenin malı haline getirilecek. Sağlık Bakanı'nda herhalde keramet var okuyup üfleyip, SSK'ları düzeltecek ya da tamamen görünmez kılacak. Bu durum, hem gasp hem yankesicilik hem de üfürükçülük olamaz mı '' 
     
     ''TEESSÜF EDİYORUM'' 

     Sağlık Bakanı Recep Akdağ, Öktem'in kendisiyle ilgili sözleri üzerine söz istedi. Akdağ, ''Bu yüce çatının altında şahsıma, okuyup üfleyerek mi bu hastaneleri düzeltecek ve tasarıyla alakalı olarak gasp, yankesicilik, üfürükçülük ifadesini kullandığı için teessüf ediyorum'' dedi. 
     Birleşimi yöneten Başkanvekili Sadık Yakut'tan, Öktem'in özür dileyerek sözlerini geri almasını isteyen Akdağ, bu sözleriyle ilgili diğer işlemleri de başlatacağını bildirdi. 
     Sağlık çalışanlarıyla 20 yıl boyunca birlikte çalıştığını belirten Akdağ, ''Sağdan, soldan, mişli, muşlu ifadelerle kimse bizi töhmet altına sokamaz'' dedi. Akdağ, kullandığı ifadeleri Öktem'e yakıştıramadığını vurguladı. 
     AK Parti Manisa Milletvekili Mehmet Çerçi, madde üzerinde kişisel görüşlerini dile getirirken, ''İçinde fikir kırıntısı olmayan bu tür ideolojik söylemlerin modası geçmiştir. Türk halkı buna önem vermiyor'' diye konuştu. 
     
     ''YEŞİL SERMAYEYE PEŞKEŞ ÇEKECEKSİNİZ'' 

     CHP'li Öktem, yeniden söz alarak, Hükümetin bir başkasına ait malı elinden aldığını öne sürerek, ''gasp'' kelimesinin Türk Dil Kurumu Sözlüğü'ndeki karşılığını okudu. 
     Öktem, ''Başkasına ait bir malı pervasızca, haksızca, hukuksuzca elinden alıyorsunuz. Bizim de sizin hayal dünyanıza inanmamızı beklemeyin. Bunları, bir avuç yeşil sermayeye ileride peşkeş çekeceksiniz. Böyle bir devasa kuruluşu kendi arka bahçesine peşkeş çekmek istiyorsunuz'' dedi. 
     
     ''BUGÜNE KADAR NEREDEYDİLER '' 

     Sağlık Bakanı Akdağ, milletvekillerinin sorularını yanıtlarken, hastanelerin devrinden sonra sağlık çalışanların özlük haklarında hiçbir gerilemenin söz konusu olmayacağını, aksine yeni düzenlemelerle birtakım kazanımlar elde edeceklerini söyledi. 
     Sağlık kurumları arasında koordinasyonsuzluk olduğu yolundaki değerlendirmelerinin doğru olduğunu ifade eden Akdağ, bunun sağlanmasının da bu aşamadan sonra oldukça zor olduğunu vurguladı. 
     Akdağ, sendikaların hastanelerin satışıyla ilgili ortaya koyduğu tepkiyle ilgili olarak da ''Milyonlarca SSK'lı hastane önlerinde yatarken sendikalar neredeydi 20 yıllık meslek hayatımda buna yönelik bir eylem görmedim sendikalardan. Bugüne kadar neredelerdi Şimdi ortaya çıktılar'' dedi. 
     
     ''EY DEVRİMCİLER..." 

     CHP Ankara Milletvekili Bayram Meral de 3. madde üzerinde yaptığı konuşmada, hükümetin halkın gerçek sorunlarını göz önünden kaçırmak için sürekli gündem değiştirdiğini ileri sürdü. Bu gündem değişikliklerinden en önemlisinin hükümet tarafından ''Lira'dan 6 sıfır atılması'' olarak lanse edildiğini ve buna ''devrim' denildiğini ifade eden Meral, ''Ey devrimciler, şimdi size soruyorum 6 sıfır attınız, maaşınızda bir artış oldu mu, cebinize fazla para mı girdi Bunun neresi devrim '' diye konuştu. 
     
     TBMM DE KAPSAMA DAHİL 

     Tasarının kapsamını belirleyen ikinci maddesi AK Parti Grup Başkanvekili Faruk Çelik ve arkadaşlarının verdiği önerge ile değiştirildi. Maddede verilen önergenin kabulü ile TBMM de yasa kapsamına dahil edildi. 
     Oturumu yöneten TBMM Başkanvekili Sadık Yakut, SSK hastanelerinin devri ile ilgili tasarının üçüncü maddesinin görüşmeleri sırasında, çalışma saatinin tamamladığını belirterek, yarın saat 15.00'da toplanmak üzere Genel Kurul'u kapattı. 
     
</TEXT>
</DOC>
