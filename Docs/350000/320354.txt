<DOC>
<DOCNO> 320354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy02.html </URL>
<DATE> 2005/03/03/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
İcra ve İflas kanunu yasa tasarısı TBMM'de kabul edildi... 
</HEADLINE>
<TEXT>

     İcra ve İflas Kanunu'nda değişiklik öngören yasa tasarısı, TBMM Genel Kurulu'nda kabul edildi. 
     Yasa, İcra ve İflas Kanunu'nda istinaf yoluna ilişkin düzenlemeler içeriyor. 
     İtirazın reddi kararına karşı istinaf yoluna başvurulması, hiçbir icra işlemini durdurmayacak. Borçlu, teminat gösterirse icra duracak. 
     İhtiyati haciz talebinin reddi halinde alacaklı, istinaf oluna başvurabilecek. Bölge adliye mahkemesi bu başvuruyu öncelikle inceleyecek, verdiği karar kesin olacak. 
     İtiraz üzerine verilen karara karşı istinaf yolu açık olacak. İstinaf yoluna başvuru, ihtiyati haciz kararının icrasını durdurmayacak. 
     Konkordato hakkında verilen hükme karşı, tebliğ tarihinden itibaren 10 gün içinde borçlu ve itiraz eden her alacaklı tarafından istinaf yoluna başvurulabilecek. Bölge adliye mahkemesi kararına karşı da tebliğ tarihinden itibaren 10 gün içinde temyiz yoluna gidilebilecek. 
     İstinaf yoluna başvuru, satıştan başka icra işlemlerini durdurmayacak. 
     İcra mahkemesi kararları aleyhine işlemleri uzatmak gibi kötü niyetle istinaf yoluna başvurulmasına karşı cezai hükümler getiriliyor. 
     Bölge adliye mahkemesi hukuk dairelerince verilen ve miktar veya değeri 10 bin YTL'yi geçen nihai kararlara karşı temyiz yoluna başvurulabilecek. 
     İstinaf ve temyiz incelemeleri, 15 gün içinde karara bağlanacak. 
     Yargıtay'ın icra ve iflas işlerine bakan hukuk dairesinin kararlarına karşı genel hükümlere göre direnme kararı verilebilecek. Direnme kararları, Hukuk Genel Kurulu'nda acele işlerden sayılacak. 
     Yasa, 1 Nisan 2005'te yürürlüğe girecek. 
     Başkanvekili Nevzat Pakdil, Genel Kurul'u yarın saat 14.00'de toplanmak üzere kapattı. 
     
</TEXT>
</DOC>
