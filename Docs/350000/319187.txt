<DOC>
<DOCNO> 319187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun02.html </URL>
<DATE> 2005/02/28/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Time Iraklı Kürtler kontrol ettikleri bölgeyi genişletti 
</HEADLINE>
<TEXT>

     Haftalık Amerikan dergisi Time, Iraklı Kürtlerin, Saddam Hüseyin rejiminin yıkıldığı 2003 yılından bu yana, kontrol ettikleri bölgeyi yüzde 20 oranında genişlettiğini yazdı. 
     "Kürtlerin intikamı" başlığıyla bir haber yayınlayan Time dergisi, 30 Ocak'ta elde ettikleri seçim başarısından sonra Iraklı Kürtlerin ülke yönetimindeki etkilerini artırmayı hedeflediklerini kaydetti. 
     Bir zamanlar Saddam Hüseyin tarafından öldürülmek istenen Irak Kürdistan Yurtseverler Birliği IKYB lideri Celal Talabani'nin bugün Saddam'ın yerini alacak en güçlü aday haline geldiğini yazan dergi, Talabani'nin, Iraklı Kürtlerin bağımsızlıklarını ilan edeceklerine dair artan endişeleri gidermeye çalıştığını ifade etti. 
     Yazıda, Talabani'nin, kendisiyle yapılan söyleşide, "Eğer Kürtlere Bağımsızlık istiyor musunuz diye sorarsanız şüphesiz herkes Evet diyecektir. Ama eğer soruyu Bağımsızlığı şimdi mi istiyorsunuz şeklinde yöneltirseniz, cevap Hayır olacaktır" dediğini kaydetti. 
     Dergi, Kürtlerin Irak hükümetindeki en önemli konumları da ele geçirmeye çalıştıklarını yazdı. Ülkenin en etkin konumu olan başbakanlığın Şiilere gideceğini belirten dergi, devlet başkanlığını almayı planlayan Talabani'nin ise bu konumunu Kürtlerin çıkarlarını korumak üzere kullanacağını ifade etti. 
     Kürtlerin bazı arzularının Irak sınırlarını aşacak etnik çatışmalara yol açabileceğini yazan dergi, seçim başarılarının bazı Kürt gruplarını "Kürdistan"ın güney sınırlarını genişleterek Türkmen, Arap ve Kürtler'in yaşadığı Kerkük'ü de topraklarına katmaya cesaretlendirdiğini kaydetti. 
     ABD'nin en büyük korkusunun Kürtlerin Irak'tan ayrılması ve Suriye, İran ve en önemlisi Türkiye'deki Kürt nüfusu kışkırtmaları olduğunu ifade eden dergi, bu yüzden Türkiye'nin bağımsız bir Kürt devletinin kurulmasını engellemek için bölgeye müdahale edeceği tehdidinde bulunduğunu yazdı. 
     
</TEXT>
</DOC>
