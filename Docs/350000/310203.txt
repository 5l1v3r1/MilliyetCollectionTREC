<DOC>
<DOCNO> 310203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun43.html </URL>
<DATE> 2005/01/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İngiltere'deki Türkmenler de sandık başında... 
</HEADLINE>
<TEXT>

     İngiltere'deki Irak kökenlilerin, 30 Ocak genel seçimleri için oy verdiği merkezlerde Iraklı Türkmenler de oy kullanıyor. 
     Londra Wimbledon'daki seçim merkezinde hazır bulunan Irak Türkmen Cephesi İngiltere geçici temsilcisi Ahmet Güneş, oylamanın gayet düzgün gittiğini bildirdi. 
     Sabahın erken saatlerinden itibaren sandık başında olduklarını, Türkmenler olarak Glasgow ve Manchester'da da oy kullandıklarını belirten Güneş, sadece Londra'da yaklaşık 500 Türkmen bulunduğunu ve bu kişilerin sandık başına gitmeleri için ellerinden geleni yaptıklarını kaydetti. 
     Türkmenlerin az sayıda olmasına rağmen görevlerini yapmaya çalıştıklarını belirten Ahmet Güneş ''Tabii ki oylarımızı Türkmen cephesi için kullanacağız. Sonucun hepimiz için hayırlı olmasını dileriz'' dedi. 
     
</TEXT>
</DOC>
