<DOC>
<DOCNO> 349284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun14.html </URL>
<DATE> 2005/06/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Irak yeni haftaya şiddetle başladı, havan topu evi vurdu 
</HEADLINE>
<TEXT>

     Irak'ın kuzeyindeki Musul kentinde düzenlenen bir havan topu saldırısında 2'si çocuk 5 kişi hayatını kaybetti. 
     Irak'taki Amerikan ordusundan yapılan açıklamada, dün geç saatlerde bir yerleşim birimine düzenlenen saldırının hedefinin, bölgedeki bir karakol olabileceği belirtildi. 
     Açıklamada, havan topu saldırısında 2'si çocuk 5 Iraklı sivilin ağır yaralandığı, bu kişilerin kaldırıldıkları hastanede kurtarılamadıkları kaydedildi. 
     Musul'da, dün ayrıca Irak'taki El Kaide örgütünün lideri Ebu Musab El Zerkavi'nin önemli maddi destekçilerinden, Ebu Raad olarak da tanınan Mutlak Mahmud Abdullah'ın yakalandığı açıklanmıştı. 
     
     1 ABD ASKERİ ÖLDÜ 
     Irak'ın başkenti Bağdat'ın kuzeyindeki Tamim bölgesinde bir Amerikan askerinin, yola yerleştirilen bombanın patlaması sonucu öldüğü bildirildi. 
     Amerikan ordusundan yapılan açıklamada, "Ameriken konvoyu Tamim'den geçerken bir bombanın patlaması sonucu bir asker ağır yaralandı ve hastaneye kaldırılırken hayatını kaybetti" denildi. 
     Bu ölümle, ABD'nin Irak'ı işgal ettiği Mart 2003'den bu yana ölen Amerikalı askerlerin sayısı Pentagon'un verilerine göre 1670'e yükseldi. 
     Öte yandan, yine Bağdat'ta bombalı bir araçla düzenlenen saldırıda 3 polisin yaralandığı belirtildi. 
     İçişleri Bakanlığı'ndan yapılan açıklamada, güneybatıdaki Amil mahallesinde bombalı bir aracın sabah saatlerinde infilak ettiği, saldırının intihar saldırısı olup olmadığının henüz belirlenemediği kaydedildi. 
     Tikrit kentinde de yine bomba yüklü araçla düzenlenen intihar saldırısında 4 Iraklı askerin yaralandığı açıklandı. 
     Polis kaynakları, saldırının sabah bir askeri üssün yakınlarında düzenlendiğini ifade etti. 
     
</TEXT>
</DOC>
