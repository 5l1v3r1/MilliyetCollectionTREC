<DOC>
<DOCNO> 328317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/dunya/axdun02.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüşmeler seçimden sonra 
</HEADLINE>
<TEXT>


Yunan Dışişleri Bakanı, Kıbrıs'ta müzakerelerin KKTC'deki cumhurbaşkanlığı seçiminin ardından başlayacağını söyledi 

SEMA EMİROĞLU New York 


BM Genel Sekreteri Kofi Annan, Kıbrıs'da görüşme sürecini yeniden başlatabilmek için Rum Yönetimi'nin somut adım atmasını beklediğini Yunanistan Dışişleri Bakanı Petros Molivyatis'e iletti. Molivyatis, Rum tarafının bu yönde çalıştığını ve KKTC'de 17 Nisan'daki cumhurbaşkanlığı seçimlerinin ardından müzakerelerin yeniden başlayacağını bildirdi. 
Resmi bir ziyaret için ABD'de bulunan Molivyatis, önceki gün New York'ta BM Genel Sekreteri Kofi Annan'la bir araya geldi. Kıbrıs'ın yeniden birleştirilmesine yönelik görüşmelerin, Annan Planı temelinde başlatılmasından yana olduklarını kaydeden Molivyatis, ancak bunu, "bu kez sürecin başarısızlıkla sonuçlanmayacağından emin olmak" şartına bağladı. 
Molivyatis, ülkesinin, Kıbrıs müzakerelerinin yeniden başlatılması ve nihai ve olumlu bir sonuca ulaşılması konusunda istekli olduğunu bildirdi ve "bu yöndeki irademizi Genel Sekreter'e ilettim" dedi. Yunan tarafı ayrıca, Rum Yönetimi'nin görüşme süreciyle ilgili yazılı olarak Annan'a ileteceği düşünceleri üzerinde çalıştığını da bildirdi. 


</TEXT>
</DOC>
