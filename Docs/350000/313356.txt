<DOC>
<DOCNO> 313356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/yasam/yas01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Katili e-mail yakalattı 
</HEADLINE>
<TEXT>


Fotoğrafçı sevgilisi Mehmet Gülbiz'i 'çıplak fotoğraflarını internette yayımlamakla tehdit ettiği için öldürdüğünü' söyleyen İranlı Parisa'yı polis, sanal lemden buldu 

Dinçer Şeref 

Fotoğraf Sanatçısı Mehmet Gülbiz'in bıçaklanarak öldürülmesiyle ilgili aranan İranlı sevgilisi Parisa Ethashamma'nın 26 gizlendiği ev, elektronik posta e-mail adresinin kırılmasıyla bulundu. Gülbiz'in Cihangir'deki evine konuşmak için gittiğini söyleyen ve olayda kendisi de yaralanan Ethashamma'nın hastanede tedavi olduğu ortaya çıktı. 

Cinayette yaralandı 
Polis, Gülbiz'in bilgisayarında Ethashamma'nın gönderdiği elektronik postaları buldu. Ethashamma'nın elektronik posta şifrelerini kıran polis, genç kadının internetten alışveriş yaparken verdiği adresi belirledi. Ethashamma, Etiler Uçaksavar Sitesi'ndeki evinde, yeni sevgilisi Hollandalı Rene Martin Bouwman'la birlikte yakalandı. Cinayet sırasında yaralanan Ethashamma'nın Taksim İlkyardım Eğitim ve Araştırma Hastanesi'nde tedavisini yaptırdıktan sonra, Bouwman'ın evine gittiği belirlendi. 

Kanıtları bavula doldurdu 
Genç kadının, cinayetten sonra üzerinde parmak izinin olabileceğini düşündüğü eşyaları da 2 valize doldurarak, Bouwman'ın evine götürdüğü tespit edildi. Evde yapılan aramada, Gülbiz'in fotoğraf makinesi, kamerası ve dizüstü bilgisayarının yanı sıra, bir dolapta kanlı bıçak ele geçirildi. Bıçak, üzerindeki kanın kime ait olduğunun tespit edilebilmesi için kriminal laboratuvara gönderildi. 

'Bana şantaj yapacaktı' 
Gülbiz'le 'chat' yaparken tanıştıklarını söyleyen Etheshamma, bir süre birlikte olduklarını, yine chat yaparken Bouwman'la tanıştıktan sonra ayrılmak istediğini, ancak Gülbiz'in bunu kabullenmediğini savundu. İddiya göre, olay akşamı konuşmak için Gülbiz'in evine gittiğini söyleyen Etheshamma, ifadesinde şunları söyledi 
"Bir süre konuştuktan sonra, Gülbiz'i yatağa bağlayarak sevişmeye başladık. Bu sırada Gülbiz'e kendisinden ayrılmak istediğimi söyledim. Elinde bin kareye yakın erotik fotoğrafımın olduğunu söyleyip bunları internete vermekle tehdit edince öldürdüm." 



</TEXT>
</DOC>
