<DOC>
<DOCNO> 321346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/guncel/gun01.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahteciler 'cin' çıkardı 
</HEADLINE>
<TEXT>


Sahte rakı operasyonu yapan Adana polisi, rakıların yanı sıra 600 şişe de sahte cin ele geçirdi. Sahte içkiler ele geçirilmese, Mersin'deki bakkal ve Tekel bayilerine satılacaktı 

YAKUP YILMAZ Adana DHA MUSTAFA KURTARAN İstanbul 

Adana'da bir aracı takibe alan polis, çok sayıda sahte cin ve rakı ele geçirirken, İstanbul'da yapılan aramalarda sahte rakı bulunamadı. 
Bir ihbarı değerlendiren Adana Emniyet Müdürlüğü'ne bağlı Mali Şube ekipleri, 01 GA 798 plakalı minibüsü takibe aldı. Şehir merkezinde durdurulan minibüsün içinde 600 şişe sahte cinle 24 şişe sahte rakı ele geçirildi. Sahte içkiler kontrol için Tekel Baş Müdürlüğü'ne gönderilirken, aracı kullanan Mehmet Ayaz içkileri Mersin'deki bakkal ve Tekel bayilerine sattığını söyledi. 
Bakırköy ve Bahçelievler Belediyesi ekipleri, lokanta ve birahanelere baskın düzenledi. Bahçelievler Belediyesi Sağlık, Ruhsat ve Zabıta ekiplerinin 15 içkili işletmeye yaptığı baskında sahte rakı bulunamadı, ancak 4 işyeri sağlık koşullarının uygunsuzluğu nedeniyle mühürlendi. Başkan Yardımcısı Hikmet Tekiroğlu, denetimleri aralıksız sürdüreceklerini açıkladı. 

Markasızlar toplandı 
Bakırköy Belediyesi Başkan Yardımcısı Akif Mehmet Yazıcıoğlu başkanlığındaki denetim ekiplerinin İstasyon Caddesi'nde yaptığı incelemelerde de sahte rakıya rastlanmadı. Ekipler markası, üretim tarihi ve menşei belli olmayan içkilere el koydu. 

Rakı 2 can daha aldı 

İstanbul'da piyasaya sürülen sahte rakıdan içtiği için bir süredir tedavi gören İsmail Köseoğlu ve Dem Restoran'da içtiği rakıdan zehirlenen Mikail Akalp, dün hayatını kaybetti. Bu ölümlerle birlikte İstanbul'da sahte rakıdan ölenlerin sayısı 19'a yükseldi. İstanbul'da sahte rakı içen 14 kişinin ise tedavisine devam ediliyor. 

Kemençe sanatçısı rakı kurbanı mı 

TRABZON DHA 
TRABZON'da özel gün ve gecelerde kemençe çalan Şevki Kör, alkol komasına girerek hayatını kaybetti. Kör'ün sahte rakıdan ölmüş olabileceği ihtimaline karşı soruşturma başlatıldı. "Şevki Köroğlu" adıyla 1962'den bu yana çok sayıda kemençe kaseti çıkaran 9 çocuk babası Şevki Kör 58 , önceki gece katıldığı düğünde alkol aldı. Kör, evde sabaha karşı fenalaşıp yaşamını yitirdi. Yapılan ilk incelemede Kör'ün, alkol komasından öldüğü saptandı. Polis, Kör'ün, sahte rakı içmiş olabileceği ihtimaline karşı soruşturma başlattı. Kör'ün cesedi, Adli Tıp Kurumu Morgu'na kaldırıldı. 


</TEXT>
</DOC>
