<DOC>
<DOCNO> 324269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/spor/spo04.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan 10 kat iyi 
</HEADLINE>
<TEXT>


Şenol Güneş, "Aziz Yıldırım 7 yıldır başkan. İşadamıdır. Ben 30 yıldır bu işi yapıyorum. Yıldırım 1 anlarsa, ben 10 anlarım" dedi 


'Haddim değil ama...' 
TRABZONSPOR Teknik Direktörü Şenol Güneş, dün yaptığı basın toplantısında Fenerbahçe Başkanı Aziz Yıldırım ile Teknik Direktör Daum'u eleştirirken, ilginç ifadeler kullandı. Yıldırım'ın konuşmasına bir şey söylemesinin haddi olmadığını vurgulayan Güneş, "Aziz Yıldırım bir büyük kulübün 7 yıldır başkanı. İşadamıdır. Ben 30 yıldır bu işi yapıyorum. Yıldırım, 1 anlarsa ben 10 anlarım" diye konuştu. 

'Böyle olacaksa olmasın' 
KENDİSİ gibi futbol emekçilerinin, doğrular konusunda daha fazla savaşması gerektiğini söyleyen Şenol Güneş, "Bazen, 'Böyle olacaksa, futbol hiç olmasın' deme noktasına geliyoruz'' yorumunu yaptı. Şenol hoca, hakemler konusunda da şunları söyledi "Nasıl tayin olduklarını, nasıl iş yaptıklarını, zaman zaman nasıl etki altında kaldıklarını biliyoruz. Ama spekülasyon olsun diye kullanmak istemiyoruz." 

'Önce silgi bitiyor' 
BEŞİKTAŞ maçına da değinen Trabzonspor Teknik Direktörü, Galatasaray'ı yakalamak için cumartesi günkü mücadeleyi kazanmak istediklerini söyledi, şampiyonluk sözünü şu an için kullanmak istemediklerini belirtti. Bir çıkış grafiği yakaladıklarını da vurgulayan Şenol Güneş, "Ancak her maç kazanılmıyor. Arka arkaya beyaz sayfalar açılıyor. Kalemden önce silgiyi bitiriyoruz" dedi. 

Erdinç yıkıldı 

ERDİNÇ, sakatlık nedeniyle milli takım şansını kaçırdı. Teknik Direktör Ersun Yanal, Trabzonsporlu futbolcuyu arayarak, "Beşiktaş maçında forma giyersen, milli takıma alınma şansın var" dedi. Tedavisi devam eden oyuncunun bu hafta da oynamasının zor olduğu vurgulandı. Erdinç, iki yıl önce de A Milli Takımı'na davet edilmeyi beklerken, kolu kırılmıştı. 

Trabzon yaralı 

BEŞİKTAŞ maçı hazırlıklarını sürdüren Trabzonspor'da sakatlara Szymkowiak da eklendi. Kasığında ağrılar hisseden oyuncunun, zorlu karşılaşmada oynayıp oynamayacağı netlik kazanmadı. Emrah'ın, Beşiktaş karşısında yer almayacağı, Erdinç'in ise durumunun zor olduğu ifade edildi. 


</TEXT>
</DOC>
