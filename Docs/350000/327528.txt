<DOC>
<DOCNO> 327528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/tamer.html </URL>
<DATE> 2005/03/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
23 yıldır izlediğim Karamehmet... 
</HEADLINE>
<TEXT>

Risk almayı çok sever, gözü karadır. Malını satamaz. IMF ve Erdoğan, bu kez hesaplarını şaşırtmış olabilir 

Cumhuriyet'te yeni kurulan ekonomi servisinin çiçeği burnunda muhabiri olarak 80'li yılların başında yollara düştüğümde Çukurova Grubu'nun patronu Mehmet Emin Karamehmet İsviçre'de kaçak yaşıyor Türkiye'de ise Caterpillar iş makinelerinin ithalatında döviz kuruyla ilgili usulsüzlük ve altın kaçakçılığı iddialarıyla yargılanıyordu. Bir süre sonra davalardan beraat edip Türkiye'ye döndü, ama hiçbir zaman kamuoyu önünde gözükmeye hevesli olmadı. Huyu böyleydi. 
Vehbi Koç, Sakıp Sabancı, Ayhan Şahenk ve Nejat Eczacıbaşı gibi o dönemin büyük patronlarıyla sık sık toplantılarda karşılaşırdım. Yakınlarının deyişiyle MEK'in yani Karamehmet ise birbirinden parlak yöneticileri ön plandaydı Hüsnü Özyeğin, Erol Aksoy, Burhan Karaçam, Ali İhsan Karacan, Halit Soydan, İbrahim Betil, Vural Akışık, Melih Araz, Erhan Dumanlı, Doğan Çınar, Cemil Köksal, Mehmet Emin Karagülle, Mehmet Demirpençe... Bu isimlerin çoğu, Karamehmet'in 80'lerin başında sahip olduğu Pamukbank, Yapı Kredi ve İnterbank'ın üst yöneticileriydi. 

Risk sever, gözü kara... 
O dönemin diğer büyük patronlarıyla kıyaslandığında Karamehmet risk almayı anormal seven, gözü kara bir patrondu. Ama bu özelliği, onlardan bir sonraki kuşak olmasından kaynaklanmıyordu. Huyu böyleydi. Zaten ne kazandıysa ve ne kaybettiyse bu risk profilinden dolayı oldu. Benzer riskler alan başka işadamları da zorluklar yaşadılar, ama kritik noktalarda risklerden kurtulmak için aksiyon almayı bildiler. 
Risk alma ve gözü karalıkta Karamehmet'le boy ölçüşemese de, Doğuş Grubu'nun kurucusu rahmetli Ayhan Şahenk, diğer patronlar arasında MEK'e en fazla yaklaşabileniydi. Ayhan Bey hayatta olsaydı, Osmanlı Bankası ve Körfezbank'ın Garanti Bankası ile birleştirilmesi bu kadar doğru zamanlamayla yapılabilir miydi bilemiyorum. 

Malını satamaz 
Karamehmet, bildim bileli malını satmayı hiç sevmezdi. 90'lı yıllarda sıkıntıya düştüğünde Çukurova Çelik gibi para yutan bir devin Çolakoğlu Grubu'na satışı da, Çanakkale Çimento'nun elden çıkartılması da MEK yüzünden müthiş zahmetli, sancılı, zor ve uzun süreçler oldu. Huyu böyleydi. Hatta Turkcell'le hangi ufuklara yelken açabileceğini görmüş olmasaydı, çelik ve çimento gibi cicilerini belki yine de satamazdı 

Dünyanın 29. zengini 
Murat Vargı'nın, Sabancı ve Koç tarafından geri çevrilen teklifini, risk alarak kabul eden, tabii ki Karamehmet'ten başkası olamazdı. Ve böylelikle cep telefonu operatörlüğü işine Türkiye'de ilk giren MEK oldu. 28 şubat 1994'te şirket faaliyete geçti. 400 bin aboneye ulaşılması halinde yeni lisans ihalesi açması gereken hükümetler, bu sorumluluklarını yerine getirmeyince, Turkcell Telsim'le birlikte dünyanın en k rlı pazarlarından birinde büyüdükçe büyüdü. Dönemin Devlet Bakanı Güneş Taner, bakanlıktan ayrıldıktan sonra da Karamehmet'in yakınında ve Ankara'daki işlerinin takipçilerindendi. Pamukbank, 2000 yılı aralık ayına gelindiğinde Karamehmet Amerikan Forbes dergisinin zenginler listesinde 8 milyar dolarlık servetiyle 29. sıradaydı ve dünyanın en zengin Türk'ü ünvanını kazanmıştı. 

2 bankayı birleştirseydi... 
Ama öte yanda Hazine tarafından 13 yıldır uyarılmakta olan Pamukbank da öylece duruyordu. Karamehmet, Turkcell'in New York Borsası'na açılmasından elde edilen parayı Pamukbank'a koysaydı, bugün 2 bankası da elden gitmemiş olabilirdi. Dahası 2002'de Pamukbank'la Yapı Kredi'yi birleştirip, oradaki zararı kabul edebilirdi. Ama o yapmamayı tercih etti. Pamukbank'ın TMSF'ye devredileceğini hiç düşünmedi. Riski aldı, belki Ankara'ya da güvendi, ama IMF'i hesaba katmamış olacak ki, bu kez yanıldı. Başbakan Ecevit'i ziyaret de durumu kurtarmadı. Ardından Yapı Kredi'nin yönetimi de devlete geçti. 

Tayyip Bey sıkı durdu 
8 Ekim 2002 tarihli Hürriyet'in manşeti "Bozöyük zirvesi"ydi ve dönemin AKP Başkanı Tayyip Erdoğan'ın seçimlere 1 ay kala, Halis Toprak'ın Bozöyük'teki fabrikasında 3 batık bankanın sahipleri Karamehmet, Toprak ve Mustafa Süzer'le başbaşa görüştüğünü bildiriyordu. 
Ama hakkını teslim etmemiz gerekir ki Erdoğan iktidara geldikten sonra banka batıranlara taviz vermedi. Ve Ankara'dan da umut kesilince Karamehmet'e Turkcell'in satışına evet demekten başka çare kalmadı. 
Turkcell'de yaratılan değer, bugünkü rakamlarla 12 milyar dolara yakın. Türkiye'nin en değerli özel sektör şirketini Karamehmet'in yaratmış olması hiç tesadüf değil. Zaten benzeri bir değeri başka kimse yaratamadı. Bir risk alıyorsan, o riskin bedelini de ödüyorsun. Karamehmet böyle bir oyun oynadı, daha fazla risk almayı tercih etti. 
Karamehmet artık bankacılık yapamayacak, ama yarın - öbürgün hiç aklımıza gelmeyecek, yüksek riskli yürek isteyen bir işte yeniden merdivenleri çıkabilir... 



</TEXT>
</DOC>
