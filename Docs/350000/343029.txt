<DOC>
<DOCNO> 343029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo28.html </URL>
<DATE> 2005/05/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İtalya'da şike tartışması 
</HEADLINE>
<TEXT>

     İtalya ligi Serie A'da dün oynanan Roma-Lazio maçında şike yapıldığı iddiası Çizme'yi karıştırdı. 
     Düşme tehlikesi yaşayan iki Roma takımının ezeli derbisi için Olimpiyat Stadı'nın tribünlerini dolduran 70 bin taraftar, maçtan önce unutulmaz gösteriler yaptı. 
     Ancak takımlar sahaya çıktıktan sonra "danışıklı dövüş" görüntüsü herkesi çileden çıkarttı. Doksan dakika boyunca iki takımın futbolcuları da rakip kaleye tek şut bile atmadı. Rakip takımın 18'i yakınlarından kalecisine geri pas verenler, tehlikeli olabilecek noktalardan kazanılan serbest vuruşları geri pası olarak değerlendirenler maça damgasını vurdu. Ve maç, iki takımı da memnun edecek şekilde golsüz beraberlikle sonuçlandı. 
     Maçtan sonra "satılmışlar" , "sahtekarlar" diye bağıran onbinlerce taraftar, gişelere hücum edip paralaranı geri istedi. 
     Maçta danışıklı dövüş iddiası bugün Çizme'nin gündemine oturdu. Medya, maçta danışıklı dövüş olduğu iddialarının üzerine gidiyor. Yorumlarda maçın hakemi Cuollina'nın her iki takımın kaptanını çağırıp uyarması gerektiği belirtiliyor. 
     Roma milletvekilleri parlamentoya konu ile ilgili bir soru önergesi vermeye hazırlanıyor. Dünyanın en çok izlenen, en pahalı futbolcuların oynadığı liglerinden Seria A'da yaşanan skandalın önümüzdeki günlerde de çok tartışılması bekleniyor. 

     
</TEXT>
</DOC>
