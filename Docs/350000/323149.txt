<DOC>
<DOCNO> 323149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun11.html </URL>
<DATE> 2005/03/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Lübnan'daki 62 araçlık askeri konvoy, Suriye'ye döndü... 
</HEADLINE>
<TEXT>

     Suriye askerlerini ve askeri teçhizatı taşıyan 62 araçlık bir konvoy, Lübnan'ın kuzeyinden ayrılarak Suriye'ye döndü. 
     AP ajansının haberine göre, şiddetli kar yağışı altında Cideybet Yabus sınır kapısından geçen askeri konvoy, marşlar ve bayraklarla karşılandı. Kar ve soğuk nedeniyle gümrük binasının çatısı altına sığınan kalabalık, ülkelerine dönen askerlere çiçekler verdi, pirinç ve gül yaprakları attı, tatlı sundu. 
     Haberde, askerlerin çekilmesine rağmen Trablus, Minye, Akkar ve Emyun'dakiler dahil, Suriye'ye ait 9 istihbarat bürosunun kuzey Lübnan'da halen açık olduğu kaydedildi. 
     Bu arada Birleşmiş Milletler Temsilcisi Terje Roed-Larsen, Suriye'ye gitmek üzere Beyrut'tan ayrıldı. 
     Suriye Devlet Başkanı Beşşar Esad ile görüşecek olan Roed-Larsen'ın, Suriye askerlerinin Lübnan'dan hızla çekilmesine ilişkin çağrıları ve BM kararını gündeme getirmesi bekleniyor. 
     
</TEXT>
</DOC>
