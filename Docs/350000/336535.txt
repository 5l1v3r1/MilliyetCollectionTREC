<DOC>
<DOCNO> 336535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/siyaset/siy02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili ile Başkan'ın 'hamam' atışması 
</HEADLINE>
<TEXT>


AKP'li kadınlara 'Burayı kadınlar hamamına çevirdiniz' diye çıkışan Durak'a, milletvekili Börü yanıt verdi 

UTKU SAĞILIR Adana DHA 


AKP Adana İl Kadın Kolları Kongresi "kadınlar hamamı" tartışmasına sahne oldu. Önce İl Başkanı Abdullah Doğru, gürültü yapan kadınlara "Parti disiplinine uygun şekilde dinleyin" uyarısında bulundu. 
Ardından kürsüye çıkan Adana Büyükşehir Belediye Başkanı Aytaç Durak, kadınların kendisini dinlememesine ve gürültü yapmasına sinirlenerek, "Çok konuşuyorsunuz. Burayı kadınlar hamamına çevirdiniz. Size bir şey anlatmak istiyorum, lütfen dinleyin. İl başkanı az önce sizi sessiz olmanız konusunda ikaz ederken sert konuştuğunu düşünüyordum. Yerden göğe kadar haklıymış" dedi. 

Anında yanıt geldi 
Adana Büyükşehir Belediye Başkanı Durak'a tepki gösteren AKP Milletvekili Ayhan Zeynep Tekin Börü ise "Aytaç Durak'ı ağabeyim gibi severim, ancak suçlaması hoş değildi. Yanında oturan eşi Yıldız Durak'ın, başarısındaki payını bütün Adana biliyor. Eminim eşi yanına oturduğunda Yıldız Hanım ona şöyle bir bakmıştır" diye konuştu. 


</TEXT>
</DOC>
