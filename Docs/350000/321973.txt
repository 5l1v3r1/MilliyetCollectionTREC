<DOC>
<DOCNO> 321973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur50.html </URL>
<DATE> 2005/03/08/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
SSK'ya ilaç alım davasında 2 tahliye var... 
</HEADLINE>
<TEXT>

     SSK'ya ilaç alımında yolsuzluk yapıldığı iddiasına ilişkin 17 sanık hakkında açılan davanın görüleceği İstanbul 10. Ağır Ceza Mahkemesi, tutuklu sanıklar Orhan Canpolat ve Hülya Özdemir'in tahliyelerini kararlaştırdı. 
     İstanbul Cumhuriyet Başsavcılığı'nın Roche Müstahzarları Sanayi A.Ş. eski Genel Müdürü Faruk Yöneyman ile ''müşteki-sanık'' Veysi Mungan'ın da aralarında bulunduğu 17 sanık hakkında ''çıkar amaçlı suç örgütü kurmak'', ''görevi kötüye kullanmak'' ve ''ihaleye fesat karıştırmak'' suçlarından açtığı dava, İstanbul 10. Ağır Ceza Mahkemesi'ne düştü. 
     Dosyayı inceleyen mahkeme heyeti, suç vasfı, sabit ikametgah sahibi olmaları ve delil durumunu dikkate alarak, davanın tutuklu sanıkları Orhan Canpolat ve Hülya Özdemir'in, tutuksuz yargılanmak üzere tahliyelerini kararlaştırdı. 
     Mahkeme heyeti, davanın ilk duruşmasının da 10 Haziran 2005 tarihinde yapılmasını karara bağladı. 
     Soruşturma kapsamında gözaltına alınarak 14 Şubat'ta Beşiktaş'taki İstanbul Adliyesi'ne çıkarılan SSK İlaç ve Eczacılık Daire Başkanı Hülya Özdemir ile eski SSK Sağlık İşleri Genel Müdürü Prof. Dr. Orhan Canpolat, mahkemece serbest bırakılmıştı. 
     Savcının bu karara itiraz etmesi üzerine, Canpolat ile Özdemir hakkında 16 Şubat'ta gıyabi tutuklama kararı çıkarılmıştı. 
     Haklarında çıkartılan gıyabi tutuklama kararı Ankara'da vicahiye çevrilen Canpolat ve Özdemir'in avukatlarının bu karara yaptıkları itiraz, İstanbul 11. Ağır Ceza Mahkemesi'nce reddedilmişti. 
     
</TEXT>
</DOC>
