<DOC>
<DOCNO> 335914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy09.html </URL>
<DATE> 2005/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sezer ''Türkiye gerginlik ortamına çekilmek istenmekte..'' 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin tehlikeli bir sürece, gerginlik ortamına çekilmek istendiğini belirterek, yurttaşları yönlendirmelerden, kışkırtmalardan etkilenmeden, akıl ve sağduyu ile davranmaya çağırdı. 
     Sezer, ''Ulusal Egemenlik ve Çocuk Bayramı'' dolayısıyla bir mesaj yayınladı. 
     
     ''CAHİLLİĞE, BAĞNAZLIĞA VE KARANLIĞA KARŞI BÜYÜK SAVAŞIM'' 

     Türkiye'nin, Cumhuriyet'in ilanıyla birlikte karanlığa, cahilliğe, bağnazlığa ve geri kalmışlığa karşı büyük bir savaşım başlattığını belirten Sezer, şunları kaydetti 
     ''Türkiye bu savaşımı, Atatürkçü düşünceyi yol gösterici kabul eden, O'nun ilke ve devrimlerine, ortak değerlerimize gönülden bağlı, Cumhuriyet'in felsefesini özümsemiş, aklın ve bilimin üstünlüğüne inanan, aydınlık yüzlü insanlarıyla kazanmaya kararlıdır. 
     Çoğulcu, katılımcı, özgürlükçü bir yönetim biçimiyle demokrasiyi geliştirmek ve Ulusumuzu, gönenç içinde uygar ve ileri bir toplum düzenine ulaştırmak Cumhuriyet'in en büyük ereğidir. 
     Yüce Meclisimizin her zaman olduğu gibi çalışmalarıyla bu çabalarda etkin rol üstleneceğine, Türkiye Cumhuriyeti'nin geleceğe taşınmasında en büyük pay sahibi olacağına yürekten inanıyoruz.'' 
     
     AKIL VE SAĞDUYU ÇAĞRISI 

     Türkiye Cumhuriyeti'nin gurur verici başarılarını, Türk Ulusu'nun ortak değerlerine sahip çıkarak, bölünmez bütünlüğünü, birlik ve beraberliğini koruyarak gerçekleştirdiğini ifade eden Sezer, ''Güzel ülkemizde tüm yurttaşlarımız, herhangi bir ayrım olmaksızın tarih boyunca barış ve kardeşlik içinde yaşamışlar, ortak geçmişi paylaşmışlar, aydınlık gelecek için hep birlikte çaba göstermişlerdir. Ulusumuzun bu özellikleriyle ne kadar övünsek azdır'' dedi. 
     Sezer, şöyle devam etti 
     ''Son günlerde yaşanan ve üzüntüyle karşıladığımız kimi olaylar da göstermektedir ki, Türkiye tehlikeli bir sürece, gerginlik ortamına çekilmek istenmektedir. 
     Türkiye'deki barış ve huzur ortamından rahatsız olan çevreler her dönemde ortaya çıkmıştır. Bu kişi ya da grupların çirkin emellerine ulaşmak için başlattıkları temelsiz girişimlere karşı uyanık ve dikkatli olmalıyız. Yurttaşlarımızı yönlendirmelerden, kışkırtmalardan etkilenmeden, akıl ve sağduyu ile davranmaya çağırıyorum. 
     Türkiye'nin istikrarını, birliğini bozmaya, barışa, huzura ve bölünmez bütünlüğüne zarar vermeye hiç kimsenin gücünün yetmeyeceğini bir kez daha yinelemek isterim. Türkiye Cumhuriyeti'nin birlik ve bütünlüğüne yönelebilecek tehditler, Devletimizin kararlılığı, yurttaşlarımızın bilinçli çabaları, Ulusumuzun birlik ve beraberlik istenciyle hiçbir zaman amacına ulaşamayacaktır. Türk Ulusu'nun sağduyusu geçmişte olduğu gibi bugün de kötü niyetli yönlendirmeleri yenecektir.'' 

     
</TEXT>
</DOC>
