<DOC>
<DOCNO> 328967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy18.html </URL>
<DATE> 2005/03/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bağ-Kur'lulara yurtdışında tedavi müjdesi... 
</HEADLINE>
<TEXT>

     TBMM Sağlık, Aile, Çalışma ve Sosyal İşler Komisyonu, Bağ-Kur üyeleri ile bakmakla yükümlü oldukları kişilerin yurtdışında tedavi olmalarına imkan sağlayan yasa teklifini kabul etti. 
     Teklife göre, Bağ-Kur'a bağlı çalışan, en az 10 ay sağlık sigortası primi ödeyen ve prim borcu bulunmayan sigortalı ve hak sahipleri, yurtdışında tedavi imkanından yararlanabilecek. 
     Bağ-Kur'lular, Sağlık Bakanlığı'nca yetkili kılınan hastanelerin sağlık kurullarınca düzenlenen raporlara göre, yurtiçinde tedavisinin mümkün olmadığı tespit edilen ve Sağlık Bakanlığı'nca da uygun görülen hastalıkların tedavisi için Kurum Yönetim Kurulu kararı alınarak, yine bu raporda belirtilen refakatçi ile 6 ay süreyle yurtdışına gönderilebilecek. 
     Bu süre, yurtdışında tedaviyi yapan sağlık kuruluşunun gerek görmesi ve bu gerekliliğin raporu veren hastane sağlık kurulunca uygun bulunması durumunda, 6 aylık dönemler halinde, en çok 2 yıla kadar uzatılabilecek. Yurtdışında tedaviyi yapacak kuruluş, Sağlık Bakanlığı'nca yetkili kılınan hastaneler sağlık kurullarınca belirlenebileceği gibi Kurumca da belirlenebilecek. 
     Acil müdahaleyi gerektiren durumlar ile hastalığın komplikasyonuna bağlı olarak gelişen durumlar hariç, raporda belirtilmeyen hastalıklara ait tedavi giderleri ödenmeyecek. 
     Komisyon, gündeminde bulunmasına karşın Darülaceze'nin yeniden İstanbul Büyükşehir Belediyesi'ne devredilmesi ve Genel Müdürlük olarak teşkilatlanmasını öngören yasa tasarısını, çoğunluk sağlanamadığı gerekçesiyle görüşmedi. 
     
</TEXT>
</DOC>
