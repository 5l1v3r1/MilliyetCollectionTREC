<DOC>
<DOCNO> 327162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas05.html </URL>
<DATE> 2005/03/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Trump'tan Michael Jackson'a astronomik teklif... 
</HEADLINE>
<TEXT>

     New Yorklu milyarder işadamı Donald Trump'ın, küçük bir çocuğa sarkıntılıktan yargılanan Michael Jackson'a Las Vegas'ta sahneye çıkması teklifi götürdüğü ileri sürüldü. 
     US Weekly dergisinin haberine göre, zor durumdaki Jackson'ın imdadına bu teklifle yetişen Trump'ın yakın çevresi bu ''iddialar'' hakkında yorum yapmaktan kaçındı. Ünlü yıldızın sözcüsü ise bu konudaki görüşmelerden haberi olmadığını söyledi. 
     Dergi, Trump'ın pop kralına Las Vegas'ta gelecek yıl açılacak bir kumarhanesinde sürekli sahneye çıkması için büyük bir teklif götürdüğünü yazdı. 
     Michael Jackson'a yapılan teklifin 2003'te Kanadalı şarkıcı Celine Dion'a yapılan 80 milyon dolar tutarındaki önerili geçebileceği belirtildi. 
     1980'li yıllarda rekor albüm satışlarına imza atan 46 yaşındaki Jackson'ın kariyeri, son dönemde özellikle çocuklara cinsel taciz suçlamalarının ardından yerle bir olmuştu. 
     
     PARMAK İZİ 

     Bu arada, Michael Jackson'ın California'nın Santa Maria kentinde süren davasında dikkatler, dün iddia makamının kanıt olarak sunduğu erotik dergilerden birisinde bulunan, bir çocuğa ait parmak izine odaklandı. 
     İddia makamı, ünlü yıldızın evinde bulunan erotik dergileri göstererek, Jackson'ın 13 yaşındaki davacı çocuğu taciz etmeden önce ''hazırlamak'' amacıyla bu dergileri kullandığını ispat etmeye çalışırken, kriminal yetkilileri, bu parmak izlerinin tanımlanmasının olanaksız olduğuna işaret ettiler. 
     Mahkemede ayrıca, Michael Jackson'ın geçen ay dört ayrı silahlı soygundan cezaevine gönderilen bir koruması tutuklu bulunduğu Las Vegas hapishanesinden ifade verdi. 
     Adli makamlar, iddia makamının isteği üzerine tanık olarak dinlenen Christopher Carter'ın Jackson'a yönelik suçlamaları zayıflatmış olabileceğine işaret ettiler. 
     
</TEXT>
</DOC>
