<DOC>
<DOCNO> 328731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/ekonomi/eko01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmek poşete giriyor 
</HEADLINE>
<TEXT>


Ecevit hükümeti zamanında da gündeme gelen ekmeğin poşette satılması kesinleşti. Artık yaş meyve ve sebze hariç hiçbir gıda açıkta satılamayacak 

ANKARA Milliyet 

Gıda ve gıda ambalajında güvenlik şartları belirlendi. Resmi Gazete'de yayımlanan yönetmeliğe göre, pazar yerleri, cadde ve sokaklarda, yaş meyve ve sebze hariç her türlü gıdanın açıkta satışı yasak olacak, bunların kontrol ve denetiminden ilgili merci sorumlu bulunacak. Böylece daha önce Ecevit hükümeti zamanında da tartışılan "ekmeğin poşetlenerek satılması" kesinleşti. Ekmek de diğer tüm gıda maddeleri gibi poşette satılacak. 
Yönetmeliğe göre, piyasaya arz edilecek gıda ve gıda ile temasta bulunan madde ve malzemeleri Türk gıda mevzuatına uygun olacak. Yönetmeliğe uyum için üreticilere büyüklüklerine göre 3 ile 1 yıl arasında süre tanındı. Yönetmelikle gıda üretim ve satışına getirilen düzenlemelerin bazıları şöyle 
Bir gıdanın sağlığa zararlı olup olmadığı saptanırken gıdayı tüketenin sağlığına hemen, kısa ve uzun vadede yapacağı olası etkiler ile izleyecek nesiller üzerindeki etkilerine, toplam toksik etkilerine bakılacak. Gıdalarla taşınması ihtimali olan hastalığı bulunan veya bu hastalıkları taşıyan kişilerin, gıda ile teması engellenecek. Son kullanma tarihi geçen, imalat hatası bulunan gıda maddeleri satış bölümünden ayrı tutulup, uygun işaretleme yapılacak ve satışa sunulmasını engelleyecek önlemler alınacak. Kırmızı et, beyaz et, sakatat ve balık gibi gıdalar birbirinden ve diğer gıda maddelerinden ayrı olarak satışa sunulacak. Aydınlatmalar gıdaların doğal rengini değiştirmeyecek. Okul, fabrika, hastane gibi yerlerde üretilerek toplu tüketime sunulan yemeklerin her çeşidinden alınan örnek, 72 saat uygun koşullarda saklanacak.Gıda ve gıda ile temasta bulunan maddeleri üreten işyerleri, mevzuatta öngörülen teknik ve hijyenik şartları taşıyacak.Gıda satış yerleri ile toplu tüketim yerlerinde, akvaryum canlısı hariç hayvan olmayacak.Muayene ve analiz raporları, kontrol ve denetim raporları, tetkik değerlendirme sonuçları olumsuz bulunursa, işyeri sahibi, yasal temsilci ve sorumlu yönetici hakkında yasal işlem yapılacak. Gıda güvenliği ve halk sağlığı açısından uygun olmayan gıda ve gıdayla temasta bulunan maddeler imha edilecek. 

</TEXT>
</DOC>
