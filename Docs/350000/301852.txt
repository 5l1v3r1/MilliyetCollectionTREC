<DOC>
<DOCNO> 301852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko04.html </URL>
<DATE> 2004/12/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
2004 sigorta sektörünün kabus yılı oldu... 
</HEADLINE>
<TEXT>

     Bülent Keneş AA 

Felaket üstüne felaketin yaşandığı 2004 yılının sigorta şirketleri için gelmiş geçmiş en masraflı yıl olduğu ve Güney Asya'daki son deprem ve tsunami felaketinden önce bile bu şirketlerin kasasından yıl içinde 42 milyar dolar çıktığı bildirildi. 
     New York'taki Sigorta Enformasyon Enstitüsü baş ekonomisti Robert Hartwig, şu aşamada Güney Asya'daki felaketin sebep olduğu yıkımın sigorta şirketlerinin bu yılki kayıplarına ne kadar ilavede bulunacağını kestirmenin güç olduğunu söyledi. 
     Ard arda vuran ''Çarli, Frances, Ivan ve Jeanne'' kasırgaları Ağustos ve Eylül aylarında Florida'yı yerle bir etmiş, Pasifik Okyanusu'nda yıl içinde etkili olan tayfunların sayısı ise bir rekor kırarak 10'a ulaşmıştı. Bir İsviçre sigorta şirketine Swiss Reinsurance göre, Güney Asya'daki tsunami felaketi öncesinde doğal felaketler yüzünden oluşan toplam ekonomik kayıp 105 milyar dolara ulaşmış durumda. 
     2004 yılının sigortalanmış kayıplar konusunda tam anlamıyla bir rekor yılı olduğunu söyleyen Hartwig, çok büyük sayıda ölümlere yol açmasına rağmen tsunaminin yol açtığı sigortalanmış zararın kasırgaların yıl içinde ABD'de yol açtığı tahmin edilen 27 milyar dolarlık sigortalı zarardan az olabileceğine dikkat çekti. Hartwig, yüksek nüfuslu Hindistan ve Sri Lanka'da sigorta satışının son derece düşük olduğuna da işaret etti. 
     Geçen yıl ABD'de kişi başına ödenen sigorta priminin ortalama 3 bin 638 dolar olduğu belirtilirken, bu miktarın Endonezya'da sadece 14,50 dolar olduğu ifade ediliyor. 
     Sigorta sektörü açısından en masraflı ikinci yılı ise Andrew Kasırgası'nın Miami'yi Iniki Kasırgası'nın ise Hawaii'yi vurduğu 1992 yılı teşkil ediyor. İki fırtınanın sigorta sektörüne toplam 38 milyar dolarlık bir masrafa yol açtığı belirtilirken, 11 Eylül terör saldırılarının sektör için sebep olduğu kayıp miktarının ise 37 milyar dolar olduğu kaydediliyor. 
     
</TEXT>
</DOC>
