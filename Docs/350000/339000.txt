<DOC>
<DOCNO> 339000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur38.html </URL>
<DATE> 2005/05/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Red Room'da 3 genci vuran 2 kişi barda yakalandı 
</HEADLINE>
<TEXT>

     Süzer Plaza’daki bir barda çıkan tartışma sonrası 3 genci yaraladıkları gerekçesiyle aranan 2 kişi, Ortaköy’deki bir barda gözaltına alındı. 
     Süzer Plaza’daki restoran ve eğlence merkezi Red Room’da, 5 gün önce Serim Penso, Yalçın Sisa ve Alp Yalçın’ı bacaklarından vurarak kaçtığı öne sürülen Yavuz İ. 37 ile arkadaşı Serkan Ö. 28 , Ortaköy’deki bir barda yakalandı. 
     Asayiş Şube Müdürlüğü Cinayet Büro Amirliği’nde sorgulanan Yavuz İ’nin, arkadaşı Serkan Ö. ve onun eşiyle bara gittiklerini, kendisinde silah olduğu için "x-ray" cihazından geçmeden içeri girdiğini söylediği öğrenildi. 
     Barda oturdukları sırada, yan masadaki gruptan bir kişinin Serkan Ö’nün eşini sürekli rahatsız etmesi üzerine, bu kişiyi ve güvenlik görevlilerini uyardığını öne süren Yavuz İ’nin, bu sırada grup tarafından tartaklandığını söylediği bildirildi. 
     Arkadaşının da kavgaya karıştığını anlattığı bildirilen Yavuz İ’nin, tartışmanın büyümesi üzerine tabancayla 3 kişinin bacaklarına ateş açtığını itiraf ettiği belirtildi. 
     Şubedeki sorgu ve işlemleri tamamlanan Yavuz İ. ile arkadaşı Serkan Ö’nün adliyeye sevk edildikleri kaydedildi. 
     
</TEXT>
</DOC>
