<DOC>
<DOCNO> 338485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur07.html </URL>
<DATE> 2005/04/30/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
Çorum'da deprem... 
</HEADLINE>
<TEXT>

     Çorum'da orta şiddette bir deprem meydana geldi. 
     Saat 01.28'de merkez üssü Çorum olan 4.7 şiddetinde bir deprem kaydedildi. 
     İlk belirlemelere göre, depremde ölen ya da yaralanan olmazken, vatandaşlar sokaklara çıktılar. Havanın yağışlı olması nedeniyle, sokaklara çıkan vatandaşların zor anlar yaşadıkları görüldü. Deprem, Çorum merkez ve ilçelerinde hissedildi. 
     
     KUZEY ANADOLU FAY HATTININ DIŞINDA 

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Ulusal Deprem İzleme Merkezi, Çorum'da orta şiddette depremin olduğu yerin Kuzey Anadolu Fayı'nın dışında değerlendirilmesi gerektiğini bildirdi. 
     BÜ Kandilli Rasathanesi ve Deprem Araştırma Enstitüsü Ulusal Deprem İzleme Merkezi'nden yapılan yazılı açıklamada, saat 01.28'de meydana gelen 4.7 büyüklüğündeki depremin dış merkezinin Çorum ilinin yaklaşık 18 kilometre kuzeybatısı olduğu belirtildi. 
     Bu büyüklükteki depremlerin can ve mal kaybına yol açmadığı vurgulanan açıklamada, depremin Çorum iline çok yakın olmasından ötürü özellikle Çorum, İskilip, Hamamözü, Merzifon, Gümüşhacıköy, Havza, Suluova, Vezirköprü, Samsun ve Sinop'ta hissedildiği kaydedildi. 
     Açıklamada, bu büyüklükteki depremlerin bölgede çok sık olmasa da birkaç yılda bir görüldüğü ve depremin olduğu yerin Kuzey Anadolu Fayı'nın dışında değerlendirilmesi gerektiği ifade edilerek, şöyle denildi 
     "Bölgede zaman zaman bu tür deprem aktiviteleri görülmektedir. Aletsel dönemdeki önemli depremler 25 Haziran 1910 Osmancık-Çorum 6.1 büyüklüğünde, 2 Aralık 1942 Osmancık-Çorum 5.9 büyüklüğünde, 11 Aralık 1942 Hamamözü Vadisi-Çorum 5.9 büyüklüğünde ve 14 Ağustos 1996 Mecitözü-Amasya 5.6 büyüklüğündeki depremlerdir." Öte yandan, Çorum'daki depremin ardından büyüklükleri 2.8 ile 3.6 arasında değişen 5 ayrı artçı sarsıntı gerçekleşti. 
     
     BİR KİŞİ KALP KRİZİNDEN ÖLDÜ 

     Çorum'da dün gece meydana gelen depremde, Osmancık İlçesi'nde de hissedilen depremde, 25 yaşındaki öğretmen adayı bir kadın, heyecandan geçirdiği kalp krizi sonucu hayatını kaybetti. 
     Alınan bilgiye göre, dün Çorum'da saat 01.28'de meydana gelen 4.7 büyüklüğündeki deprem, Osmancık İlçesi'nde de hissedildi. 
     İlçedeki Osmancık Osmangazi İlköğretim Okulu'nda öğretmenlik yapan Mehmet İpekçioğlu'nun eşi öğretmen adayı Mine İpekçioğlu 25 , deprem sırasında paniğe kapıldı. İpekçioğlu, geçirdiği kalp krizi sonucu hayatını kaybetti. 
     Bu arada, ilçedeki binalarda hasar olmadığı bildirildi. 
     
</TEXT>
</DOC>
