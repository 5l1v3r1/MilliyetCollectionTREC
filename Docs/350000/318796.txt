<DOC>
<DOCNO> 318796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun02.html </URL>
<DATE> 2005/02/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD askerlerinin El Anbar'daki operasyonu sürüyor... 
</HEADLINE>
<TEXT>

     Amerikan güçlerinin, Bağdat'ın batısındaki El Anbar vilayetinde direnişçilere karşı geçen hafta başlattığı operasyon sürüyor. 
     Amerikan deniz piyadeleri günün erken saatlerinde, direnişçilerin kalesi olarak bilinen vilayetteki Hadise kasabasına girdi. 
     Tanklar ve zırhlı araçlarla kasabaya giren askerlerin bir silah ve patlayıcı deposunu imha ettiği ve direnişçilerle küçük çaplı çatışmalar çıktığı bildirildi. 
     Bir Amerikalı askeri yetkili, ancak direnişin beklenenden daha zayıf olduğunu söyledi. 
     Hadise, Bağdat'ın 240 kilometre kadar batısında bulunuyor. 
     Bu arada bir Amerikan deniz piyadesinin, dün El Anbar'da çıkan çatışmada öldüğü bildirildi. 
     Amerikan komutanlığından yapılan açıklamada, askerin El Anbar'daki güvenlik ve istikrar operasyonu sırasında öldüğü kaydedildi, ancak askerin tam olarak nerede öldüğü belirtilmedi. 
     Amerikan deniz piyadeleri, geçen çarşamba günü de vilayetin Haklaniye kasabasında operasyon düzenlemişti. 
     
</TEXT>
</DOC>
