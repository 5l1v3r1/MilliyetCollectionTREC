<DOC>
<DOCNO> 313200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo39.html </URL>
<DATE> 2005/02/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ali Aydın Müftüoğlu ile benim durumum kıyaslanmasın... 
</HEADLINE>
<TEXT>

     Beşiktaş-Gençlerbirliği karşılaşmasının hakemi Kuddusi Müftüoğlu'nun kural hatası yaptığı tartışmaları sürerken, daha önce olaylı bir şekilde görevini bırakan eski FİFA kokartlı hakem Ali Aydın, meslektaşına destek verilmesini istedi. 
     Bir televizyon kanalına telefonla canlı bağlantı yapan Ali Aydın, kendisinin hakemliği bıraktığı dönemi hatırlatarak, ''O şimdi benim yaşadığım üzüntüyü yaşıyor. Köstek olmak yerine destek olmalıyız. Zaten gerekli kararlar alınacaktır. Hiç kimse Ali Aydın'ın hakemliği bıraktığı durum ile Kuddusi Müftüoğlu'nun durumunu kıyaslamasın'' dedi. 
     Aydın, Kuddusi Müftüoğlu'nun henüz 35 yaşında olduğuna da dikkat çekerek, ''Bence Kuddusi Müftüoğlu bir süre dinlendirildikten sonra tekrar maçlarını yönetmek için sahaya çıkmalı'' diye konuştu. 
     
     FENERBAHÇE-ÇAYKUR RİZESPOR MAÇI 
     Ali Aydın'ın ligde geçen sezon yönettiği Fenerbahçe ile Çaykur Rizespor maçında da kural hatası yaşanmıştı. 
     8 Kasım 2003 tarihinde Fenerbahçe Şükrü Saracoğlu Stadı'nda yapılan ve 1-1 sonuçlanan maçta hakem Ali Aydın, 86. dakikada 2. sarı kartı gösterdiği Çaykur Rizesporlu futbolcu Gustavo Anders Victoria Rave'ye kırmızı kart göstermeyince, oluşan kural hatası nedeniyle karşılaşmanın tekrarına karar verildi. 
     18 Ocak 2004'te yapılan tekrar maçını Fenerbahçe 4-1 kazandı. 
     
</TEXT>
</DOC>
