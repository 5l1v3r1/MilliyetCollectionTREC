<DOC>
<DOCNO> 307228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo21.html </URL>
<DATE> 2005/01/17/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Avustralya Tenis Turnuvası'nda seribaşı raketler maçlarını rahat kazandı 
</HEADLINE>
<TEXT>

     Sezonun ilk Grand Slam mücadelesi olan 93. Avustralya Açık Tenis Turnuvası, Melbourne kentinde başladı. 
     Melbourne Park Kortları'nda düzenlenen, 14 ün sürecek 14.5 milyon dolar toplam ödüllü turnuvaya, tek erkekler ve tek bayanlarda 128'er raket katılıyor. 
     Turnuvanın ilk gününde, tek erkeklerde dünya klasmanında ilk sırada bulunan geçen yılın Avustralya Açık, Wimbledon ve ABD Açık şampiyonu 1 numaralı seribaşı İsviçreli Roger Federer, ilk turda Fransız Fabrice Santoro'yu 6-1, 6-1 ve 6-2'la 3-0, 2000 yılında ABD Açık'ı kazanan klasmanın 4 numaralı seribaşısı Rus Marat Safin, Sırbistan-Karadağlı rakibi Novak Djokoviç'i 6-0, 6-2 ve 6-1'lik setlerle 3-0 yenmeyi başardı. 
     Bu turnuvada 1995, 2000, 2001 ve 2003 yıllarında kupanın sahibi olan 8 numaralı seribaşı ABD'li raket Andre Agassi, ilk turda Alman rakibi Dieter Kindlmann'ı 6-4, 6-3 ve 6-0'lık setlerle 3-0 yenerek bir üst tura çıktı. 
     Turnuvanın ilk sürprizi dünya klasmanında 5 numaralı seribaşı olan İspanyol Carlos Moya ile diğer bir İspanyol Guillermo Garcia-Lopez arasındaki mücadelede yaşandı. Genç Garcia Lopez, tecrübeli rakibini 7-5, 6-3, 3-6 ve 6-3'lük setlerle elemeyi başarırken, ilk turun sürprizini de gerçekleştirmiş oldu. 
     Tek bayanların ilk tur maçlarında ise dünya klasmanının 2. sırasında bulunan Fransız Amelie Mauresmo, Avustralyalı rakibi Samantha Stosur'u 6-2 ve 6-3'lük setlerle elemeyi başarırken, geçen yılın Wimbledon şampiyonu ve 4 numaralı seribaşı Rus Maria Sharapova, 15 yaşındaki Bulgar raket Sesil Karatantcheva'yı 6-3 ve 6-1'le geçerek turnuvada yoluna devam etti. 
     Tek bayanlarda dünya klasmanının 5 numarası ve geçen yılın ABD Açık şampiyonu Rus Svetlana Kuznetsova, ABD'li Jessica Kirkland'ı 6-1 ve 6-1'lik skorla eledi. 
     7 numaralı seribaşı ABD'li Serena Williams ise Fransız Camille Pin'i 6-1 ve 6-1'le geçerek bir üst tura çıktı. 
     Turnuvanın ilk tur maçları Dünya klasmanının 1 numaralı raketi ABD'li Lindsay Davenport'un da içinde bulunduğu 64 raketin yarın yapacağı mücadelelerle tamamlanacak. 
     Öte yandan çift bayanlarda mücadele edecek Türk raket İpek Şenoğlu, Ukraynalı raket Yulia Beygelzimer ile birlikte Çinli rakipler Zi Yan, Jie Zheng ile karşı karşıya gelecek. 
     
</TEXT>
</DOC>
