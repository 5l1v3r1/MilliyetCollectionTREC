<DOC>
<DOCNO> 311154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonyas04.html </URL>
<DATE> 2005/01/31/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Televizyonda sperm yarışı .. 
</HEADLINE>
<TEXT>

     Tüm dünyaya yayılan stüdyo-ev yarışmalarının çıktığı Almanya'da son bomba "Sperm Yarışı" isimli yeni bir reality show... 
     Sperm Yarışı’da 12 erkek kimin spermi daha hızlı diye yarışa giriyor. Yarışmacıların verdiği sperm örneklerinden hangisi yumurtayı daha önce döllerse, o spermlerin sahibi hızın simgesi olan bir kırmızı Porsche kazanacak. 
     Bu hafta gösterime girecek olan yeni yarışmanın izleme rekorları kırması beklenirken, yarışmaya katılacak adayların arasında iki Alman ünlünün de bulunduğu belirtildi. 
     
     'En verimli erkek' seçilecek 

     Yarışmacıların klinikte sperm vermeye başladığını belirten yapımcı Endemol şirketi yetkilileri, spermlerin klinikte dondurulduktan sonra Köln’deki stüdyoya gönderileceğini ve aralarında jinekoloğun da bulunduğu üç doktorun gözetiminde yarışacağını belirttiler. Yapılan tüm işlemlerin kameralar vasıtasıyla görüntüleneceğini söyleyen yetkililer, sadece yarışmacıların sperm verdiği küçük kabinlerde kamera olmayacağını bildirdiler. 
     Organizatörler, yarışmayla Almanya’nın en 'verimli’ erkeğinin seçileceğini söylediler. Endemol Almanya’nın başkanı Boris Brandt, yaklaşık 1.8 milyon Alman erkeğin zayıf sperm yüzünden çocuk sahibi olamadığına dikkat çekti. 
     

     
</TEXT>
</DOC>
