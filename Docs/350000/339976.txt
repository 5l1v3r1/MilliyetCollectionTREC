<DOC>
<DOCNO> 339976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur42.html </URL>
<DATE> 2005/05/05/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Ünlü modacılardan AÇEV'e destek... 
</HEADLINE>
<TEXT>

     Ünlü Türk tasarımcılar Arzu Kaprol, Atıl Kutoğlu, Cemil İpekçi, Dice Kayek ve Rıfat Özbek’in, Anne Çocuk Eğitim Vakfı AÇEV için tasarladığı tişörtler, G-Cafe’de düzenlenen etkinlikle tanıtıldı. 
     AÇEV’in "7 Çok Geç" kampanyası dahilinde tasarlanan 5 farklı tişörtün, Beymen, DKNY, İpekyol, Marks Spencer, Mudo ve YKM mağazalarında 50 YTL karşılığında satışa sunulduğu belirtildi. 
     AÇEV Yönetim Kurulu Başkan Yardımcısı Ayla Göksel Göçer, tasarımcı Arzu Kaprol ve davetlilerin katıldığı tanıtımda, kampanyaya destek veren kurum ve kişilerin ücret almadıklarını belirtti. 
     Her tasarımdan 800 adet olmak üzere toplam 4 bin adet tişörtün satışından elde edilecek gelirin tamamının, AÇEV’in 0-6 yaş grubu erken çocukluk eğitimi konusunda yürüttüğü çalışmalara harcanacağını söyleyen Göçer, "Kamuoyunun bu konuya dikkatlerini çekmek ve yürüttüğümüz kampanyaya kaynak sağlamak amacıyla bu projeyi hayata geçirdik" dedi. 
     
</TEXT>
</DOC>
