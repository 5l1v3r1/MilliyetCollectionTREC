<DOC>
<DOCNO> 332461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun18.html </URL>
<DATE> 2005/04/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ABD yolcusuna çakmak yasağı 
</HEADLINE>
<TEXT>

     ABD Güvenlik İdaresi'nin yürürlüğe koyduğu yeni kural gereği, 14 nisandan itibaren ABD'ye giden ve bu ülkeden gelen uçak yolcuları çakmak taşıyamayacak. 
     Türk Hava Yolları, bu tarihten sonra ABD'ye gidecek yolcuların çakmaklarına uçağa biniş noktasında yapılacak kontrollerde el konulacağını duyurdu. 
     THY, özellikle kıymetli çakmakları olan ABD yolcularının bu çakmaklarını hiçbir şekilde havaalanına getirmemelerini önerdi. 
     
     Yasak genişletildi 
     ABD Ulaştırma Güvenliği Yönetimi, şimdiye kadar bütan gazıyla çalışan çakmakların kabine sokulmasına izin verirken, yasağı tüm çakmakları kapsayacak şekilde genişletti. 
     Demokrat Senatör Byron Dorgan tarafından Kongre'ye sunulduktan sonra çıkan yasa, çakmakla uçaklarda bombaların ateşlenmesi ve patlatılması ya da uçağa hasar verilmesi girişimlerine engel olmayı hedefliyor. 
     
     'Ayakkabı bombacısı' kararda etkili oldu 
     Yasanın, 2003'te ömür boyu hapse çarptırılan 'ayakkabı bombacısı' olarak bilinen Richard Reid'in ayakkabı topuklarına gizlediği patlayıcıları kibritle ateşleme girişimi üzerine çıkarılmasına karar verilmişti. 
     Yolcuların kibrit taşımalarına şimdilik izin veriliyor, ancak bunun da ilerde yasaklanabileceği belirtiliyor. Yeni yasağın, bütan gazı çakmaklarını da kapsaması dolayısıyla güvenlik taramasında oluşan uzun kuyrukları azaltması bekleniyor. 
     ABD posta hizmetleri de, çakmakları tehlikeli madde olarak kabul ediyor ve postalanmasına izin vermiyor. 
     
</TEXT>
</DOC>
