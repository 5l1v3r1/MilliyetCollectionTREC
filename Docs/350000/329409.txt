<DOC>
<DOCNO> 329409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur01.html </URL>
<DATE> 2005/04/01/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Gündoğmuş belediye başkanı ve hesap işleri müdürü tutuklandı 
</HEADLINE>
<TEXT>

     Gündoğmuş'ta yaşanan olaylar nedeniyle bir süre önce gözaltına alınan ve üç günden bu yana sorguları devam eden Gündoğmuş Belediye Başkanı Mustafa Zafer Arslan ve Hesap İşleri Müdürü Mehmet Akıncı, tutuklanarak cezaevine gönderildi. 
     Antalya'nın Gündoğmuş İlçesi'nde son aylarda arka arkaya yaşanan kundaklama ve tehdit olaylarının ardından, polis tarafından sürdürülen soruşturma sonucu gözaltına alınan 21 zanlıdan akşam saatlerinde Gündoğmuş Adliyesi'ne sevk edilen Belediye Başkanı Mustafa Zafer Arslan ve Belediye Hesap İşleri Müdürü Mehmet Akıncı, ''cürüm işlemek amacıyla teşekkül oluşturmak'', ''kamu aleyhine dolandırıcılık'', ''tehdit'', ''kundaklama'', ''kaçak petrol satışı yapmak'' ve ''ihaleye fesat karıştırmak'' suçlarından tutuklanarak cezaevine gönderildi. 
     Belediye Başkanı Arslan ile birlikte adliyeye sevk edilen Fen İşleri Memuru İ.T.S., belediye başkanının yakını H.A. ve H.A.'nın yakını B.A. ve H.Ç. çıkarıldıkları mahkemece serbest bırakıldı. 
     Mahkeme heyeti, diğer 15 zanlının sorgulamasına devam ediyor. 
     
</TEXT>
</DOC>
