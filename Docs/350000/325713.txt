<DOC>
<DOCNO> 325713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/ekonomi/eko03.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener, Bilgin ve Ertürk'ten off - shore açıklaması 
</HEADLINE>
<TEXT>


ANKARA Milliyet 

Başbakan Yardımcısı Abdüllatif Şener, BDDK Başkanı Tevfik Bilgin ve TMSF Başkanı Ahmet Ertürk, İmar Bankası'na el konulmadan önceki son bir ayda off - shore hesabını, mevduat hesabına çevirenlere ödeme yapılmamasına ilişkin yasa konusunda Anayasa Mahkemesi'ne sözlü açıklama yaptı. Söz konusu yasa hükmünün iptali istemiyle açılan davada mahkeme Şener, Bilgin ve Ertürk'ü yaklaşık iki saat dinledi. Şener, Anayasa Mahkemesi'nden ayrılırken sorular üzerine, heyete teknik bilgi verdiğini söyledi. 
Yüksek Mahkeme, önümüzdeki günlerde iptal istemini esastan görüşecek. Daha önce, 700 trilyon tutarındaki 11 bin 300 off - shore hesabın İmar Bankası'na mevduat olarak aktarıldığı açıklanmıştı. CHP'nin açtığı davada, iptali istenen 5021 sayılı yasanın ilgili hükmü şöyle 
"BDDK'nin bankacılık işlemleri yapma ve mevduat kabul etme iznini kaldırdığı tarihten geriye doğru bir ay içinde, kıyı bankalarındaki hesapları TMSF tarafından sağlanan mevduat güvencesi kapsamına almak amacına matuf olarak, bankacılık işlemleri yapma ve mevduat kabul etme izni kaldırılan bankaların yurtiçi kayıtlarına, muhabir bankaca karşılığı nakden veya bankacılık işlemleri yapma ve mevduat kabul etme izni kaldırılan banka dışındaki bir başka banka aracılığıyla ödenmeksizin aktarıldığı tespit edilen hesaplar için ödeme yapılmaz." 


</TEXT>
</DOC>
