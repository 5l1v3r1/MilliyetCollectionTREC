<DOC>
<DOCNO> 329749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonyas01.html </URL>
<DATE> 2005/04/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İstanbul Film Festivali'de Sophia Loren "Yaşam Boyu Başarı Ödülü"nü aldı 
</HEADLINE>
<TEXT>

     İstanbul Kültür ve Sanat Vakfı'nın İKSV düzenlediği ''24. Uluslararası İstanbul Film Festivali'', Lütfi Kırdar Uluslararası Kongre ve Sergi Sarayı'ndaki açılış töreniyle başladı. 
     Festivalin açılışında konuşan İKSV Başkanı Şakir Eczacıbaşı, dünya sinemasının festivale gösterdiği ilginin her yıl arttığını ifade etti. Eczacıbaşı, İtalyan sinemasının parlak yıldızı olan, güzelliği ve yeteneğinden hiçbir şey yitirmeyen, dünya sinemasının simgesi Sophia Loren'e ''Yaşam Boyu Başarı Ödülü'' vereceklerini dile getirerek, Loren'in ''İtalyan sinemasının özü'' olarak nitelendirildiğini kaydetti. 
     Sophia Loren'in, ulaştığı başarıyı ''doğuştan zeki ve yoksul olmasına'' bağladığını da ifade eden Eczacıbaşı, Loren'in ulaştığı başarının önemine dikkati çekti. 
     İstanbul Valisi Muammer Güler de sinemanın insanı ve hayatı daha iyi anlama ve anlatabilmeyi sağlayan bir sanat dalı olduğunu belirterek, festivali düzenleyenlere şükranlarını sundu. 
     Törende, Vali Güler ve Şakir Eczacıbaşı tarafından, festival sponsorları Akbank Genel Müdürü Zafer Kurtul ile Akbank Kültür Sanat Merkezi, Abacı Kimya ve Efes Pilsen temsilcilerine birer plaket sunuldu. 
     
     SİNEMA ONUR ÖDÜLLERİ 
     Daha sonra, sinema sanatçısı Hülya Avşar tarafından ''Sinema Onur Ödülleri'', Nedim Otyam, Tarık Akan ve Yavuz Turgul'a verildi. 
     Film müziklerine imza atan Otyam, sanatçıya sanatçı gözüyle bakan vakıf kurucuları ve emeği geçenleri kutladı. 
     Tarık Akan da merhum Nejat Eczacıbaşı ve Onat Kutlar'ın 24 yıl önce başlattıkları festivalle bir pencere açtıklarını ifade ederek, ''Festival, Türkiye'nin benim için en karanlık dönemlerinde açılmış bir pencereydi. Festival çalışanlarını kutluyorum'' dedi. 
     Yönetmen Yavuz Turgul da ''Bu uzun yolculukta bana örnek olan yerli ve yabancı ustalara teşekkür ediyorum'' diye konuştu. 
     
     LOREN'E ÖDÜLÜNÜ ECZACIBAŞI VERDİ 
     Bu ödüllerin verilmesinin ardından ''Yaşam Boyu Başarı Ödülü''nü almak üzere Sophia Loren sahneye davet edildi. 
     24. Uluslararası İstanbul Film Festivali'nin onur konuğu olan İtalyan sinemasının efsane yıldızı Sophia Loren'e ödülünü, Şakir Eczacıbaşı verdi. 
     Sophia Loren, ödül için teşekkür ederek, ''Siz beni çok seviyorsunuz, ben de sizi çok seviyorum. Davetli olduğum için mutluyum. Bu ödülü, Oscar ödülümün yanına koyacağım'' dedi. 
     Loren, törene katılanlarca uzun süre ayakta alkışlandı. 
     Festivalde, açılış töreninin ardından, yönetmen Charles Dance'ın yönettiği ''Lavanta Kokulu Kadınlar'' filmi gösterildi. 
     Yönetmen Dance, gösterim öncesinde sahneye çıkarak, ''Lavanta Kokulu Kadınlar''ın ilk filmi olduğunu belirtti ve burada olmaktan duyduğu mutluluğu dile getirdi. 
     Törene katılan İstanbul Büyükşehir Belediye Başkanı Kadir Topbaş da gazetecilere yaptığı açıklamada, Sophia Loren'in İstanbul'a gelmesini kentin tanıtımı açısından önemli bulduğunu söyledi. 
     Hülya Avşar da ödül vermenin kendisi için onur verici olduğunu dile getirerek, Loren'in İstanbul'a gelmesinin önemine işaret etti. 
     Candan Erçetin'in, beyazperdenin unutulmaz filmlerinin şarkılarını seslendirdiği törene, Eczacıbaşı Holding Yönetim Kurulu Başkanı Bülent Eczacıbaşı, Vali Güler'in eşi Neval Güler ve çok sayıda davetli katıldı. 
     16 gün sürecek festival programında 166 film, Beyoğlu'nda Emek, Atlas, Beyoğlu, Sinepop ve Kadıköy'de Rexx sinemalarında seyirciyle buluşacak. 
     
</TEXT>
</DOC>
