<DOC>
<DOCNO> 348506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun13.html </URL>
<DATE> 2005/06/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hapisteki Türk, Belçika'yı AİHM'de mahkum ettirdi 
</HEADLINE>
<TEXT>

     Belçika’da hapiste bulunan bir Türk, bu ülkeye karşı Avrupa İnsan Hakları Mahkemesi’nde AİHM açtığı davayı kazandı. 
     AİHM’nin dün açıklanan kararına göre Belçika, Ümit Göktepe 30 
     isimli Türkü adil yargılamadığı gerekçesiyle tazminat ödemeye mahkum edildi. Karar metninden elde edilen bilgilere göre Göktepe, 8 Aralık 1996 tarihinde, D.B. ve M.Ö. isimli şahıslarla birlikte, bir kişinin ölümüne neden olan bir soyguna katıldı. Sanıklardan M.Ö. soygun sırasında şiddet kullandığını ve diğer iki sanığın şiddete başvurmadığını mahkemede itiraf etti. Ümit Göktepe ve D.B, soygun sırasında şiddet kullanmadıklarını savundular. Yargılama, 12 kişilik halk jürisinden oluşan Ağır Ceza Mahkemesi’nde yapıldı. Mahkeme heyeti, halk jürisinin yanıtlaması gereken soruları belirlerken, sanıkları toplu olarak ele aldı ve soruları, her sanığın bireysel sorumluluğu üzerine oluşturmadı. Halk jürisi, bu nedenle tek soruya yanıt verirken 3 sanığın da şiddet ve ölümden sorumlu olduğu sonucuna vardı. Sanıklar 30’ar yıl hapis cezasına çarptırıldı. Göktepe, AİHM’ye yaptığı başvuruda, Avrupa İnsan Hakları Sözleşmesi’nin bireysel özgürlükler ve savunma hakkını konu alan 6. maddesini ön plana çıkardı. Göktepe, Ağır Ceza Mahkemesi’nde, kendisine yönelik ithamlar karşısında bireysel olarak savunma yapamadığını, jüriye de her sanık için ayrı ayrı, bireysel ithamlar hakkında görüş bildirme olanağı verilmediğini belirtti. AİHM, Ağır Ceza Mahkemesi’nin jüriye yönelttiği soruda sanıkları toplu olarak ele alınmasının bireysel hak ihlali olduğu, Göktepe’nin bireysel savunma hakkını kullanamadığını belirtti. AİHM, Belçika’yı toplam 6.549 avro tazminat ödemeye mahkum etti. Adli uzmanlar, Göktepe’nin, bu karardan sonra yeniden yargılanma ve bireysel savunma haklarını kullanma olanağı bulacağını belirtiyor. 
     
</TEXT>
</DOC>
