<DOC>
<DOCNO> 320726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy25.html </URL>
<DATE> 2005/03/04/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Devlet bakanı Güldal Akşit'in New York temasları... 
</HEADLINE>
<TEXT>

     Birleşmiş Milletler BM Kadının Statüsü Komisyonu 49. Dönem Toplantıları çerçevesinde New York'ta temaslarını sürdüren kadından sorumlu Devlet Bakanı Güldal Akşit, BM'de düzenlenen Dünya Kadınlar Günü kutlamalarına katıldı. 
     Dünyanın dört bir tarafından üst düzey kadın yetkililerin katıldığı ve son derece renkli bir atmosferde geçen kutlamalardan sonra AA muhabirine açıklama yapan Bakan Akşit, temaslarının son derece faydalı geçtiğini söyledi. Akşit, ''Bugünün de ayrı bir anlamı var. Dünyanın değişik bölgelerinden gelen kadınlarla birlikte Dünya Kadınlar Günü'nün böyle bir çatı altında kutlanması son derece anlamlı'' dedi. 
     BM Kadının Statüsü Komisyonu toplantılarından kadın hakları konusunda çıkacak kararların da toplumun barışı ve kalkınması adına doğru kararlar olacağına inandığını söyleyen Bakan Akşit, 8 Mart Dünya Kadınlar Günü'nü Türkiye'de de yoğun bir programla kutlayacaklarını belirtti. Akşit, New York'taki görüşmelerinin neticelerini ve alınan kararları Türk kadınları ile paylaşacaklarını söyledi. New York Başkonsolosluğu ve Amerika Türk Kadınlar Birliği tarafından bu akşam düzenlenecek olan Dünya Kadınlar Günü kutlamalarına da katılacak olan Bakan Akşit, Türkiye'ye dönmek üzere Cumartesi akşamı New York'tan ayrılacak. 
     
</TEXT>
</DOC>
