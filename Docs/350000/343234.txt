<DOC>
<DOCNO> 343234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun02.html </URL>
<DATE> 2005/05/17/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Fırtına dehşeti 38 metrelik vinç, TV stüdyosuna düştü 
</HEADLINE>
<TEXT>

     MERİH KALENDER Sydney DHA 

      AVUSTRALYA ulusal radyo istasyonu ABC’nin, ülkenin batısında bulunan Perth kentindeki stüdyosu şiddetli fırtına nedeniyle büyük bir tehlike atlattı. Yerel saatle 06.30 sularında saatteki hızı 140 kilometreyi bulan fırtınanın vurduğu ABC istasyonunun üzerine, 38 metrelik kule vinç düşünce radyo çalışanları ölümle burun buruna geldi. 
     Sabah haberleri için hazırlık yapan radyo sunucusu Alisha O’Flaherty, olay anının dehşetini saniye saniye yaşadığını ve hayatta kalmasının bir mucize olduğunu söyledi. O’Flaherty fırtınanın yarattığı tehlikeyi anlatırken şu ifadeleri kullandı 
     "Sabah haberlerini sunmak üzere bültenlerini kontrol ediyordum. Bir anda binanın içinden tren geçti sandım. Arkamı döndüğümde yapımı süren binada kullanılan kule vincin haber odasının içinde olduğunu gördüm. Tüm arkadaşlar birkaç saniyelik şok yaşadıktan sonra binanın en emniyetli yeri olan toplantı odasına koştuk." Binanın 3’te birinin çöktüğünü belirten ABC personeli, onarım çalışmalarının yaklaşık 1 ayı bulacağını ifade etti. 
     Perth kenti genelinde de büyük hasara yol açan fırtına, onlarca evin çatısının uçmasına ve elektrik direklerinin yıkılmasına neden olurken, kentin büyük bölümüne elektrik verilemediği bildirildi. 
     
</TEXT>
</DOC>
