<DOC>
<DOCNO> 323412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko06.html </URL>
<DATE> 2005/03/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tüpraş için rekabet kurulu onayı tamam... 
</HEADLINE>
<TEXT>

     Özelleştirmenin ağır toplarından Tüpraş'ta Nisan ayı ortasında blok satış için ihaleye çıkılması planlanırken, ihale için Rekabet Kurulu onayı çıktı. 
     A.A muhabirinin edindiği bilgiye göre, Tüpraş'ın blok satışı için hazırlıkların büyük bölümü tamamlandı. İhaleye çıkış için bilançoların bağımsız denetim firmalarınca denetiminin yapılması beklenirken, danışman firma Cıtıgroup tarafından yerli ve yabancı potansiyel yatırımcılarla görüşmeler devam ediyor. 
     Nisan ayı ortasında Tüpraş'ın satışı için ilana çıkılması hedefleniyor. 
     
     DAĞITIM ŞİRKETİ KURULACAK 
     Öte yandan, Tüpraş'ın 12 Nisan tarihinde yapılması planlanan Genel Kurulu'nda ana sözleşmede tadilat yapılarak, şirketin dağıtım şirketi kurmasına olanak verilmesi öngörülüyor. 
     Bu aşamada şirketin dağıtım şirketi kurmasının söz konusu olmadığı ancak, satış aşamasında bunun Tüpraş için bir katma değer olabileceği ifade ediliyor. 
     Tüpraş hisselerinin yüzde 65.76'sına denk gelen İdari hissesinin özelleştirilmesi, geçen yıl yapılan ihalede en yüksek teklifi 1 milyar 302 milyon dolar bedelle Efremov Kautschuk GmbH Tatneft-Zorlu Grubu vermiş ancak ihale daha sonra Danıştay tarafından iptal edilmişti. 
     Ardından, ÖİB, Tüpraş hisselerinin yüzde 14.76'lık bölümünü, geçen hafta Borsa Toptan Satışlar Pazarı'nda, yurt dışında yerleşik kurumsal yatırımcılara yaklaşık 446 milyon dolarlık bedelle satmıştı. 
     Satışın ardından ÖİB'nin Tüpraş'ta sahip olduğu yüzde 65.76'lık hisse oranı, yüzde 51'e gerilemiş oldu. 
     
</TEXT>
</DOC>
