<DOC>
<DOCNO> 326539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yasam/ayas.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 18 bin kişi 'kardeşini seçti' 
</HEADLINE>
<TEXT>


İnternette, yoksul çocuklara yardım için 4 ay önce başlatılan 'Kardeşini Seç' kampanyasına, şimdiden çoğu kadın ve öğrenci 18 bin gönüllü katıldı... 

Elif Korap 

Yoksul çocukların ihtiyaçlarının karşılanması için 4 ay önce internette başlatılan 'Kardesini Seç' kampanyasında son birkaç ayda patlama yaşandı. İlk aylarda yalnızca birkaç kişinin katıldığı kampanya, gazetelere haber olunca tam 18 bin kişi yoksul öğrencilerin gönüllü abla ve abisi oldu. 
Kampanyayla ilgili ilginç bir veri de, gönüllü 18 bin kişinin 16 bin 200'ünün yüzde 90 kadın olması. Üstelik gönüllülerin 9 bini yüzde 50 , yoksul öğrencilere harçlıklarıyla yardımda bulunan üniversite öğrencileri. 

Sistem nasıl işliyor 
Projenin fikir sahibi Gazeteci Cengiz Tünay, "Projeye başladığımızda hedefim 10 bin rakamına ulaşmaktı. Şimdi ise hedef 100 bin" diyor. Kardeş seçerek yoksul öğrencilere yardımcı olmak için 'www.kardesinisec.com' adresine girmek gerekiyor. 'Kardeşini seç' linki tıklandığında, Türkiye'deki 46 ilde kaç çocuğun yardıma ihtiyacı olduğu görülüyor. Yardımda bulunmak istenilen kent tıklandığında o şehirdeki yoksul çocukların isimleri, yaşları, okulları, ailelerinin geliri, sağ olup olmadıkları, kaç odalı bir evde kaç kişi yaşadıkları ve öğretmeninin telefon numarası gibi bilgiler çıkıyor. Kardeş seçilen çocukla gönüllü mektuplaşıyor ve isterse kardeşine hediye göndererek yardımda bulunuyor. 


Amaç, sevgi paylaşımı 
Listedeki çocukların nasıl bulunduğu konusunda Tünay, şu bilgileri veriyor "Özellikle doğu illerimizdeki okullarda öğretmenler aracılığıyla çocukların formları dolduruluyor ve bize geliyor. Biz de sitede yayımlıyoruz. Şartımız çocuğun öğrenci olması ve aile gelirinin 350 YTL'nin altında bulunması. Bir de çocuklara para göndermemelerini istiyoruz. Bu dilenciliğe teşvik olur. Bizim amacımız okumaya çalışan çocuklarımıza yardımcı olup sevgi paylaşmak." 
Tünay, sistemi ise şöyle anlatıyor 
"İnsanlar ilk etapta büyük hevesle kardeş seçip sonra iş yoğunluğu nedeniyle ilgilenemeyebiliyor. O zaman çocuklar hayal kırıklığı yaşıyor. Bu nedenle devam edemeyecek kişileri listeden çıkarıyoruz. Her gün en az 250 kişi sitemiz aracılığıyla kardeş seçiyor. Ve yine her gün 6-7 kişi kardeşlikten çekiliyor. O çocuklara yeni abiler, ablalar buluyoruz." 


</TEXT>
</DOC>
