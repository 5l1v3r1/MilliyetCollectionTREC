<DOC>
<DOCNO> 334745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun36.html </URL>
<DATE> 2005/04/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Yunan polisi işadamı Sadıkoğlu'nu 24 saat alıkoydu 
</HEADLINE>
<TEXT>

     Ünlü işadamı Kahraman Sadıkoğlu'nun, 12 Nisan'da Yunan polisi tarafından Atina Havaalanı'nda yakalanarak, 24 saat gözaltında tutulduğu bildirildi. 
     Atina'da yayımlanan To Vima gazetesinde yer alan ve A.A'nın edindiği bilgilerle doğruladığı habere göre, Sadıkoğlu, Birleşik Arap Emirlikleri'nin BAE başvurusu sonucu İnterpol aracılığıyla arandığı gerekçesiyle Yunan polisince gözaltına alındı. 
     Sadıkoğlu, Yunanlı yetkililerin, Türk yetkililerden aldıkları konuya ilişkin bilginin ardından, Atina Savcılığı tarafından serbest bırakıldı. 
     Bu arada, To Vima, BAE'nin İnterpole başvurusunun nedeninin, Sadıkoğlu'nun 1991 yılında bu ülkede ortak iş yaptığı bir şirkete 350 bin dolar borçlu olmasından kaynaklandığını yazdı. 
     Gazete, Türk yetkililerin, Yunan makamlarına, Sadıkoğlu'nun söz konusu borcunu ödediği bilgisini ilettiklerini de belirtti. 
     
</TEXT>
</DOC>
