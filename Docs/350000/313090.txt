<DOC>
<DOCNO> 313090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun29.html </URL>
<DATE> 2005/02/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Van Gogh cinayetinden sonra 3 haftada 800 olay 
</HEADLINE>
<TEXT>

     Hollanda'da geçen yıl Kasım ayında sinemacı Theo van Gogh'un öldürülmesinden sonraki üç hafta içinde, bu cinayetle ilişkili 800 olay olduğu bildirildi. 
     İçişleri Bakanı Johan Remkes, muhalefete mensup iki milletvekilinin bu konudaki soru önergesine verdiği yazılı yanıtta, olayların yüzde 70'ini cezai yaptırım gerektiren ırkçı içerikli saldırı, tehdit, yangın çıkarma ve bunun gibi saldırıların oluşturduğunu kaydetti. 
     Bakanın verdiği bilgiye göre, saldırıların yaklaşık altıda biri doğrudan camilere yapıldı. Üç hafta içinde toplam 104 cami kundaklamaların hedefi olurken, kiliselere de 37 saldırı düzenlendi. 
     Van Gogh cinayetinin arkasında radikal dinci bir kişinin olması nedeniyle, bir anda artan toplumsal gerginlikte, Müslüman öğrencilerin devam ettiği 16 ilkokula saldırı yapıldı. Diğer saldırıların ise büyük ölçüde İslami kuruluş ve vakıflara yöneldiği kaydedildi. 
     Polis kayıtlarına göre, Theo van Gogh'un öldürüldüğü 2 Kasım ile 20 Kasım arasında artan saldırılar, daha sonra azalmaya başladı. 
     Film çalışmalarında ve köşe yazılarında İslam karşıtı görüşlere yer vermek ve Müslümanlara hakaret etmekle suçlanan Theo van Gogh, 2 Kasım sabahı işe giderken sokakta uğradığı saldırıda yaşamını yitirmişti. Yakalanan katil zanlısının Fas asıllı bir radikal dinci olduğunun öğrenilmesi üzerine, ülkedeki Müslümanlara ait kuruluşlara bir dizi saldırı başlatılmıştı. 
     
</TEXT>
</DOC>
