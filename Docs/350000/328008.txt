<DOC>
<DOCNO> 328008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo01.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki hesap... 
</HEADLINE>
<TEXT>


36 kişilik profesyonel futbolcu kadrosundan 10 oyuncusunu satmayı planlayan Beşiktaş, 15 - 20 milyon dolarlık gelir bekliyor. Kartal, satıştan elde edilecek para oranında oyuncu transfer edecek 

ORHAN YILDIRIM 


Transferde büyük hedefler peşinde koşan Beşiktaş, yeni sezonun kadrosunu bedavaya kurmak istiyor. Yabancı futbolcu arayışlarını sürdüren teknik heyet, elinde atıl kapasitede bulunan futbolcuları satarak 15 - 20 milyon dolar arasında bir gelir hedefliyor. Siyah - Beyazlılar, transferde bu paranın üzerinde bir harcama yapmayı düşünmüyor. Bütçe dengesinin kurulması için böyle bir yöntem izlemeyi düşünen Beşiktaş'ın önüne en büyük engel olarak yabancılar çıkıyor. 
Cordoba dışındaki tüm yabancı oyuncuların sözleşmelerinin bulunması nedeniyle, yönetim ciddi bir sıkıntı içine girdi. Çünkü futbolcu gitmek istemez, ya da kulüp bulamazsa Beşiktaş ya bedelsiz bonservisini verecek, ya da düşük bir paraya serbest bırakacak. 
Kiralıklarla birlikte toplam 36 futbolcusu bulunan Siyah - Beyazlılar'da 10 oyuncunun satılarak, yerlerine 5 kaliteli ismin alınacağı vurgulandı. 

Çekler'e tam not 

Çek Cumhuriyeti'nin Finlandiya'yı 4-3 yendiği maçı izleyen Antrenör Gökhan Keskin, takibe aldığı Rene Bolf ile Tomas Ujfalusi'yi övdü. Çalımbay'a raporunu sunan Keskin, iki oyuncunun da çok etkili isimler olduğunu belirtti. Carew'in yerine düşünülen Finli golcü Mikael Forssell'in ise sakatlığı nedeniyle oynamadığı da rapora ilave edildi. 

Kartal kanada yüklendi 

Beşiktaş, bir günlük iznin ardından dün akşam yaptığı tek idmanla Diyarbakırspor maçı hazırlıklarına başladı. Çalışmaya sakatlıkları süren Juanfran, Fatih Sonkaya ve milli futbolcular katılmadı. Teknik Direktör Rıza Çalımbay taktik ağırlıklı çift kalede oyunu sık sık durdurarak, oyuncularının kanatlardan atak yapmalarını istedi. 

Fulya için iki model 

Beşiktaş'ın geleceği olarak lanse edilen "Fulya Süleyman Seba Projesi" inşaat ruhsatına takıldı. Bir an önce gerekli işlemleri tamamlayarak, çalışmaları başlatmak isteyen Siyah - Beyazlı yönetim, nisan ayı içerisinde planladığı temel atmayı ertelemek zorunda kaldı. Gereken izinlerin ancak mayısta çıkması bekleniyor. 
Buna rağmen, projenin nasıl hayata geçirileceği konusunda çalışan Beşiktaş Yönetimi, iki model düşünüyor. İlk plan, kredinin kulüp adına değil, inşaatı yapacak firmalar üstüne alınması, ikincisi ise "yap - işlet - devret" ya da peşin kiralama yöntemi. 
Kartal, iki modelde de finansman ihtiyacını zorlanmadan karşılayacak ve kısa süre içerisinde projeye işlerlik kazandıracak. Siyah - Beyazlılar'ın her iki sistem için de kulüp bünyesinde teklifler almaya başladığı ve bunları masaya yatırdığı ifade edildi. 

Ahmet Dursun kalıcı olacak 

ÖVÜNÇ ÖZDEM DHA 

Günden güne daha iyi performansa ulaşan ve Beşiktaş Teknik Direktörü Rıza Çalımbay'ın gözüne girmeyi başaran Ahmet Dursun, hayatında yeni bir sayfa açtığını, milli takıma kadar yükseleceğine inandığını söyledi. Hedefinin Beşiktaş'ta sürekli forma bulmak, ardından milli takıma seçilmek olduğunu vurgulayan golcü, "Öncelikle eski formumu yakalamam lazım. Ondan sonrası kolay olacak diye düşünüyorum. 2006'da mutlaka Almanya'da olmak isterim" diye konuştu. 

Demirören dinleniyor 

Fenerbahçe, Galatasaray ve Trabzonspor'un başkanlarından sonra bugün de Beşiktaş Başkanı Yıldırım Demirören TBMM'ye gidecek. Demirören burada Şike ve Teşvik Araştırma Komisyonu'ndaki üyelerin karşısına çıkarak sorularını yanıtlayacak. 

Karayiğit'in acı günü 

Beşiktaş'ın eski yıldız futbolcularından Ali İhsan Karayiğit'in kızı Jale Zorlu yakalandığı amansız hastalıktan kurtulamayarak vefat etti. Zorlu'nun cenazesi bugün Teşvikiye Camii'nde kılınacak öğle namazını müteakip Zincirlikuyu Mezarlığı'nda toprağa verilecek. 


</TEXT>
</DOC>
