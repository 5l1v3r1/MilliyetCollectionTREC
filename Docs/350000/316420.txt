<DOC>
<DOCNO> 316420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko24.html </URL>
<DATE> 2005/02/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Marmaray'a Japon kredisi... 
</HEADLINE>
<TEXT>

     Marmaray Projesi'nin Boğaz Tüp Geçişi kısmının ikinci aşamasının finansmanında kullanılmak üzere, Japon Uluslararası Kalkınma ve İşbirliği Bankası JBIC tarafından sağlanan 98 milyar 732 milyon Japon Yeni yaklaşık 950 milyon dolar tutarındaki kredinin anlaşması imzalandı. 
     Sirkeci Garı'nda düzenlenen törende, anlaşmaya Devlet Bakanı Ali Babacan, Ulaştırma Bakanı Binali Yıldırım, Japonya'nın Ankara Büyükelçisi Tomoyuki Abe, JBIC Başkan Yardımcısı Yoshihiko Morita, ile Hazine Müsteşarı İbrahim Çanakçı imza koydu. 
     Verilen bilgiye göre, toplam 40 yıl vadeli olan, 10 yıllık geri ödemesiz dönemden sonra 30 yıl içinde 6 aylık eşit taksitlerle geri ödenecek olan krediye, 40 yıl boyunca sabit kalmak üzere yıllık yüzde 0.75 oranında faiz uygulanacak. 
     Kendi sınıfında Japon hükümeti tarafından sağlanan en düşük maliyetli kredi niteliğindeki finansman desteği, ayrıca Japon hükümeti için bir defada tek bir projeye verilen en yüksek tutarlı kredi olma özelliği taşıyor. 
     Marmaray Projesi'nin Boğaz Tüp Geçişi kısmının finansmanı için 1999 yılında yine JBIC'ten alınan 12.4 milyar Japon Yeni Yaklaşık 120 milyon dolar tutarındaki krediyle birlikte Boğaz Tüp Geçişi, Japon hükümeti tarafından sağlanan toplam 111 milyar Japon Yeni Yaklaşık 1.1 milyar dolar tutarında krediyle finanse edilmiş olacak. 
     Anlaşma ile finansmanı tamamlanan Boğaz Tüp Geçişi kısmı, 1.4 kilometre uzunluğunda ve maksimum 56 metre derinliğinde, batırma tüp tünel, 9.8 kilometrelik delme tünel, 2.4 kilometrelik aç-kapa ve açık kazı ile 3 adet yeraltı istasyonundan oluşuyor. 
     
</TEXT>
</DOC>
