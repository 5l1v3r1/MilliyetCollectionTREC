<DOC>
<DOCNO> 330951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/siyaset/siy03.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'yi muhatap alma sinyali 
</HEADLINE>
<TEXT>


Türkiye aleyhine yapılan bir başvuruyu kabul eden AİHM, ilk defa KKTC'deki Tazmin Komisyonu'nu işaret etti. KKTC Cumhurbaşkanı Denktaş, "Önemli bir adım" dedi 

GÜVEN ÖZALP Brüksel 


Avrupa İnsan Hakları Mahkemesi AİHM , ilk kez KKTC'deki bir oluşumu muhatap kabul edeceğinin mesajını verdi. "İkinci Loizidu Davası" olarak da adlandırılan ve Kıbrıslı Rum Myra Ksenides - Arestis tarafından Türkiye'ye karşı yapılan mülkiyet başvurusunu "kabul edilebilir" bulan AİHM, başvuruyu esastan inceleme sürecine aldı. Bu karar, KKTC'de Rumlar için oluşturulan tazmin komisyonunun geleceği konusunda önemli ipuçları veriyor. 
Başvuru, Arestis'in, 1974'ten bu yana Maraş'taki evini kullanamaması nedeniyle yapılmıştı. Mahkeme, komisyonun bağımsız bir niteliğe sahip olması, AİHM içtihatlarına uygun çalışması ve Avrupa İnsan Hakları Sözleşmesi AİHS ilkeleri çerçevesinde faaliyet göstermesi, komisyonda yabancı hukukçuların bulunması durumunda işlevsel olabileceği vurgusunu yaptı. İleride tazmin komisyonuna yeşil ışık yakılabileceği doğrultusunda algılama oluşmasına neden olan bu karara ilişkin, dün akşam saatlerinde bir açıklama yapan AİHM, Türkiye'nin komisyonun varlığını gerekçe göstererek yaptığı "İç hukuk yolları tüketilmedi" yönündeki itirazının kabul edilmediğini belirtti. Mahkeme, tazmin komisyonunun Ksenides - Arestis'in şik yetlerini giderme açısından "etkili" ve "uygun" çare olarak görülemeyeceğini ifade etti. 

'KKTC'liler de dava açsın' 
KKTC Cumhurbaşkanı Rauf Denktaş, sonucun önemli bir adım olduğunu söyledi. GKRY'nin Rumlara komisyona başvurmaları için baskı yaptığını, AİHM'nin bunu dikkate alması gerektiğini kaydeden Denktaş, KKTC'lilerin de Maraş'la ilgili karşı dava açması gerektiğini söyledi. 

2 KKTC'li AP'de 

BRÜKSEL Milliyet 

Kıbrıs'taki Türk toplumunun izolasyondan kurtarılması konusunda çaba ve temaslarını sürdüren KKTC açısından, sembolik de olsa olumlu bir gelişme yaşandı. KKTC'den 2 milletvekili, ilk defa Avrupa Parlamentosu AP bünyesindeki sosyalist grubun toplantısına gözlemci olarak katıldı. Cumhuriyetçi Türk Partisi'nden CTP Özdil Nami ve Salih İzbul, eskiden Avrupa Birliği AB kurumlarının kapısından bile giremediklerini belirterek, gelinen aşamanın önem taşıdığına dikkat çekti. 


</TEXT>
</DOC>
