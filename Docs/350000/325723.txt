<DOC>
<DOCNO> 325723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/guncel/gun02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadakat öpücüğü 
</HEADLINE>
<TEXT>


NAMIK DURUKAN Ankara 

Cezaevinden çıktıktan sonra verdiği barış ve kardeşlik mesajları, "çizgisini değiştirdi" diye yorumlanan eski DEP milletvekili Leyla Zana, yeni parti kurmadan önce gerginlik yaşadığı terör örgütü PKK'nin lideri Abdullah Öcalan'la ilişkisini düzelttiğini, önceki gün kardeşi Fatma Öcalan'ın elini öperek gösterdi. Avrupa'nın Zana'yı kendi yerine hazırladığını düşünen Öcalan, "Leylagil" diye andığı gruba sert mesajlar göndermişti. 42 yaşındaki Zana, önceki gün, Öcalan'ın 54 yaşındaki ablası Fatma Öcalan'ın elini öptü. Bu, "Öcalan'a biat etti. Bağlılığını kamuoyu önünde göstermeye çalıştı" diye yorumlandı. 
DEHAP Parti Meclisi Üyesi Nurettin Yılmaz, olayı, "Çarmıha da gerilse, idam da edilse Öcalan, Kürt hareketinin 20 yıldır lideridir, yok sayılamaz. Olağan bir olaydır. Ortadoğu kültürünün ürünü, büyüklere saygının ifadesidir" şeklinde yorumladı. 
Abdülmelik Fırat liderliğindeki Haklar ve Özgürlükler Partisi'nin Başkanlık Kurulu Üyesi Celal Yıldız ise, "Kürtlerde böyle bir gelenek yok. Apo'nun vesayeti kalkmadan Kürtler bağımsız politika yapamaz. Kürtlerde bu tür şeyler tarikatlarda olur. Apo düz bir köylü çocuğu" dedi. 


</TEXT>
</DOC>
