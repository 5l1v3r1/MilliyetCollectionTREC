<DOC>
<DOCNO> 324851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur01.html </URL>
<DATE> 2005/03/18/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
"Çanakkale Geçilmez" çizgi filminin galası yapıldı 
</HEADLINE>
<TEXT>

     Devlet Bakanı Beşir Atalay, ''Gelibolu Yarımadası'na hem yurtiçinden, hem yurtdışından ziyaretçilerin daha rahat gezebildiği bir tarih müzesi yapalım, hem de şehitliklerin, müzelerin, oradaki tüm yapıların daha iyi şekilde korunduğu bir yer haline getirelim istiyoruz'' dedi. 
     Ümraniye Belediyesi tarafından yaptırılan ''Çanakkale Geçilmez'' adlı çizgi filmin galası, Emek Sineması'nda yapıldı. Çanakkale Savaşı hakkında yapılan ilk çizgi sinema olduğu belirtilen filmin gösterimine, Devlet Bakanı Beşir Atalay da katıldı. 
     Atalay, filmi çok etkileyici bulduğunu belirterek, Ümraniye Belediye Başkanı Hasan Can ile filmin yapımında emeği geçenlere teşekkür etti. 
     Çanakkale Savaşları gibi zor bir yapımı çizgi filme sığdırmanın meziyet olduğunu ifade eden Atalay, ''Gerçek ve etkileyici bir film seyreder gibi çizgi filmi seyrettik, 90'ıncı yılında ciddi bir yapımla Çanakkale Zaferi'nin yıldönümüne katkıda bulunduğu için Ümraniye Belediye Başkanı arkadaşımızı tebrik ediyorum'' dedi. 
     Çizgi filmi okulların alıp göstereceklerine inandığını belirten Atalay, tüm öğrencilere bu filmi izlemelerini tavsiye etti. 
     Çanakkale Zaferi'nin 90'ıncı yıldönümünü kutlamak için Başbakan Recep Tayyip Erdoğan ve birçok bakanla birlikte yarın Çanakkale'ye gideceklerini vurgulayan Atalay, şöyle konuştu 
     ''Doğrusu Çanakkale Savaşları bizim bildiğimizden çok öte bir şey, Gelibolu Yarımadası adeta bu savaşların mezarlığı. Binlerce şehit... Hükümet olarak 2 yıldır çalışıyoruz. Gelibolu Yarımadası'na hem yurtiçinden, hem yurtdışından ziyaretçilerin daha rahat gezebildiği bir tarih müzesi yapalım, hem de şehitliklerin, müzelerin, oradaki tüm yapıların daha iyi şekilde korunduğu bir yer haline getirelim istiyoruz. Yarın da yeni yapıların bazılarının açılışını yapacağız. 
     Bir vatandaş ziyarete gittiğinde Çanakkale Savaşı'nı iyice öğrenerek ayrılacak. Bu sene hepsini tamamlayamadık. Ama benim koordinatörlüğümde birkaç bakanlıkla birlikte bu çalışmaları sürdürüyoruz. İnşallah birkaç yıl içinde simulasyon merkezleriyle de çok örnek bir yer haline gelecek.'' 
     
     ÜMRANİYE BELEDİYE BAŞKANI CAN 
     Ümraniye Belediye Başkanı Hasan Can da göreve geldiğinden bugüne kadar kültürel etkinliklere büyük önem verdiğini ve Ümraniye'nin kent kültürünün gerekli kıldığı şekilde hizmet alabilmesi için kültürel hizmetler verdiğini anlattı. 
     Filmi, ''harika'' olarak nitelendiren Can, küçüklerin ve büyüklerin aynı heyecanla izleyeceği bir destanın anlatıldığını söyledi. 
     Can, isteyen her okula filmi seyrettirebilmek için gayret göstereceklerini ifade etti. 
     Filmin, ''Ecdada olan minnet borcu'' olduğunu dile getiren Can, bu filmi 2 bin şehidin anısına yaptırdıklarını söyledi. 
     Can, filmin gösterimi öncesi yönetmen Orhan Bal'a teşekkür plaketi verdi. 
     Filmin yönetmeni Orhan Bal da, 60 kişinin emek verdiği film için 40 bin sayfalık resim çizildiğini ve 10 bin saatlik bilgisayar çalışması yapıldığını söyledi. 
     Bal, Güçler Evi Çizgi Film Atölyesi tarafından gerçekleştirilen 70 dakikalık çizgi filmin 400 milyar liraya mal olduğunu kaydetti. 
     Orhan Bal, ayrıca ilk kez bir çizgi filmde Atatürk'ün canlandırıldığını da sözlerine ekledi. 
     
</TEXT>
</DOC>
