<DOC>
<DOCNO> 349298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun28.html </URL>
<DATE> 2005/06/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İngiltere referandumu rafa kaldırdı 
</HEADLINE>
<TEXT>

     İngiltere Dışişleri Bakanı Jack Straw, gelecek ilkbaharda yapılması planlanan AB Anayasası'na ilişkin referandumu askıya aldığını açıkladı. 
     Parlamento'da açıklamalarda bulunan Straw, AB'nin önünde biri kendi iç meseleleri, diğeriyse dış dünyadaki hızlı değişim ve globalleşme olduğunu belirterek, AB organizasyonunun bir reform ihtiyacı içinde bulunduğunu vurguladı. 
     Başbakan Tony Blair ile birlikte Roma'da yapılan zirvede, bu reform ihtiyacına yanıt vermek üzere hazırlanmış Anayasa anlaşması taslağına İngiltere adına imza koyduklarını hatırlatan Straw, daha sonra bu anlaşmanın 25 ülkenin onayına sunulduğunu söyledi. 
     Anayasa taslağının, 9 ülkenin parlamentolarında, İspanya'da referandumda onaylandığını kaydeden Jack Straw, Hollanda ve Fransa'daysa iki ülke halklarının taslağı onaylamayı reddettiklerini hatırlattı. 
     "Bu Anayasa, Avrupa Birliği'nin malıdır ve bundan sonra ne olacağına da birliğin liderleri karar verecek" diyen İngiltere Dışişleri Bakanı Straw, "ancak biz gelinen noktada bu taslağı referanduma götürmeyi anlamlı bulmuyoruz. Üzerinde tartışılması gerektiğine inanıyoruz" dedi. 
     Anayasa'nın geleceğine karar vermenin İngiltere'nin tek başına yapacağı bir şey olmadığını da vurgulayan Straw, "ancak gelişmeler, AB'nin gelecekteki yönü ve yapısı konusunda karar verilmesi gereğini ortaya koydu" diye konuştu. 
     
</TEXT>
</DOC>
