<DOC>
<DOCNO> 346339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko13.html </URL>
<DATE> 2005/05/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tezgahlar Rus kefaliyle şenlendi... 
</HEADLINE>
<TEXT>

     Av yasağı nedeniyle balık fiyatlarındaki artış ve azalan çeşit nedeniyle zorda kalan balıkçıların imdadına Rus kefali yetişirken, vatandaşlar da uygun fiyatla balık yeme olanağı buldu. 
     Av yasağının devam ettiği bu günlerde kıyı balıkçılığı ile avlanan ve "Rus kefali" olarak bilinen balıkta son günlerde yaşanan bereket, balıkçı tezgahlarının yeniden hareketlenmesine neden olurken, vatandaşlar da, kilosu 3 YTL’ye satılan kefali uygun fiyatla yeme olanağı buluyor. 
     Balıkçılar, geçen yıl, önceki yıllara oranla daha az avlanan Rus kefalinin bu sezon bereketli geçtiğini belirterek, "Hem halkımız daha ucuza balık yiyecek hem de yasak mevsiminde para kazanacağız" dediler. 
     Her yıl bu mevsimde kıyılara büyük sürüler halinde gelen kefal avının Haziran ayı ortalarına kadar devam etmesini beklediklerini ifade eden balıkçılar, fiyatın daha da düşebileceğini söylediler. 
     Karadeniz Bölgesi’nde yaklaşık 10 yıldan bu yana her yıl Mayıs ayı sonlarında kefal akını yaşanıyor. 
     
</TEXT>
</DOC>
