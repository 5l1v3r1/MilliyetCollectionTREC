<DOC>
<DOCNO> 340104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun12.html </URL>
<DATE> 2005/05/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
NYT Kuzey Kore'nin nükleer denemeye hazırlandığı sanılıyor... 
</HEADLINE>
<TEXT>

     ABD’nin kısa bir süre önce çekilen uydu fotoğrafları sayesinde Kuzey Kore’nin bir nükleer deneme hazırlığı içinde olduğundan kuşkulandığı bildirildi. 
     New York Times gazetesinin haberine göre, şimdiye dek hiç nükleer silah denemesi yapmayan Kuzey Kore, kuzeydoğusundaki Kilchu ya da Kilju adı verilen bölgede Ekim ayından bu yana sürdürdüğü periyodik faaliyetlerini son haftalarda iyice yoğunlaştırdı. 
     Şüpheli bölgede büyük bir tünel kazılmakta olduğunu kaydeden nükleer silah uzmanları, bu tüneli sıradan bir madenden ayırmanın zor olmadığını, bunun da Pyongyang’ın bir nükleer denemeye hazırlık yapmakta olduğu işareti sayılabileceğini belirttiler. 
     Amerikan yönetimi yetkilileri, fotoğraflardaki görüntülerin bir nükleer patlama hazırlığı olarak yorumlanabilmesine karşılık, bunun, ABD’den ekonomik ve diplomatik taviz koparmak için Amerikan casus uyduları için bir gösteri olabileceği uyarısında bulunuyorlar. 
     Gazetedeki habere göre, üst düzey bir Beyaz Saray yetkilisi, "Kuzey Koreliler mantıksız işleri nasıl pazarlık konusu olarak kullanabileceklerini öğrendiler" diye konuştu. 
     New York Times gazetesi, bununla birlikte, Amerikalı yetkililerin, Kuzey Kore’nin artan faaliyetleriyle ilgili olarak Japonya ve Güney Kore’yi uyardığını ve olası nükleer bir denemenin siyasi etkilerine hazırlıklı olmalarını istediğini yazdı. 
     
</TEXT>
</DOC>
