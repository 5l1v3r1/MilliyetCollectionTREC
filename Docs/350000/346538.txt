<DOC>
<DOCNO> 346538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonyas19.html </URL>
<DATE> 2005/05/27/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
ABD askerleri, Ebu Garib'te bir tutukluyu vurarak öldürdü 
</HEADLINE>
<TEXT>

     Irak’ta ABD’nin idaresinde olan ve geçen yıl işkence yapıldığının ortaya çıktığı Ebu Garib cezaevinde bir tutuklunun vurularak öldüğü bildirildi. 
     ABD ordusunun açıklamasında, Ebu Garib cezaevinde bugün silahla vurulan bir Iraklı tutuklunun ölmesiyle ilgili soruşturma başlatıldığı kaydedildi. 
     Olayın ayrıntısı verilmeyen kısa açıklamada, "Ebu Garib’te 27 Mayıs’ta yerel saatle 05 00 civarında silahla vurularak yaralanan bir tutuklu nakledildiği bir koalisyon tıbbi tedavi tesisinde aldığı yaralardan öldü. Olayla ilgili soruşturma başlatıldı" denildi. 
     Irak’ta Saddam Hüseyin dönemindeki en kötü ünü olan cezaevlerinden biri olan Ebu Garib, ABD’nin 2003’teki işgalinin ardından Amerikan güçlerinin eline geçmişti. Geçen yıl, Ebu Garib’te ABD askerlerinin tutuklulara kötü muamele ve işkence yaptığını gösteren fotoğraflar ortaya çıkmıştı. 
     Ebu Garib’teki işkence ve kötü muameleyle ilgili birkaç Amerikan askeri mahkemeye çıkarılmış ve bu askerlerin ele başı olduğu iddia edilen Charles Graner, 10 yıl hapse mahkum olmuştu. 
     
</TEXT>
</DOC>
