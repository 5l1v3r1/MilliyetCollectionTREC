<DOC>
<DOCNO> 309434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/yazar/asik.html </URL>
<DATE> 2005/01/26/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Gülen - gülmeyen 
</HEADLINE>
<TEXT>


Fethullah Gülen'le yapılan röportajı Milliyet sütunlarında 19 gündür izliyoruz... Fethullah Hoca'nın kimi görüşleri uzlaştırıcı, barışçı bulunuyor. Kenan Evren'in cennete gideceğine ilişkin hükmü dahil kimi görüşleri yadırganıyor, tartışılıyor. Geçen pazar günü röportaja ilişik kutuda şu satırlar göze çarpıyordu 
"Seveni çok, anlayanı aynı oranda değil. Gülen'e karşı olanlar da bence onu anlamıyorlar..." 
Önce şu soru Gülen'e karşı olanlar neden karşıdır 
Gülen'le ilgili olumsuz düşüncelerin büyük kısmı başkalarının değil, bizzat kendisinin kitaplarında yer alan görüşlerden kaynaklanıyor. 
2000 yılında Devlet Güvenlik Mahkemesi Başsavcılığı tarafından hazırlanmış olan "Fethullah Gülen İddianamesi"ni internette bulup okuyabilirsiniz. 
İddianamenin büyük bölümü Fethullah Gülen'in kitaplarından yapılan alıntılardan ve yaptığı konuşmaların kaset çözümlerinden oluşuyor... 
Gülen, kitaplarında olsun konuşmalarında olsun cihad çağrıları yapıyor, taraftarlarına Milli Eğitim ve Emniyet başta olmak üzere devlette teşkilatlanmayı öneriyor. Bu yönde taktikler veriyor... Cumhuriyet karşıtı görüşler sergiliyor, bir İslam devletinin hazırlığı içinde görünüyor... 
Netice... Gülen'e karşı olanların da çok haklı gerekçeleri var. 

Dünya, aç oldukları için uyuyamayanlarla, açlardan korktukları için uyuyamayanlar arasında bölünmüş durumdadır. 
Paulo Freire 

Mutsuzluğun resmi Mutlu sandığınız insanlar bazan hiç mutlu olmayabilir... Ortaköy'de bodrum katında yaşayan gazeteci arkadaşımız dün anlattı 
- Benim evim deniz görmüyor... Üst katlar denizi ve Boğaz Köprüsü'ne bakıyor. Önceleri onları mutlu kendimi mutsuz addederdim. Şimdilerde halime şükrediyorum... Neden mi Çünkü üst katlarda oturanların çoğu intiharlara tanık oldukları için psikolojik rahatsızlıklara sürüklendiler. Ben dün neysem yine oyum... Onlardan daha mutluyum. 

Vicdan, içinizden geçen "Birisi bakıyor olabilir" sesidir. 
H.L. Mencken 

Derviş'e küçük soru CHP Milletvekili Kemal Derviş'in gazetemizde yayınlanan "Sol, Piyasaya Sahip Çıkmalı" başlıklı yazısıyla ilgili İktisatçı Mustafa Sönmez dedi ki 
- Kemal Derviş'in yazısı 1630 kelimeden oluşuyordu. Ancak yazıda tek bir kez olsun İMF sözcüğü geçmiyordu. Bir sasyal demokrat, IMF politikalarını irdelemeden, analiz etmeden nasıl politika ve çözüm üretebilir Sosyal demokratların misyonu, işsizlik ve yoksulluk üreten politikaları görmezden gelip ortaya çıkan hastalıklara pansuman yapmak mıdır 

CHP biter mi hiç CHP bitti.. CHP tükendi... Bu CHP'den ne köy olur ne kasaba, gibi teraneler Bülent Ecevit'i de etkilemiş olmalı ki... Dayanamadı, partisinin oylarının yüzde 1'e düştüğünü unutup CHP'lilere 
- Partiniz gitti, bize gelin, çağrısı yapıverdi... 
CHP bitti mi gerçekten 
CHP'nin bitmeyen bir şarkı olduğunu gepegenç bir tiyatro sanatçısı, Şahnaz Çakıralp, Cumhuriyet'te pazar günkü yazısında anımsatıyordu 
"CHP... hep ulusal çıkarlar yönünde kararlar verdiği için kurulduğu günden bu yana ayakta ve hayatta olan tek partidir" 
CHP 80 yaşını aştı... Türkiye'nin kaderine hakim olan nice partiler DP'ler, AP'ler, YTP'ler, MSP'ler bugün artık yokturlar. Bİr zamanlar seçim sandıkları süpürmüş ANAP'lar, DYP'ler, MHP'ler ayakta durmakta zorlanıyor... Ama CHP var.. Ve parlamentoda... Ve hiç de bitecek gibi görünmüyor... 
Bir ulusal soluk, CHP'yi onca beceriksize rağmen Cumhuriyet'le birlikte ayakta tutuyor. 

TRT'nin İkbal'i... Samanyolu televizyonundan TRT'ye geçen İkbal Gürpınar adlı sunucu hanım, adeta tek başına bir televizyon... TRT'de 4 farklı programda sunuculuk yapıyor. TRT 1'de "Gün Başlıyor" ve "Çalsın Davullar", TRT İNT'de "Haydi Çocuklar", TRT - 4'de "Açık Öğretim Dersleri"ni sunuyor. İkbal Hanım'ın aylık geliri 13 milyar lira olarak hesaplanıyor. TRT spiker sıkıntısı mı çekiyor Yok canım. Kurumda toplam 136 spiker var. Ama anlaşılan İkbal Hanım gibisi yok. 
Reytingleri gözden geçirdik... İkbal Hanım'ın hiçbir programı reytinglerde ilk 50'ye hatta ilk 100'e girmiyor. TRT'de ilk 50'ye saedce spor programları ile Nuray Yılmaz'ın "Gezelim Görelim" programı giriyor. Nuray Yılmaz, 2 milyar dolayında memur maaşına çalışıyor... 



</TEXT>
</DOC>
