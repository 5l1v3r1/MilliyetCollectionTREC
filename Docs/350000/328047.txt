<DOC>
<DOCNO> 328047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/guclu.html </URL>
<DATE> 2005/03/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kelkit'te bir eğitim mucizesi gerçekleşiyor 
</HEADLINE>
<TEXT>


İnsan görmeden inanmıyor. Dün, daha gün ağarmadan yollarda düşüp Trabzon ve Gümüşhane üzerinden Kelkit'e geldik. Buralarda h l kar kış var. Bazı yerlerde kar kalınlığı yarım metreyi geçiyordu. Kelkit-Erzincan yolu yoğun kar nedeniyle bazı noktalarda kapalıymış. Ama geldiğimize değdi. Attığımız tohumların meyveye dönüşmesini görmenin mutluluğunu yaşadık... 
Kelkit'te dünya standartlarında bir meslek yüksekokulu açmak Aydın Bey'in en büyük hayallerinden biriydi. Üç yıl önce temeli atıldı. İki yıl önce de öğretime başlandı. Şu anda hazırlık ve birinci sınıf öğrencileri var. Organik tarım, muhasebe, bilgisayar programcılığı ve endüstriyel elektronik bölümlerinde toplam 205 öğrenci öğrenim görüyor. 
Meslek yüksekokulları içinde İngilizce hazırlık sınıfı bulunan ender okullardan biri. Ama İngiliz öğretim elemanları sadece Kelkit'te var. Dört İngiliz öğretmen, yaz kış, gece gündüz demeden Kelkit'te hep öğrencilerle birlikte. Yabancı dil konusunda müthiş mesafe kaydetmişler. En sevindirici gelişme bu konuda olmuş. Öğrencilerle daha farklı neler yapabiliriz diye sohbet ederken öneri yağmuruna tutulduk. Her şeyin daha fazlasını istiyorlar. Daha çok bilgisayar, daha çok kitap, daha çok etkinlik ve daha çok konuk. Dışa açılmak arzusundalar. Yurtiçi ve yurtdışındaki sempozyumlara, kongrelere gitmek istiyorlar. Ne güzel. Daha çok bastırsalar... 
Kentlerin, siyasetçilerden fabrika yerine yükseköğretim kurumları istemeleri boşuna değil. Trabzon'u şu anda ayakta tutan en önemli sektör, üniversite. On binlerce öğrenci kent ekonomisine can veriyor. 
Kelkit'te de iki yıl içerisinde çok şey değişti. Değişmeye devam ediyor. Yeni oteller, yeni pastane ve restoranlar, internet kafeler açılmaya başlamış. Vitrinler zenginleşmiş, ürün çeşitliliği artmış. Eminim beş yıl sonra her şey çok daha farklı olacak. Üniversite ile kentlerin uyum sağlaması, bazen çok zaman alabiliyor. Bu, Kelkit'te çok kısa sürede gerçekleşmiş. Kaymakam Avni Oral, Belediye Başkanı Muammer Duran ve Okul Müdürü Yard. Sabahattin Karanlık müthiş bir uyum içerisinde. Birbirlerini rakip olarak değil, birbirlerinin tamamlayanı olarak görüyorlar. Türkiye'nin dört bir yanından gelen öğrencileri, en değerli misafir olarak görüp, onları nasıl memnun ederizin heyecanı içerisindeler. Keşke yükseköğretim kurumlarına ev sahipliği yapan tüm kentlerimiz, aynı atmosferi yakalayıp öğrencileri tıpkı Kelkit'teki gibi bağırlarına basabilseler. 
Türkiye'de en fazla ihtiyaç duyulan eleman kategorisi, ara insan gücü. Yani teknisyenler, mühendis arası teknikerler. Yani meslek yüksekokulu mezunları. Dünya Bankası raporları da böyle diyor. TÜSİAD raporları da. Ama meslek yüksekokullarının yüzde 80'i, Milli Eğitim Bakanı Çelik'in de defalarca altını çizdiği gibi maalesef meslek liselerinin de altında bir eğitim veriyor. 
Oysa Türkiye'nin yabancı dil bilen, mesleğinin inceliklerine v kıf, vizyon sahibi teknik elemanlara ihtiyacı var. Aydın Doğan Meslek Yüksek Okulu işte buna talip. İki yılda çok önemli bir mesafe kaydetmiş olması, olayın ta başından beri içinde olan biri olarak beni çok mutlu etti. Her üç öğrenciye bir bilgisayar, her öğrenciye yurt, üç öğün yemek, kapalı spor salonu ve her an onlarla birlikte Türk ve İngiliz öğretim elemanları. Malzeme iyi olunca helvanın tadı da, kıvamı da farklı oluyor. Keşke diğer tüm meslek yüksekokullarımız da aynı olanaklara kavuşsa. Özellikle organik tarım öğrencileri çok heyecanlı. Türkiye'de ilk olmanın gururunu yaşıyorlar. Nerede, nasıl iş buluruzdan çok, daha iyinin peşindeler. 
Özetin özeti Eğer mutlu olmak, gençlere yeni ufuklar açmak istiyorsanız eğitim adına siz de bir çivi çakın. Teşekkürler Aydın Bey. Teşekkürler diğer Aydın Bey'ler... 



</TEXT>
</DOC>
