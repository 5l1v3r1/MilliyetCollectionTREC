<DOC>
<DOCNO> 324054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy16.html </URL>
<DATE> 2005/03/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ersümer ve Çakan'ın yargılandığı Yüce Divan'da tanıklar dinleniyor 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ve Zeki Çakan'ın, Yüce Divan'da yargılandıkları davanın duruşmasında Enerji İşleri Genel Müdürü Budak Dilli tanık olarak dinlenildi. 
     Dilli, her iki bakandan da kanunsuz emir ve talimat almadığını ifade ederek, ''Alsaydım kanunsuz emri yerine getirmezdim'' dedi. 
     Davanın 5. duruşmasına sanıklar Cumhur Ersümer ve Zeki Çakan ile avukatları katıldı. 
     Duruşmada, tanık olarak dinlenilen Talat Ertürk, yemin ederek sözlerine başlatıldı. Ertürk, 1997 yılının ortalarında Enerji ve Tabii Kaynaklar Bakanlığı'nda müsteşar yardımcısı olarak göreve başladığını, 2000 yılında da kendi isteğiyle bu görevden ayrıldığını söyledi. 
     Yüce Divan Başkanı Mustafa Bumin'in sorusu üzerine bakanlardan sözlü veya yazılı emir gelmediğini, talimat veya tavsiyede bulunulmadığını ifade eden Ertürk, keşif artışlarının Devlet Su İşleri'nin DSİ kurulduğu yıldan bu yana aynı sistemle yürüdüğünü, bakanlığın keşif artışlarında hukuki eksiklik olmadığına baktığını anlattı. 
     Ertürk, Yüce Divan Üyesi Serdar Özgüldür'ün sorusu üzerine APK Kurul Başkanlığı'ndan resmi olmayan bir raporun kendisine iletildiğini, raporu Bakan Zeki Çakan'a verdiğini kaydetti. Ertürk, raporun içeriğini net hatırlayamadığını, ancak APK'nın çalışmalarıyla ilgili olabileceğini söyledi. 
     
     ENERJİ İŞLERİ GENEL MÜDÜRÜ DİLLİ 
     Tanık olarak dinlenilen Enerji İşleri Genel Müdürü Budak Dilli de sözlerine yemin ederek başladı. 
     1974 yılında Türkiye Elektrik Kurumu'nda göreve başladığını ve bu kurumun çeşitli kademelerine çalıştıktan sonra 2000 yılının Ağustos ayında Enerji İşleri Genel Müdür Yardımcısı olarak atandığını, 2003 yılının ortalarından bu yana da Enerji İşleri Genel Müdürü olarak görev yaptığını anlattı. 
     Türkiye'de, elektrik enerjisi planlaması yapma yetkisinin bakanlığa ait olduğunu bildiren Dilli, elektrik enerjisi planlamasının, Devlet Planlama Teşkilatı'nın DPT verdiği makro ekonomik büyümeye göre bakanlıkta bulunan bilgisayar programları dahilinde gerçekleştirildiğini ve talep tahmini yapıldığını kaydetti. 
     Elektrik enerjisi ihtiyacının, DPT'nin, Türkiye'nin ne kadar büyüyeceği yönündeki tahminleri doğrultusunda hesaplandığını ifade eden Dilli, bu tahminde zaman zaman sapmalar olduğunu ancak hiçbir zaman DPT ile bakanlık arasında ayrı görüş olmadığını söyledi. 
     Sapmaların, bazen ekonomik krizlerden bazen de büyümenin tahmin edilen gibi olmamasından kaynaklandığını ifade eden Dilli, talebin ilk kez 2001 yılındaki kriz nedeniyle yüzde 1.5 gerilediğini ve 2001 yılından sonra genellikle yüzde 8.5 veya 9 olan talep artışının düştüğünü belirtti. 
     Dilli, 1990 yılı sonlarına doğru Türkiye'nin elektrik talebini karşılamak için enerji tesislerinin hangi yöntemle yapılması gerektiğinin tartışılmaya başlandığını dile getirerek, bütçenin kısıtlı olması nedeniyle özel sektörün özendirildiğini ve 3096 sayılı yasa ile özel sektöre enerji üretimi için yetki verildiğini anlattı. Dilli, bir elektrik tesisinin 4-5 yılda yapıldığını söyledi. 
     Arz-talep dengesi baş başa giderken 1990'lı yıllarda arzın yavaşladığını belirten Dilli, 1998-2002 yıllarında Türkiye'de kurak bir dönem yaşandığını, bazı barajların minimum seviyede çalıştırıldığını, bu nedenle de elektrik üretiminde düşüş yaşandığını ifade ederek, bu dönemde hedeflenen elektrik santrallerinin devreye alındığını, bu nedenle de şu anda enerji fazlası ortaya çıktığını kaydetti. Dilli, gelişmelere bağlı olarak tedbir alınmazsa 2007, 2008 ve 2009 yıllarında da aynı durumla karşılaşılacağını belirtti. 
     Doğalgaz arzı konusuna da değinen Dilli, bakanlık ile DPT arasında gaz projeksiyonları konusunda farklılık bulunduğunu söyledi. 
     Türkiye'de doğalgazın yüzde 60'ını elektrik tesislerinin tükettiğini, elektrik tüketiminin gaz tüketimini etkilediğini anlatan Dilli, Bumin'in sorusu üzerine ''her iki bakandan da sözlü veya yazılı kanunsuz hiçbir emir ve talimat almadığını, alsaydı bu kanunsuz emirleri yerine getirmeyeceğini'' söyledi. 
     
     ELEKTRİK SANTRALLERİ 
     Bumin'in, Çayırhan Elektrik Santralı'na ilişkin bir sorusunu yanıtlarken Dilli, işletme hakkının mülkiyet devri olmadığını, işletmenin en az teklifi veren şirketlere verildiğini ifade ederek, şirketlerden alınan bedelin de borç olduğunu, bunun tarife yoluyla geri verilmesinin söz konusu olduğunu, bedelin azlığının ya da çokluğunun da tarifeyi etkilediğini anlattı. 
     Dilli, bir soru üzerine de Afşin-Elbistan B İhalesi'nin de en ucuz teklifi veren birinci sıradaki şirkete verildiğini belirterek, ikinci sıradaki şirketin buna itiraz ettiğini, itirazı kabul edilmeyince de aynı şartlarda Afşin-Elbistan C İhalesi'ni almak istediğini bildirdiğini anlattı. Dilli, bunun da usule uygun almadığı için reddedildiğini söyledi. 
     Dilli, Cumhur Ersümer'in avukatı Bülent Acar'ın 1999-2000 yılındaki depremlerden elektrik arzının etkilenip etkilenmediğini sorması üzerine, 1999 depreminin talepte daralmaya neden olduğunu söyledi. 
     Bir soru üzerine Dilli, DPT, Hazine ve bakanlığın mutabakatıyla yap-işlet-devret modeliyle 29 projenin belirlendiğini ancak bunların büyük bölümünün o şartlarda faaliyete geçemediğini, liberal piyasa içinde enerjiyi kendilerinin ürettiğini söyledi. 
     Çakan'ın avukatı Birgül Feyzioğlu'nun bir sorusu üzerine Dilli, kendi ve ortaklarının ihtiyacını karşılamak için kurulan otoprodüktörlerin ilk olarak 1992'de devreye girdiğini ifade ederek, otoprodüktörlerin ürettiği fazla enerjinin elektrik üretim anonim şirketinin belirlediği fiyatın altında alınmasına gayret edildiğini söyledi. 
     Duruşma, diğer tanıkların dinlenilmesiyle devam ediyor. 
     
</TEXT>
</DOC>
