<DOC>
<DOCNO> 316104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy13.html </URL>
<DATE> 2005/02/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'den iki yasa için iptal başvurusu... 
</HEADLINE>
<TEXT>

     CHP, Belediyeler Kanunu ve Köy Hizmetleri Genel Müdürlüğü'nün kapatılmasıyla ilgili kanunun Anayasa'ya aykırı hükümleri olduğu gerekçesiyle, bu kanunların iptali ve yürürlüğünün durdurulması talebiyle Anayasa Mahkemesi'nde dava açtı. 
     CHP Grup Başkanvekili Haluk Koç, dava dilekçelerini Anayasa Mahkemesi Genel Sekreterliği'ne verdikten sonra yaptığı açıklamada, Köy Hizmetleri Genel Müdürlüğü'nün kapatılmasına ilişkin kanuna TBMM'de karşı çıktıklarını, ancak uyarılarının dikkate alınmadığını söyledi. 
     ''AKP iktidarı Türkiye'nin temel kurumlarına tahrip kalıbı koymakla meşgul'' diyen Koç, Türkiye'de bir oyun oynandığını savundu. Koç, şöyle devam etti 
     ''Türkiye'de bir oyun oynanıyor. Türkiye'yi, kendi kafalarına göre yönlendirmek isteyenlerin ellerine tutuşturulan reçetelere göre oluşturmaya çalışan kemirgenlere karşı bir avuç yurtseverin dik durma mücadelesi yaşanıyor. Bu mücadeleyi bir avuç siyasetçi, bir avuç yargı mensubu, bir avuç demokratik kitle örgütü veriyor. Ben, buradan ulusuma sesleniyorum Türkiye'yi teslim etmeyelim. Emeğin hakkını teslim etmeyelim.'' Koç, 5272 sayılı Belediye Kanunu'nun, CHP'nin açtığı dava üzerine şekil yönünden Anayasa aykırı bulunarak iptal edildiği, iptal kararının Resmi Gazete'de yayınlanmasından başlayarak 6 ay sonra yürürlüğe girmesine karar verildiğini anımsattı. 
     Hukuk devleti sayılmanın bir gereği ve sonradan giderilmesi güç ya da olanaksız zarar ve durumların önlenebilmesi için bu yasanın esas yönünden de Anayasa aykırı olan hükümlerinin iptali ve dava sonuçlanıncaya kadar yürürlüklerini durdurulmasını isteme ihtiyacının duyulduğunu ifade eden Koç, Belediye Kanunu'nun, hizmetlerin sunumunda Anayasa'ya aykırı olarak merkezi idarenin genel yetkili oluşuna aykırı düzenlemelere yer verdiğini savundu. 
     Belde sınırında değişiklik yapılmasına ilişkin düzenlemede ''Avrupa Yerel Yönetimler Özerklik Şartı''na aykırı olarak iltihak olunacak belde halkının tümüyle dışlandığını kaydeden Koç, düzenlemede kazanılmış hakları zedeleyen, ölçek ekonomisi ve kamu yararıyla bağdaşmayan, kamu hizmetlerini sürekli biçimde ve statüleri yasayla belirlenmiş, güvenceye kavuşturulmuş memurlar eliyle yürütülmesini olanaksızlaştıran Anayasa aykırı hükümler bulunduğunu öne sürdü. 
     5282 sayılı Köy Hizmetleri Genel Müdürlüğü'nün kaldırılması ve bazı kanunlarda değişiklik yapılması hakkında kanun ile de ulusal devlet eliyle havza bazında planlanıp yürütülmesi gereken işlerin ''Mahalli ve müşterek nitelikli'' işler olarak nitelendirilerek il özel idarelerine, İstanbul ve Kocaeli'nde de büyükşehir belediyelerine devredildiğini anımsatan Koç, bu düzenlemeyle, Anayasa'nın 44 ve 45. maddeleriyle devlet tüzel kişiliğine yüklenen görevlerin devlet tüzel kişiliğinin kapsamının dışına çıkarıldığını kaydetti. 
     Kamu yararına aykırı olarak toprak ve su kaynaklarını korunmasız bırakan tarımsal ve kırsal altyapının geliştirilmesine aykırı düşen düzenlemelerin getirildiğini savunan Koç, Köy Hizmetleri Genel Müdürlüğü'nün görevleri sona eren kamu personelinin, durumlarına uygun olan iş yerine ihtiyaç olan işlerde görevlendirilmelerinin öngörülmesinin, kazanılmış hakların korunma ilkesiyle bağdaşmadığını ileri sürdü. 
     Yasanın devlet memurlarının kadrolarının devri konusunda farklı iki uygulama öngördüğünü ifade eden Koç, Bakanlar Kurulu'na verilen yetkilerin yürütmenin kanuniliği ilkesine aykırı olduğunu, Maliye Bakanlığı'na verilen yetkinin ise yasama organının bütçe yasası bağlamında daha önce tecelli eden iradesine açıkça aykırı düştüğünü öne sürdü. 
     
</TEXT>
</DOC>
