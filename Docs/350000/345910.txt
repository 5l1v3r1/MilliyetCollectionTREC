<DOC>
<DOCNO> 345910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo00.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi top UEFA'da 
</HEADLINE>
<TEXT>


Liverpool'un kupayı kazanması, Fenerbahçe'nin Devler Ligi'ndeki durumunu belirsizliğe itti. UEFA, ülkesinde bu hakkı kazanamayan İngiliz ekibini lige alırsa, temsilcimiz ön elemeden kurtulamayacak 


Şampiyonlar Ligi finalinde Liverpool'un, penaltılar sonunda Milan'ı mağlup ederek, kupaya uzanması Süper Ligimiz'in şampiyonu Fenerbahçe'nin hesaplarını sekteye uğrattı. Milan kupayı müzesine götürseydi temsilcimiz devler ligine direkt katılma hakkı kazanacaktı. 
Liverpool'un bu başarıyı göstermesi işleri karıştırdı. Ayrılan kontenjan gereği İngiltere'den dört takımdan fazlası bu organizasyona katılamıyor. İngiliz ekibi, Premier Lig'i 5. sırada bitirdiği için, kupayı kazanmasına rağmen Şampiyonlar Ligi biletini alamadı. Ancak UEFA'nın statü gereği bir istisna yaparak, unvanını korumak üzere Liverpool'u lige dahil etmesi gündemde. İngiltere Federasyonu'nun başvurusu sonrası bu yönde karar çıkarsa, Fenerbahçe direkt katılma hakkını elde edemeyecek. 

30 milyon Euro bıraktılar 

Dev organizasyon sayesinde ekonomik olarak da büyük bir girdi sağlandı. İstanbul'da otellerde yer kalmazken, yaklaşık 70 bin taraftar İstanbul ekonomisine canlılık kattı. Türkiye bu final sayesinde yaklaşık 30 milyon Euro kazandı. Tribünlerde yaklaşık 50 bin Liverpool taraftarı bulunurken, Milan seyircilerinin maça fazla rağbet göstermemesi şaşkınlık yarattı. 

PTT'den finale özel damga 

PTT, İtalya'nın Milan ile İngiltere'nin Liverpool takımları arasında yapılan tarihi maçın anısına özel damga uygulaması yaptı. 09.00 ile 17.00 saatleri arasında günün anısına uygulanan özel damgada Şampiyonlar Ligi'nin amblemi bulunuyor. 

Üç uyanık sobelendi 

Stadın çevresinde bulunan tel örgülerden atlayarak, içeri girmeye çalışan üç kişi yakalandı. Güvenlik güçleri tarafından yakalanan üç genç gözaltına alınırken, bu kişiler "Stata büfelerde çalışmak için girmek istedik" mazeretini öne sürdüler. 

İçki, eğlence, şov 

Liverpool ile Milan taraftarlarının İstanbul macerası renkli görüntülere sahne oldu. Bol bol içki içen taraftarlar, ilginç kıyafetleri, eğlence ve şovlarıyla İstanbul'u hareketlendirdi. Özellikle Taksim'i karnaval yerine çeviren İngilizler, zaman zaman uygunsuz hareketleriyle sınırları zorladılar Bu bölgede ağırlıklı olarak İngilizler, Sultanahmet'te ise İtalyan seyircilerin hakimiyeti dikkati çekti. Sponsor firmalar, hem Taksim, hem de Olimpiyat Stadı'nda standlar kurarak futbolseverlerin ihtiyaçlarını karşıladı. Stat çevresinde maçın saatini bekleyen İtalyanlar'ın birçoğu yerde uzanarak uyumayı tercih etti. İngilizler ise etkinliklere katılarak zaman geçirdi. Türk taraftarlar için de Taksim'de iki dev ekran kuruldu. 

Liverpool'un kasası doldu 

Milan'ı 3-0 geriden gelerek, yenip mutlu sona ulaşan Liverpool kasasını doldurdu. UEFA, Şampiyonlar Ligi havuzundan finalist kulüplere toplam 16 milyon avro ayırırken, şampiyon olan Liverpool'a 10 milyon avro, finalist İtalyan ekibine ise 6 milyon avro ödenecek. Ayrıca, yaklaşık 5 milyon avroyu bulan gişe hasılatının yüzde 60'ı, bu iki takım arasında paylaştırılacak. 

Maradona'ya büyük ilgi 

Arjantin'in eski futbol yıldızı Diego Maradona da maçı izleyenler arasında yer alıyor. Efsanevi futbolcu, karşılaşma öncesinde stat etrafındaki seyircilerden büyük ilgi görürken, bol bol imza dağıttı. Fransızlar'ın efsanevi oyuncularından Michel Platini, final maçı için geldiği İstanbul ve Atatürk Olimpiyat Stadı'na hayran kaldı. Platini, "Ortam ve stat çok güzel" dedi. Klinsmann, Karl Heinz Rummenige, Beckanbauer ve John Benjamin Toshack da tribündeydi. 

Ersun Yanal ayrı köşede 

Futbol Federasyonu Başkanı Levent Bıçakcı ve yönetim kuruluna ayrılan bölümde Ersun Yanal'ın bulunmaması dikkat çekti. Burada Rıza Çalımbay, Ertuğrul Sağlam ve Hikmet Karaman gibi teknik adamların yer almasına karşın, A Milli Takım'ın teknik patronunun farklı bir bölümde oturması şaşkınlık yarattı. Yıldırım Demirören, Christoph Daum'un da bulunduğu spor dünyasının ünlü isimleri de karşılaşmayı takip etti. Terim maçı televizyonda yorumladı. 

Erzik'in gurur günü 

UEFA Asbaşkanı Şenes Erzik, böyle tarihi bir geceye imza atmanın mutluluğunu yaşadıklarını söyledi. Erzik, "Ülkem adına ve İstanbul adına büyük bir mutluluk ve gurur duyuyorum. UEFA İcra Kurulu toplantısında da arkadaşlarımdan ve başkanımdan güzel sözler duymak beni mutlu etti" dedi. Erzik, müthiş bir maç oynandığını belirtip, "13 yıllık Şampiyonlar Ligi'nde böyle muhteşem bir final görülmedi. Ne mutlu ki bu bize nasip oldu" ifadelerini kullandı. 


</TEXT>
</DOC>
