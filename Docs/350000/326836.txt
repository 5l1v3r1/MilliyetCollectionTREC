<DOC>
<DOCNO> 326836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/guncel/gun01.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakamın feryadı 
</HEADLINE>
<TEXT>


Bingöl Yedisu ilçesi Kaymakamı Özcan, 7.0 büyüklüğünde deprem bekleyen ilçede, kaymakamlık binası dışında depreme dayanıklı bir bina bulunmadığını söyledi 


Yedisu Kaymakamı İlker Özer Özcan, İTÜ'den Okan Tüysüz'ün açıkladığı ve Milliyet'in dün manşetten duyurduğu "ilk depremde facia endişesi"ni doğruladı. Özcan, olası depremde ilçenin büyük zarar görebileceğini ifade etti. 4 bin nüfuslu ilçede, uzman verilerine göre 221 yıldır kırılmayan bir fay hattı bulunduğunu anlatan Özcan, Karlıova'daki depremlerin, bu fayı tetikleyeceğinin tahmin edildiğini söyledi. İlçede bir deprem beklendiğinin bilindiğini dile getiren Özcan, sözlerini şöyle sürdürdü 

Durum vahim 
"Kaymakamlık binası dışında depreme dayanıklı bina yok. Yedisu için 7.0 büyüklüğünde deprem bekleniyor. Böyle bir depremde büyük yıkım olur. İlçeye bağlı köylerde durum daha da kötü. Aslında durum daha önce de tespit edilmiş, ancak bir şey yapılmamış." 
CHP Antalya Milletvekili Feridun Baloğlu da, içinden ve güneyinden 2 fay hattı geçen Yedisu'nun durumunu, soru önergeleriyle TBMM gündemine getirdi. 
Milli Eğitim Bakanı Hüseyin Çelik tarafından yanıtlanması istemiyle bir soru önergesi daha hazırlayan Baloğlu, Yedisu Pansiyonlu İlköğretim Okulu'nun olası bir depremde maruz kalacağı tehlike konusunda ne tür bir önlem alındığını sordu. Baloğlu, Başbakan Recep Tayyip Erdoğan'a da, ilçede depremin zararlarının azaltılmasına yönelik çalışma başlatılıp başlatılmayacağı sorusunu yöneltti. 

Felaket şart mı 
Bingöl'ün Bakanlar Kurulu gündemine alınarak kapsamlı çözümler bulunması gerektiğini kaydeden Baloğlu, "Çözüm için hepimizi üzüntüye boğacak bir felakete uğramamız mı gerekiyor " sorusunu yöneltti. Baloğlu, Bayındırlık ve İsk n Bakanı Zeki Ergezen'e de, "Bakanlığının nasıl önlem alacağını" sordu. 


</TEXT>
</DOC>
