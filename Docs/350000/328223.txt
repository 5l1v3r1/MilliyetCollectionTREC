<DOC>
<DOCNO> 328223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo27.html </URL>
<DATE> 2005/03/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gençlerbirliği, Brezilyalı bir futbolcu ile prensip anlaşmasına vardı 
</HEADLINE>
<TEXT>

     Gençlerbirliği, hafta sonu deplasmanda yapacağı Çaykur Rizespor maçının hazırlıklarını sürdürdü. 
     Beştepe İlhan Cavcav Tesisleri'nde, Teknik Direktör Ziya Doğan yönetiminde yapılan idmana milli takımlarda olan Ömer, Kerem, Skoko ve El Saka dışında tüm futbolcular katıldı. 
     Antrenmanda Teknik Direktör Ziya Doğan, oyuncularına kanatlardan ortalarda gol çalışması yaptırırken, Gençlerbirliği'nin Çaykur Rizespor'u kanatlardan vurmayı hedeflediği kaydedildi. 
     Öte yandan antrenman öncesinde futbolculardan Ali Tandoğan ve Sertan, düzenledikleri basın toplantısında, Çaykur Rizespor maçına çok iyi hazırlandıklarını belirterek, ''Milli maç nedeniyle verilen arayı çok iyi değerlendirdik. Rizespor maçı bizim için zor bir maç olacak. Rizespor'un ligdeki konumu ve gücü ortada. Her şeye rağmen bu maçtan galip ayrılmak istiyoruz'' dediler. 
     Ali Tandoğan, milli takım hakkındaki görüşlerini ise şöyle aktardı 
     ''Milli takımda forma giyen bir oyuncu olarak milli maçların zorluğunu biliyorum. Ancak oradaki arkadaşlarımız Arnavutluk maçını kazanarak üstlerindeki stresi atmışlardır. Gürcistan maçını da alacaklarına inanıyorum. Uzunca bir sakatlık dönemi yaşamam nedeniyle milli formadan uzak kaldım. Yeniden milli takımı zorlayacak kapasiteye eriştim. Çok yakında ben de milli takımdaki arkadaşlarımla ülkemin başarısı için mücadele edeceğim.'' Milli Takımlar Teknik Direktörü Ersun Yanal ile ilgili ise Ali Tandoğan, ''Ersun hoca psikolojik olarak futbolcuları maça çok iyi hazırlar. Bu maçta da bunu yapacaktır. Ona eski futbolcuları olarak bizlerin güveni tamdır'' dedi. 
     
     BREZİLYALI BİR OYUNCUYLA PRENSİP ANLAŞMASINA VARILDI 
     Öte yandan Gençlerbirliği Kulübü Menajeri Cem Onuk, Brezilya'ya yaptığı geziyi tamamlayarak Ankara'ya döndü. Onuk, Brezilya Birinci Ligi takımında oynayan, 21 yaşındaki ofansif orta sahada görev yapacak bir futbolcuyla prensip anlaşmasına varıldığını ve sezon sonunda bu futbolcuyu renklerine bağlayacaklarını söyledi. 
     
</TEXT>
</DOC>
