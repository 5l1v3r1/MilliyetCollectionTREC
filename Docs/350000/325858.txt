<DOC>
<DOCNO> 325858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko08.html </URL>
<DATE> 2005/03/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bireysel emeklilik 400 bin kişiye gidiyor 
</HEADLINE>
<TEXT>

     Bireysel emeklilik sistemine katılanların sayısı 400 bine yaklaştı. Sistemde yatırıma yönlenen fon büyüklüğü ise 390 milyon YTL'yi buldu. Yapı Kredi Emeklilik, hem katkı payında, hem de katılımcı sayısında ilk sırada yer alıyor. 
     ANKA'nın Emeklilik Gözetim Merkezi'nden EGM edindiği verilere göre, sistemde faaliyet gösteren 11 bireysel emeklilik şirketinin toplam katılımcı sayısı 14 Mart itibariyle 384 bin 44 kişiye ulaştı. 
     Yatırıma yönlenen toplam tutar ise 385.5 milyon YTL düzeyinde oluştu. Bireysel emeklilik sistemi katkı payı tutarı 326.9 milyon YTL, birikimli hayat sigortalarından sisteme aktarım tutarı ise 74 milyon YTL olarak gerçekleşti. 
     
     GENÇLER İLK SIRADA 
     Bireysel emeklilik sistemine katılanların büyük bölümünü gençler oluşturuyor. Katılımcıların yüzde 42.6'sı 25-34 yaş grubunda yer alıyor. 
     Sisteme katılanların yüzde 33.2'sini 35-44 yaş grubundakiler, yüzde 13.8'ini 45-55 yaş grubundakiler, yüzde 9.1'ini 25 yaşın altındakiler, yüzde 1.3'ünü ise 56 yaş ve 
     üzerindekiler oluşturuyor. 
     Fona yönlendirilen sözleşmelerin yüzde 76.8'i bireysel, yüzde 23.2'si grup sözleşmelerinden oluştu. 
     Sözleşmelerin yüzde 79.5'i YTL, yüzde 16.1'i dolar, yüzde 4.4'ü ise euro cinsinden yapıldı. 
     
     YAPI KREDİ LİDER 
     Yapı Kredi Emeklilik sektörün lideri konumunda bulunuyor. Ortaklık 14 Mart itibariyle 71 bin 974 kişiye ulaşarak ilk sırada yer aldı. Ak Emeklilik 52 bin 855 katılımcıyla ikinci, Oyak Emeklilik 45 bin 659 katılımcıyla üçüncü oldu. Garanti Emeklilik 45 bin 617, Anadolu Hayat Emeklilik 43 bin 682 katılımcı sağladı. 
     
     FON TUTARI 
     Yatırıma yönlenen tutarda da Yapı Kredi Emeklilik 66.1 milyon YTL'yle ilk sırada bulunuyor. Yapı Kredi'yi 58.9 milyon YTL'yle Anadolu Hayat Emeklilik, 57.4 milyon YTL'yle Aviva Hayat ve Emeklilik, 56.9 milyon YTL'yle Ak Emeklilik, 40.4 milyon YTL'yle Garanti Emeklilik ve Hayat izledi. 
     
</TEXT>
</DOC>
