<DOC>
<DOCNO> 301224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun24.html </URL>
<DATE> 2004/12/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Güney Asya'ya tüm dünyadan yardımlar... 
</HEADLINE>
<TEXT>

     Güneydoğu Asya'da binlerce kişinin ölümüne yol açan deprem felaketinden mağdur olanlara yardım için Hollanda'da ortak bir banka hesap numarası açıldı. 
     Kızılhaç, Sınır Tanımayan Doktorlar Örgütü, UNICEF ve Novib adlı yardım kuruluşları tarafından açılan 555 no'lu hesapta toplanacak parayla bölgeye kısa sürede tıbbi ve su temizleme malzemeleriyle zorunlu barınma ihtiyaçları gönderilecek. 
     Yardım kuruluşlarına göre, temiz su, kısa sürede bölgede en önemli ihtiyaçlar arasında yer alacak. 
     Hollanda hükümeti de bölge ülkelerine Kızılhaç aracılığıyla ilk aşamada 2 milyon euro yardım yapılacağını duyurdu. 
     Bu arada, Kraliçe Beatrix ve Başbakan Jan Peter Balkenende, depremden etkilenen ülkelerin yetkililerine birer başsağlığı mesajı göndererek, felaketin yarattığı acıları paylaştıklarını bildirdiler. 
     
     RUSYA 

     Rusya, Güney Asya'da depremin vurduğu ülkelerden Sri-Lanka'ya 2 uçakla yardım malzemesi gönderdi. 
     Rusya Acil Durumlar Bakanlığı Sözcüsü Viktor Beltsov, 2 II-76 kargo uçağının Sri-Lanka'daki Kolombo havaalanına gitmek üzere bugün Moskova'dan hareket ettiğini duyurdu. 
     Seltkov, uçaklarda, kurtarma görevlilerinin yanı sıra 2200 battaniye, bir helikopter ve 1100 çadır bulunduğunu söyledi. 
     
     PAKİSTAN 

     Pakistan da depremin yol açtığı tsunamiden etkilenen Hindistan'a yardım ve kurtarma ekibi gönderme önerisinde bulundu. 
     Dışişleri Bakanlığı Sözcüsü Mesud Han yaptığı basın toplantısında, Pakistan'ın iki ülke dışişleri arasında İslamabad'da görüşmeler başlattığını belirterek, yardım önerisinde bulunduklarını söyledi. 
     
     AVRUPA ACİL YARDIM HAZIRLIĞINDA 

     Bu arada, Avrupa ülkeleri ve sivil toplum örgütlerinden depremin vurduğu ülkelere acil yardım yapmaya hazırlandığı bildirildi. 
     Fransa, Almanya, İngiltere, Yunanistan, İsviçre ve İrlanda hükümetleri, felaketten etkilenen ülkelere yardım yapacaklarını bildirdiler. 
     Hükümetlerin yanı sıra uluslararası yardım kuruluşları da 5 milyon euro toplamak için yardım çağrısında bulunurken, çok sayıda sivil toplum örgütü, yardım sözü vermiş bulunuyor. 
     Bu arada, binlerce turistin Asya'nın güneyine yapmayı planladığı seyahatlari iptal ettiği haberleri geliyor. 
     
     IMF'DEN YARDIM SÖZÜ 

     Uluslararası Para Fonu IMF Başkanı Rodrifo Rato, yaptığı yazılı açıklamada, Asya ülkelerini vuran depremin ardından yardım sözü verdi. 
     Rato, açıklamasında, meydana gelen felaketin korkunç olduğunu belirterek, ''IMF, bu ülkelere yardım için gerekeni yapmaya hazırdır'' ifadesini kullandı ve Bangladeş, Hindistan, Endonezya, Malezya, Maldiv Adaları, Sri Lanka ve Tayland'da ölenlerin ailelerine taziyelerini sundu. 
     Öte yandan, Almanya ve Fransa'daki turizm acentaları birlikleri, dünkü depremin ardından felaket bölgelerine uçak seferlerinin durdurulduğunu duyurdu. 
     
</TEXT>
</DOC>
