<DOC>
<DOCNO> 333842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/dunya/dun01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Prens'i uğurladılar 
</HEADLINE>
<TEXT>


Dünyanın en zengin ülkelerinden biri olan Monaco'yu tam 56 yıl boyunca yöneten Prens Rainier III, dün gözyaşları arasında son yolculuğuna uğurlandı 

DIŞ HABERLER SERVİSİ 


Monaco Prensliği, ülkeyi 56 yıl yöneten ve 6 Nisan'da kalp ve böbrek rahatsızlıkları nedeniyle hayatını kaybeden 81 yaşındaki Prens Rainier III'e dün düzenlenen cenaze töreniyle veda etti. Prens Rainier'in cenazesi dün öğle saatlerinde saraydan alınarak, 1956'da Hollywood yıldızı Grace Kelly ile evlendiği St. Nicholas Katedrali'ne taşındı. 
Monaco bayrağına sarılı, 8 saray muhafızının taşıdığı tabutun katedrale götürülmesini, 200 metrelik yolda 3 bin kadar Monacolu izledi. Prens'in yerine yönetimi devralan oğlu Albert ile kortejin başında yürüyen kızları Prenses Stephanie ve Caroline, babalarını uğurlarken gözyaşlarına boğuldu. 

Liderler uğurladı 
Kortejde, Prenses Caroline'in çocukları ile birlikte Prens Rainier'in köpeği Odin de yer aldı. St. Nicholas Katedrali'nde yapılan cenaze törenine, aralarında Fransa Cumhurbaşkanı Jacques Chirac ve İspanya Kralı Juan Carlos'un da bulunduğu 90 yabancı devlet ve hükümet temsilcisi katıldı. Törende yaklaşık 800 kişi hazır bulundu. 

İstanbul'da ayin 

Prens Rainier III için Monaco'daki cenaze töreniyle eşzamanlı, İstanbul'da dini ayin düzenlendi. Saint Esprit Latin Katolik Katedrali'ndeki ayin, İstanbul Latin Katolik Cemaati Ruhani lideri Luis Pelatre'nin vaaz ve dualarıyla başladı. Monaco Fahri Konsolosu Tuna Aksoy Köprülü yaptığı konuşmada, "Onu burada yalnız bırakmadığınız için teşekkür ederim" dedi. 


</TEXT>
</DOC>
