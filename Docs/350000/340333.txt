<DOC>
<DOCNO> 340333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/guncel/gun01.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur'u böyle soydular 
</HEADLINE>
<TEXT>


Bazı özel hastanelerin, aynı malzemeyi defalarca sigortalı hastalarda kullanarak Bağ-Kur'u 674 bin YTL zarara uğrattığı ortaya çıktı. Sözleşmesi iptal edilen hastanelerin biri isim değiştirdi, diğerleri de satıldı 

ŞÜKRAN ÖZÇAKMAK İstanbul 

Müfettişlerin yaptığı denetim, bazı özel hastanelerin, Bağ-Kur'u nasıl zarara uğratıp haksız kazanç elde ettiklerini ortaya çıkardı. Müfettiş raporlarındaki iddialara göre Bağ-Kur ile anlaşmalı bazı özel hastaneler, aynı malzemeyi defalarca farklı sigortalı hastalarda kullandı. Üstelik, aynı malzemenin faturası fotokopiyle çoğaltılıp üzerinde tahrifat yapılarak birkaç hastaya birden kullanılmış gibi gösterilerek, kurum dolandırıldı. 
Bağ-Kur, haksız kazanç elde ettikleri gerekçesiyle İstanbul'da Özel Şafak Hastanesi ve Özel Marmara Hastanesi'nin, Ankara'da ise Özel Yaşam Hastanesi'nin sözleşmesini 7 yıl süreyle iptal etti. 

Sözleşmeler iptal 
Yasaya göre, yolsuzluğu tespit edilen özel hastanenin sözleşmesi, diğer kurumlar SSK ve Emekli Sandığı tarafından da otomatik olarak iptal ediliyordu. Kurum desteği çekilince daha dava bitmeden özel hastanelerin biri isim ve ortak değiştirdi, diğerleri ise satıldı. 
Bağ-Kur Genel Müdürlüğü'nden alınan bilgiye göre Özel Marmara Hastanesi 577 bin 975 YTL, Özel Şafak Hastanesi 32 bin 561 YTL, Özel Yaşam Hastanesi ise 66 bin 109 YTL olmak üzere kurumu toplam 674 bin 649 YTL zarara uğrattı. Bağ-Kur, mahkeme kanalıyla zararını tahsil etmenin mücadelesini verirken, iddialar soruşturma raporlarına şöyle yansıdı 

Somut kanıtlar 
17 Şubat 2004'te sözleşmesi feshedilen Şafak Hastanesi, kararın iptali için İstanbul 8. Asliye Ticaret Mahkemesi'ne başvurdu. Mahkeme, teftiş kurulu raporuyla olayların somut olarak ortaya çıktığını belirterek, itirazı reddetti. Mahkemenin "somut" olduğu gerekçesiyle altını çizdiği 3 ayrı madde şöyle 
"İntra aortik balon kalp yetersizliği hastalarında kullanılan cihaz faturalarının tarihlerinde, fotokopiler üzerinde tahrifat yapılarak, farklı sigortalı hastalar için mükerrer kullanıldılar. Kalp kapağına ait medikal faturaların fotokopileri üzerinde, tarihlerin değiştirilmesiyle mükerrer kullandılar. Anjiyo bedellerinin yüzde 20'sinin fatura edilmesi gerekirken, tamamını tahsil için aynı seansta yapılan anjiografi ile anjioplastiyi 5 gün arayla yapmış gibi gösterdiler." 
Gaziosmanpaşa Lokman Hekim Sağlık Hizmetleri A.Ş. olarak hizmet veren Şafak Hastanesi, mahkemenin karar tarihinden 1.5 ay sonra işletme adını Özel Avrupa Şafak Hastanesi olarak değiştirdi. Hastaneyi de aynı tarihte kurulan Özel Maya Sağlık Hizmetleri A.Ş.'ye devretti. İddiaya göre, hastane, kurumlarla sözleşmesini yenilemek için k ğıt üzerinde ortak ve isim değiştirme yoluna gitti ancak gerçek sahipleri değişmedi. Konuyla ilgili Cumhuriyet Savcılığı'nın soruşturması halen sürüyor. 
Maliye Bakanlığı ile yeni sözleşme yapan kurumlar arasında adı Avrupa Şafak olarak geçen söz konusu hastaneyi telefonla aradığımızda, Şafak Hastanesi diye açılan telefona yine hastane sahibi olarak da İstanbul Ticaret Odası kayıtlarında eski ortak olarak geçen Seçil Öztürk çıktı. Öztürk, "Gelirimiz kurum hastanelerinden olduğu için zora düştük. Bu nedenle hastaneyi sattık. Mahkeme kararına itiraz ederek Yargıtay'a başvurduk" dedi. 
Özel Marmara Hastanesi'nde ise yolsuzluk, 31 Temmuz 2003'e kadar kuruma intikal ettirilen faturalar üzerinde yapılan incelemeyle ortaya çıktı. Hatalı faturalandırmadan dolayı alacak davası açıldı. Hastane, satıldığı için Bağ-Kur, sözleşmenin feshi yönünde inceleme ya da soruşturma raporu hazırlayamadı. 
Ankara'daki Özel Yaşam Hastanesi'nin telefonları şimdi Özel Umut Kalp Hastanesi olarak açılıyor. 1 Temmuz 2004'te sözleşmesi feshedildiğinde, Yaşam Hastanesi çoktan satılmıştı. 


</TEXT>
</DOC>
