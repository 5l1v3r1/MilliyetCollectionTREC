<DOC>
<DOCNO> 341418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/bnba.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konferans patronları 
</HEADLINE>
<TEXT>


NBA play - off'larının konferans yarı finallerinde ilk maçlar geride kalırken, saha avantajına sahip seri başı takımlar rakiplerini zorlanmadan geçtiler. Ancak maratonun daha uzun olduğunu hatırlatmalıyız 

NBA'E YAKIN PLAN METE AKTAŞ 


BATI KONFERANSI 
PHOENIX SUNS 1 1 DALLAS MAVERICKS 5 0 
Phoenix Suns, play - off 1. turunda Memphis Grizzlies'in işini 4 maçta bitirdikten sonra yarı finaldeki rakibinin belli olacağı Houston-Dallas eşleşmesinin sonucunu beklemeye koyulmuştu. İki Teksas ekibinin duellosu 7. maça uzayınca Suns'ın bekleme süresi bir haftayı buldu. Bu uzun ara ligin en yüksek tempolu basketbolunu oynayan Suns'ın biraz soluklanmasına ve yaralarını sarmasına imkan verdi. 
Dallas Mavericks ise, Houston'ı 7 maç sonunda 4-3 ile geçerken NBA tarihinde sahasındaki ilk 2 maçı kaybettikten sonra turatlamayı başaran sadece 3. takım olmuştu. Dallas turu geçti geçmesine, ancak serinin bu kadar uzaması konferans yarı finalinde tazelenmiş Phoenix karşısına büyük bir yorgunlukla çıkmalarına neden oldu. Bu yorgunluğa rağmen serinin Phoenix'deki açılış maçında Suns'ın hızına ayak uydurmaya çalışmaları ise sahadan 25 sayı farkla, 127-102 yenik ayrılmalarına neden oldu. 
En Değerli Oyuncu MVP oylaması tarihindeki en düşük 4. oy farkı ile Shaquille O'Neal'ın önünde 2004-05 normal sezonunun MVP'si seçilen Suns'ın Kanadalı point guardı Steve Nash maç öncesinde ödülünü aldıktan sonra sahaya çıktı ve 11 sayı, 13 asistlik bir performansla eski takımı Dallas'a en uygun mesajı gönderdi. Ama ilk maçın yıldızı şüphesiz Dallas pota altını 40 sayı, 16 ribaund, 2 blokluk performansı ile domine eden Amare Stoudemire'dı. 

SAN ANTONIO SPURS 2 1 SEATTLE SUPERSONICS 3 0 
Seattle Supersonics'in keskin nişancısı Ray Allen tartışmasız play-off 1. turunun yıldızıydı. Sacramento serisinde 32.4 sayı ortalaması tutturan All-Star oyuncuyu 2. turda savunma görevi, ligin en sert isimlerinden biri olan ve Vince Carter'dan, Kobe Bryant'a kadar birçok süperstarı çileden çıkartmayı başarmış Spurs'lü Bruce Bowen'a düşüyor. Allen ile Bowen'ın daha önce oynadıkları maçlarda yaşadıkları sürtüşmeler ve Allen'ın "Bowen'ı dövmek istiyorum. Basketbolu erkek gibi oynamıyor. Tırmık atıyor, çaktırmadan dirsek atıyor, çelme takıyor. Aslında onun oynadığı şeye basketbol denmez" açıklamaları geçmişte iki eski arkadaş olan şimdinin can düşmanlarının eşleşmesini Spurs-Sonics serisinin anahtarı kılıyordu. 
San Antonio'da oynanan 1. maçta Ray Allen'ın sakatlanarak gecesinin erken bitmesine neden olan ve Seattle'ın sahadan 103-81'lik hezimetle ayrılmasını tetikleyen süreci başlatan kişi Bruce Bowen'dan başkası değildi. İkinci çeyreğin 4. dakikasında bir drive sonrasında yere indiğinde Bowen'ın ayağına basarak sağ ayak bileği burkulan Allen soyunma odasının yolunu tutarken, o çıktığında 15 sayı önde olan Spurs, ilk yarıyı 17-2'lik seriyle bitirdikten sonra ikinci yarıda da kontrolü elinde tutarak maçı kazanmayı bildi. 

DOĞU KONFERANSI 
MIAMI HEAT 1 1 W.WIZARDS 5 0 
Yakaladıkları 17 sayı farkı koruyamamış, 15 top kaybedip, 11 serbest atış kaçırmış olabilirler. Hatta iki büyük yıldızları Shaquille O'Neal ve Dwyane Wade'den de bekledikleri verimi alamamış da olabilirler. Ama bunlara rağmen Miami Heat, 8 yıl aradan sonra ilk defa play - off'a kalan ve 1. turda Bulls'u ıkınarak 7 maçta eleyebilen Washington Wizards'tan çok daha iyi bir takım olduğunu, konferans yarı finali 1. maçında 105-86'lık galibiyetle ortaya koydu. 
Play-off kariyer ortalaması 27.2 sayı, 12.9 ribaund olan Shaquille O'Neal, 19 sayı, 7 ribaund ile oynarken, ekürisi Dwyane Wade 20 sayı kaydetti. Miami'nin kadro derinliği yıldızlarının "günü kurtardığı" bir maçta Wizards karşısındaki avantajıydı. Wizards, O'Neal- Wade ikilisine fazla odaklanınca, Keyon Dooling, Damon Jones ve Eddie Jones gibi Heat'in rol oyuncularının 37 sayılık bir katkıda bulunmasına mani olamadılar 

DETROIT PISTONS 2 1 INDIANA PACERS 6 0 
Indiana Pacers, geçen cumartesi 1. tur 7. maçında, Boston Celtics'i hem de Boston'da 27 sayılık hezimete uğratarak konferans yarı finaline çıkmasının üstünden 48 saat geçmeden ezeli ve artık ebedi rakipleri haline gelen son şampiyon Detroit Pistons'ın karşısına çıktı. Ve açıkçası boyunun ölçüsünü aldı. 
Geçen sezon konferans finalinde karşılaşan ve bu sezon 19 Kasım'da oynadıkları maçta çıkan olaylarla NBA tarihinin en büyük skandalına imza atan iki takımın ilk randevusunda gülen taraf 96-81'lik skorla Detroit Pistons oldu. 2004-05 sezonunun en iyi savunmacısı seçilen ve bu ödülü 3. kez kazanan 6.5 sayı ortalamasına sahip Ben Wallace'ın Pacers potasına 21 sayı bırakmış olması, Sarı - Lacivertliler'in defansta ne kadar aksadığını gözler önüne seriyor. 
Boston karşısında müthiş bir seri geçiren 39 yaşındaki Reggie Miller, bütün gece rakibi Richard Hamilton'ı kovalayarak yorulurken, 28 sayı atmasına da engel olamadı. 

Garip ama gerçek... 

Dallas Mavericks'in çaylak coachu Avery Johnson, Phoenix Suns maçının 3. çeyreğinin bitimine 3 dakika 20 saniye kala heyecanlı bir şekilde oyuncularına taktik vermeye çalışırken sahanın içine girdi. Ancak bu sırada ayağı kayıp düşen Johnson, sahanın neredeyse ortasına kadar geldi. Maçın hakemlerinden Dan Crawford, Johnson'ı sahada görünce genç coachu teknik faulle cezalandırdı. Ama aldığı teknik faul Johnson'ı iyice öfkelendirip itirazlarını sürdürünce, Crawford, bir teknik faul daha çalıp Johnson'ı oyundan attı. 
Detroit - Indiana maçının 3. çeyreğinde bir fast-break'te bomboş kalan Pistons guardı Richard Hamilton topu sert bir şekilde smaçladı. Ancak Hamilton topu o kadar sert bir şekilde çemberden geçirdi ki, fileden geçen top Hamilton'ın kafasına çarptıktan sonra tekrar fileden yukarı fırladı ve çemberden dışarı çıktı. Bu aslında nizami bir basketti, ama olay o kadar çabuk gerçekleşti ki, topun smaçtan sonra neden yukarı fırladığını çözemeyen hakemler sayıyı iptal ettiler. 

Ne dedin, ne dedin 

Rick Adelman "Geçmişte herkes Vlade Divac'tan, kendisini en ufak darbede hatta darbe bile almadan yere atmasından dolayı şikayetçiydi, ama Reggie Evans kendini yere atma olayını başka bir boyuta taşıdı. Salonda klima çalıştırıldığında cihazdan gelen hava akımını hissettiği anda yere atlıyor." 
Reggie Evans "Sacramentolular 11 aylık kızımdan daha beter ağlıyorlar. O da biberonunu istediği zaman tıpkı böyle ağlıyor. Ama kızım, biberonunu verince susuyor. Sacramentolular'a da biberon verip susturmak isterdim, ama bu mümkün değil. Onlara biberon yerine ancak gözyaşlarını silebilecekleri bir mendil verebilirim." 
Sacramento - Seattle serisi sırasında Sonics forveti Reggie Evans'a laf atan Kings coachu Rick Adelman'a Evans'ın cevabı çok gecikmemişti. 
Jerry Buss "Shaq'ın kilo vermesi için motivasyona ihtiyacı vardı ve o motivasyon kaynağı da, onu Miami'ye takas etmemizdi." 
Shaquille O'Neal "Kilo vermek için motivasyona ihtiyacım yoktu. Benim gerçek bir takım sahibine, Heat'in sahibi Mickey Arison gibi birine ihtiyacım vardı. Bir ayağı çukurda olmasına rağmen 20 yaşındaki çıtır kızlarla gönlünü eğlendiren bir kart zampara takım sahibine ihtiyacım yoktu. Bir insan 70 küsür yaşındaysa yaşıtlarıyla gezip tozmalı, 20 yaşındakilerle değil. Jerry Buss hakkında söyleyeceğim tek şey bu. Jerry Buss artık Lakers'ı bıraksın, bu işten elini eteğini çeksin, çünkü onun gibi bir adamın hiçbir şey ifade etmeyen salak laflarıyla, salak kararlarıyla hiçkimsenin uğraşacak hali yok." 
Miami Heat'in dev pivotu Shaquille O'Neal, 170 kilodan 150 kiloya inmesini Lakers'tan Miami'ye takas edilmesine bağlayan Lakers takımının 72 yaşındaki sahibi Dr.Jerry Buss'a verdi veriştirdi. 


</TEXT>
</DOC>
