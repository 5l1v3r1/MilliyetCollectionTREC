<DOC>
<DOCNO> 329563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo11.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari nereye 
</HEADLINE>
<TEXT>


Bahreyn'de yeni aracı F2005'i piste süren Ferrari, ilk antrenmanlarda istediği verimi alamadı 


Formula 1'in üçüncü yarışı olan Bahreyn Grand Prix'si öncesi dün yapılan serbest antrenmanlarda tüm gözler Ferrari'nin yeni aracı F2005 üzerindeydi. Ancak ilk iki antrenman sonunda en hızlı zamanı McLaren'in Avusturyalı test pilotu Alexander Wurz elde etti. İlk kez çıktığı Şakir Pisti'nde 1.30.695 ile rakiplerini geride bırakan Wurz, takımının Pedro de la Rosa'yı tercih etmesi nedeniyle büyük yarışta yer alamayacak. 
İlk antrenmanda Michael Schumacher, yeni araçla 1.32.120'lik bir derece yaparak ikinci olurken, Rubens Barrichello 1.33.111 ile ancak beşinci sırayı alabildi. Barrichello ikinci antrenmana vites kutusu problemi nedeniyle katılmadı. Schumacher ise bu turda 1.32.431 ile 5. oldu. İkinci antrenmanda Wurz'u, Renault'dan Fernando Alonso 1.31.969 ile Red Bull'dan Liuzzi 1.32.319 takip etti. 
Bahreyn'de bugün 13.00'teki ilk sıralama turu CNN Türk'ten canlı yayınlanacak. 


</TEXT>
</DOC>
