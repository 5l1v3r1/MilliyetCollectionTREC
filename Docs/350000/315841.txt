<DOC>
<DOCNO> 315841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo37.html </URL>
<DATE> 2005/02/16/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Real Zaragoza teknik direktörü "Fenerbahçe'yi ynmeye geldik" 
</HEADLINE>
<TEXT>

     UEFA Kupası 3. tur ilk maçında yarın Fenerbahçe ile karşılaşacak Real Zaragoza'nın teknik direktörü Victor Munoz, rakiplerinin kendi sahasında iyi oynayan bir ekip olduğunu belirterek, ''Fenerbahçe'nin bu şansını kırıp, yenmeye geldik'' dedi. 
     İspanyol ekibinin çalıştırıcısı, Fenerbahçe Şükrü Saracoğlu Stadı'nda yapılan antrenman sonrası düzenlediği basın toplantısında, soruları yanıtladı. 
     İki takımda da çok iyi futbolcular bulunduğunu ifade eden Munoz, ''Benim dileğim, maçın bir şov haline dönüşmesi ve seyircilerin de stattan mutlu bir şekilde ayrılması. Fenerbahçe, kendi sahasında iyi oynuyor. Biz bu şanslarını kırıp, yenmeye geldik'' diye konuştu. 
     Sarı-lacivertlilerin, sahasında atak futbolu tercih ettiğini bildiğini ifade eden Munoz, ''Fenerbahçe, yarınki maçta da saha avantajını ve seyirci desteğini arkasına alarak atak futbol oynayacak. Rakibimizin bu oyununa gereken karşılığı vereceğiz'' dedi. 
     Munoz, medyada Fenerbahçe'yi küçümseyen ifadelerinin yer aldığı hatırlatıldığında, şunları söyledi 
     ''Böyle bir ifade kullanmadım. Fenerbahçe'yi çok takdir ediyorum. Liginde ilk sırada. Her oyuncusu bir yıldız. Dileğimiz, çok iyi bir maç olması ve dostluk içinde bitmesidir.'' Munoz, ''Bu turu geçen kupada nereye kadar gider '' şeklindeki bir soruya, ''Yapacağımız iki maç çok önemli. Kazanan tabii ki ilerleyecek. Rakibimiz de biz de üst turları hedefliyoruz. Bu kupada mücadele eden, Fenerbahçe gibi Şampiyonlar Ligi'nden gelmiş çok güçlü ekipler var. Kolay değil. 8 takım kalmadan önce bir şey söylemek mümkün değil'' yanıtını verdi. 
     Victor Munoz, Fenerbahçe Şükrü Saracoğlu Stadı'nın zeminini beğenmediğini de sözlerine ekledi. 
     
     ANTRENMAN 
     Real Zaragoza, Fenerbahçe maçı için son çalışmasını Fenerbahçe Şükrü Saracoğlu Stadı'nda yaptı. 
     Yaklaşık bir saat süren antrenmanda, teknik direktör Munoz, oyuncularına pas çalışmasının ardından şut çalışması yaptırıp, yarı sahada çift kale maç oynattı. 
     İspanyol takımının oyuncularının, antrenmanda neşeli oldukları gözlendi. 
     Real Zaragoza'nın, yarınki maçta Fenerbahçe karşısına Garcia, Ponzio, Alvaro, Milito, Toledo, Soriano, Movilla, Zapater, Villa, Savio ve Galletti muhtemel 11'i ile çıkması bekleniyor. 
     
</TEXT>
</DOC>
