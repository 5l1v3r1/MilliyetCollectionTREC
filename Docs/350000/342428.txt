<DOC>
<DOCNO> 342428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo10.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbimiz Çizme'de 
</HEADLINE>
<TEXT>


17 Yaş Altı B Genç Milli Takımımız, Avrupa Şampiyonası finalinde bugün Hollanda ile final oynayacak. İtalya'da E.Mannucci Stadı'nda TSİ 20.00'de başlayacak mücadeleyi Eurosport naklen yayınlayacak 


17 Yaş Altı B Genç Milli Takımımız, bugün 23. Avrupa Gençler Futbol Şampiyonası'nda Hollanda ile final oynayacak. İtalya'nın Pontedera kentindeki E. Mannucci Stadı'ndaki maç, TSİ 20.00'de başlayacak ve Eurosport'tan naklen yayınlanacak. 
Şampiyonaya A Grubu'nda başlayan gençlerimiz, İtalya'ya 1-0 yenilirken, İngiltere'yi 3-2, Belarus'u da 5-1 yenip 6 puan ve averajla ikinci olarak yarı finale yükseldi. Milliler, yarı finalde de Hırvatistan'a 3-1 üstünlük sağlayarak, tarihinde 2. kez finalist oldu. 
Tarihinde ilk kez final oynayacak olan Hollanda ise B Grubu'nda 5 puanla ikinciliği elde ettikten sonra yarı finalde ev sahibi İtalya'yı, uzatmada attığı golle 1-0 ile geçmeyi başardı. 
5 kezle en fazla şampiyonluğu İspanya'nın yaşadığı organizas- yonda Ay - Yıldızlılar, 1994'te İrlanda Cumhuriyeti'nin başkenti Dublin'deki final maçında, Danimarka'yı 1-0 yenerek tek şampiyonluğunu kazanmıştı. 
Türkiye ayrıca 19 Yaş Altı A Gençler kategorisinde de 1992'de şampiyon olmuş, 1993 ve 2004'te de final oynamıştı. 
Santa Croce Sull Arno'daki TSİ 16.00'da başlayacak maçta ise, ev sahibi İtalya ile Hırvatistan, üçüncü olabilmek için karşılaşacak. 

'Biz hazırız' 

Hollanda ile bugün Avrupa Şampiyonluğu için mücadele edecek olan 17 Yaş Altı Genç Milli Takımı'nın Teknik Direktörü Abdullah Avcı, şampiyonluğa ulaşacaklarını belirtti. Karşılaşmanın son taktik çalışmasını dün tamamlayan Avcı, çok iyi bir takıma sahip olduğunu belirterek, "Hepsi de inançlı ve hazırlıklı. Türkiye'ye şampiyonlukla döneceğiz" diye konuştu. 


</TEXT>
</DOC>
