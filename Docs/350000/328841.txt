<DOC>
<DOCNO> 328841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun12.html </URL>
<DATE> 2005/03/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Depremde iki mucize birden... 50 saat sonra 2 kişi sağ çıktı... 
</HEADLINE>
<TEXT>

     Endonezya'nın Sumatra adası açıklarında meydana gelen Richter ölçeğine göre 8,7 büyüklüğündeki depremden en çok etkilenen Nias adasında, 2 genç, sarsıntıdan 50 saat sonra enkazdan sağ çıkarıldı. 
     Bölgedeki yardım çalışmalarına katılan Fransız itfaiyeciler, 19 yaşındaki bir genç kızın, çöken bir binanın enkazı altından çıkarıldığını, kızın çevresinin cesetlerle dolu olduğunu belirtti. 
     Norveçli kurtarma ekiplerininse bir binanın 3. katında sıkışmış olan 15 yaşındaki bir genci kurtardığı bildirildi. 
     Norveçli kurtarma görevlisi Olaf Lingiaerae, ''Genci, 5 katlı bir binanın 3. katında sıkışmış olarak bulduk. Yaralı değildi, çok şanslı'' dedi. 
     Çöken 3 katlı bir binanın zemin katında olduğu tespit edilen 25 yaşındaki televizyon tamircisi Jansen Silalalahi, depremden 36 saat sonra dün sağ bulunmuştu. 
     BM, depremden en çok etkilenen Nias adasında 620'den fazla kişinin öldüğünü duyurdu. 
     
</TEXT>
</DOC>
