<DOC>
<DOCNO> 318831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/soneko04.html </URL>
<DATE> 2005/02/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye dünya turizm liginde sekizinciliğe çıktı 
</HEADLINE>
<TEXT>

     Dünya turizm pazarının yüzde 10 oranında büyüdüğü 2004 yılında yüzde 21'lik bir büyüme kaydeden Türkiye dünya turizm liginde bir basamak daha yükseldi. 2003 yılında Yunanistan'ı geride bırakarak dokuzuncu olan Türkiye'nin geçen yıl da Avusturya'yı sollayıp Çin'in arkasından sekizinci olduğu hesaplanıyor. 
     İktisatçı Mustafa Sönmez'in, Dünya Turizm Örgütü'nün 2004 yılı için açıkladığı bölge sonuçlarından yola çıkarak, 
     Türkiye'nin 2004'te dünya turizm liginde nasıl bir yere geldiğini araştırdı. Dünya turizminin 2004'ü olağanüstü bir sonuçla tamamladığını yüzde 10'la son 20 yılın en yüksek büyümesini gerçekleştirdiğini hatırlatan Sönmez, dünyadaki turist sayısının 760 milyon turiste kadar genişlediğini belirtti. 
     Geçen yılki büyümeden en büyük payı, 2003 yılında SARS faciasından dolayı kayba uğrayan Asya-Pasifik ülkeleri aldı. 
     70 milyon turist artışının yaklaşık yarısı bu bölgeye gitti. 
     Ancak Tsunami felaketi ile hızı kesilen Asya turizminin 2005'te bu kazancını yine kaybedeceği tahmin ediliyor. 
     2004'ü yüzde 4 büyüme ile kapayan Avrupa turizmi içinde 
     yer alan Türkiye, bölgesinin en hızlı gelişen ülkelerinden biri oldu. Yabancı turist sayısı 14 milyondan 17 milyona çıkan Türkiye, yüzde 21'lik büyümeyle Akdeniz'in en hızlı gelişen ülkesi oldu. Dünyada turizm gelirlerinin 523 milyar dolardan 575 milyar dolara çıkarak yüzde 10 dolayında arttığı 2004 yılında Türkiye'nin turizm geliri ise 13.2 milyar dolardan 15.9 milyar dolara yükseldi. Türkiye 2003'te 13.2 milyar dolarlık turizm geliriyle dünya sıralamasında Avusturya'nın ardından 9. sırada yer almış ve Yunanistan'ı 2 milyar dolar geride bırakmıştı. Bu yılın 15.9 milyar dolarlık geliriyle ise Avusturya'yı sollayıp Çin'in ardından 8. sırayı aldığı tahmin ediliyor. Türkiye'nin dünya turizm pastasından aldığı pay ise yüzde 2'nin biraz üstünde olacak. Pastadan en büyük payı yüzde 12 ile ABD, yüzde 8'le İspanya, yüzde 7'yle ile Fransa, yüzde 6'yla İtalya alıyor. 
     
     TÜRKİYE DIŞINDA BÜYÜME DURDU 
     Sönmez, dünyadaki turizm trendinin, Türkiye'nin Güney Avrupa'nın yükselen turizm endüstrisi olduğu gerçeğini gösterdiğini belirten Sönmez şu görüşleri savundu 
     "Akdeniz'in turizm lideri İspanya'nın 1990'dan 2003'e turist girişini yüzde 52 artırdığını ama son 4 yılın trendine bakıldığında 50 milyon turistte tıkandığını görüyoruz. İspanya'nın 2000-2003 büyümesi yüzde 8'de kalmış. 
     Ya da yılda yüzde 2 artış gösterebiliyor turist girişi. 
     İtalya, İspanya'nınkine benzer bir tempoda 1990'dan 2003'e yüzde 48 artırmış turist girişini ama 2000'den bu yana patinaj yapıyor, hatta 2000'de gelenden 1 milyon eksilmiş 2003'te turist girişi. Yani İtalya'nın da büyümesi durmuş. 
     Yunanistan ve Portekiz için de aynı şeyi söylemek mümkün. 
     Onların da 1995 sonrası büyümeleri oldukça yavaşlamış ve Yunanistan 14, Portekiz 12 milyon turistte takılmışlar. Buna karşılık Türkiye, özellikle 2000 sonrası dönemde çok hızlı bir tırmanış halinde. 1990'dan 2003'e Türkiye'ye turist girişi 9 milyondan 13 milyona çıkarak yüzde 160 artmış. 
     2004'ü dikkate alırsanız artış yüzde 240'ı buluyor. 
     2000 2003 dönemi artışı ise yüzde 44 ile diğer ülkelerin 
     büyümelerinin kat be kat üstünde." Sönmez, Türkiye'nin, Güney Avrupa'nın yükselen ekonomisi olmasına karşın, bunu sadece kum-deniz-güneş bacağına yaslanarak yapmanın yanlışlığı içinde olduğunu bildirdi. Sönmez, turizm çeşitliliği ve bölgesel çeşniyi ihmal etmeyen, yatırımcı, atılımcı bir politikaya sahip olunması halinde halinde, Türkiye'nin 10 yıl içinde İspanya'yı tahtından indirebileceğini savunuyor. 
     
</TEXT>
</DOC>
