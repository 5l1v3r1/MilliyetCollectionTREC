<DOC>
<DOCNO> 327472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo01.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Patron aranıyor 
</HEADLINE>
<TEXT>


Beşiktaş Yönetimi, Real Madrid sistemini benimsedi. "Sportif Direktör" olarak göreve gelecek olan kişi, futbolda sorumluluğu üzerine alacak. A takımda ise Teknik Direktör Çalımbay'ın yetkileri devam edecek 

ORHAN YILDIRIM - Fotoğraf Cengiz Malgır 


Beşiktaş, futbolda bir ilke imza atmaya hazırlanıyor. Gelecek sezon atılım yapmayı düşünen Siyah-Beyazlılar, kendilerine Real Madrid sistemini örnek aldı. 
İspanyol kulübünde Teknik Direktör Luxemburgo'nun üzerinde görev yapan Emilio Butragueno gibi "Sportif Direktör" olarak aranan kişi, yönetimle eşgüdümlü olarak hareket edecek. Transferden alt yapıya, oyuncu izlemeden kamp ve seyahatlere, futbolcuların alacak ve primlerinden cezalara, medya ile ilişkilerden, mali, idari konularda tam ve tek yetkili olacak direktör için arayış sürüyor. 
Yönetim, yabancı ile yerli arasında net bir karar veremedi. Başkan Yıldırım Demirören'in, yabancı ve ünlü bir ismi kulübe getirmeyi düşündüğü ifade edildi. 
Takımın başında bulunan Teknik Direktör Rıza Çalımbay ise elinde bulundurduğu yetkilerle görevine devam edecek. 

Öyle olmaz, böyle olur 

SÜLEYMAN HATISARU 

Beşiktaş'ta Teknik Direktör Rıza Çalımbay ile Kaptan - Menajer Tayfur Havutçu kapıştı. Diyarbakırspor maçının hazırlıklarını sürdüren Siyah - Beyazlılar'ın dünkü idmanında, çift kalede Rıza hoca, "Berabere kaldık" dedi. Karşı takımda bulunan Tayfur ise, "5-4 kazandık" iddiasında bulununca tartışma yaşandı. Bunun üzerine Çalımbay, yeni bir maç yaptırdı. Bu karşılaşmayı Rıza hocanın takımı 6-1 kazandı. 

BEŞİKTAŞ GÜNLÜĞÜ 

Kaleciye doymuyorlar 
Rıza Çalımbay, Cordoba'nın "1 numara" olduğunu söylemesine, Ramazan ve Murat'ın da çok kaliteli kaleciler olduğunu belirtmesine rağmen, transfer gündeminde yine file bekçileri yer aldı. Beşiktaş Futbol Araştırma Merkezi'nin BEFAM yakın takibe aldığı Eskişehirspor kalecisi Yusuf'a, Çalımbay tam not verdi. Kocaelispor'un genç eldiveni Hakan ile Yusuf arasında bir seçim yapılacağı öğrenildi. 

'Büyük' şans 
Kartal'ın PAF Takımı'nda yer alan Adem Büyük'e şans doğdu. Trabzonspor ile yapılan karşılaşmada üç gol birden atarak dikkati üzerine toplayan genç futbolcu, Teknik Direktör Rıza Çalımbay tarafından A takımına çağırıldı. Beylerbeyispor karşısında da bir gol bulan Adem, katıldığı antrenmanlardaki golleri ve asistleriyle beğeni topladı. 

Carew'e takip 
Teknik Direktör Rıza Çalımbay, Norveç'in çarşamba günü Moldova ile yapacağı maçı izlemek için yardımcısı Bülent Albayrak'ı görevlendirdi. John Carew'i takibe alacak olan Albayrak, bunun dışında da forma giyecek diğer oyuncuları gözlem altında tutacak. 


</TEXT>
</DOC>
