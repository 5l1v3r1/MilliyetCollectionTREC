<DOC>
<DOCNO> 336070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/gun02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp kurtardı 
</HEADLINE>
<TEXT>


2 genç kıza 1999'da gözaltında copla tecavüz ettikleri iddiasıyla yargılanan 4 polis, beraat etti. Çapa Tıp Fakültesi raporu "İşkence var", Adli Tıp ise "Yok" diyordu 

UFUK AKTUĞ Hatay DHA 

İskenderun'da 6 yıl önce molotofla otobüs yaktıkları iddiasıyla hapse mahk m edilen 2 liseli kızın, poliste "coplu tecavüze" uğradıkları iddialarıyla ilgili açtıkları davada, İstanbul Üniversitesi Çapa Tıp Fakültesi'nin işkence raporuna rağmen Adli Tıp'tan gelen rapor üzerine beraat kararı verildi. 
İskenderun Ağır Ceza Mahkemesi'nde görülen duruşmaya davacı N.C.S. 20 ve Gebze Özel Tip Cezaevi'nde tutuklu bulunan F.D.P. 23 ile tutuksuz sanıklar Emniyet Amiri Gürkan İlhan, polis memurları Murat Çıkar, Halil Özkan ve Aysun Yüksel katılmazken, Uluslararası Af Örgütü Türkiye koordinatörleri duruşmayı izledi. 
Davacıların avukatı Bülent Akbay, Çapa Tıp Fakültesi raporunu hatırlatarak sanıkların cezalandırılmasını istedi. Sanık avukatı Oya Aydın ise, İstanbul Adli Tıp Kurumu'nun işkence kanıtı bulmadığı gerekçesiyle müvekkillerinin beraatını istedi. Sanık polislerin delil yetersizliğinden beraatına karar verildi. 
1999'da, 7 gün Terörle Mücadele ekiplerince gözaltında tutulan 2 genç kız, "bölücü örgüte üye olmak ve molotofkokteyl atmak" suçlarından yargılanmış, N.C.S. 12, F.D.P. de 18 yıl ağır hapis cezası almıştı. 

Çelişkili raporlar 
Kızlara işkence edildiği iddiasıyla 4 polise dava açıldı. Yargılama sırasında Çapa Tıp Fakültesi Psikolojik Travma Merkezi, "işkencenin ağır etkilerinin görüldüğüne dair" rapor verdi. Adli Tıp raporunda ise, işkence kanıtı olmadığı kaydedildi. 


</TEXT>
</DOC>
