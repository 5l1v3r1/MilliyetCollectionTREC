<DOC>
<DOCNO> 331077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko02.html </URL>
<DATE> 2005/04/07/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Dubai İslam Bankası Türkiye temsilciliği açıldı 
</HEADLINE>
<TEXT>

     Devlet Bakanı Ali Babacan, Türkiye'de artık ''oyunun kurallarının değişmekte olduğunu, yepyeni bir ortama girildiğini'' belirterek, ''Bu değişimin çok iyi farkına varmalıyız'' dedi. 
     Dubai İslam Bankası Türkiye Temsilciliği'nin açılışı dolayısıyla Çırağan Oteli'nde verilen akşam yemeğinde konuşan Babacan, Türkiye'de son 3 yıldır yaşanan büyük değişimin dünyanın her tarafında dikkat çektiğini vurguladı. 
     Reformlar ve düzenlemeler sayesinde ekonomik ve siyasi istikrarın sağlandığını ifade eden Babacan, şöyle devam etti 
     ''Türkiye'de 2005 yılından beri artık oyunun kuralları değişiyor. Yepyeni bir ortama giriliyor. Bu değişimin ve transformasyonun çok iyi farkına varmalıyız. Türkiye zor bir coğrafyada. Ancak AB süreci, ülkedeki çok uzun dönemli siyasi istikrarın garantisi. Bu değişim ve transformasyon devam edecek. Daha yolun başındayız. Önümüzde daha uzun yol var. Bugüne kadarki reformlar sadece bir başlangıçtı. Bunun iyi bilinmesi gerekir.'' Ali Babacan, Türkiye ile Birleşik Arap Emirlikleri arasındaki ticari ilişkilerin geliştiğini ve işadamları arasında çok yoğun bir trafik yaşandığını kaydederek, Dubai İslam Bankası'nın bundan sonraki süreçte iki ülke arasındaki ticari ve ekonomik ilişkilerde köprü görevi üstleneceğini vurguladı. 
     
     ''TÜRK EKONOMİSİNE KATKIDA BULUNMAK İSTİYORUZ'' 
     Birleşik Arap Emirlikleri Ulaştırma ve İletişim Bakanı, Dubai İslam Bankası Başkan Yardımcısı Sultan Bin Saeed Al-Mansouri de Birleşik Arap Emirlikleri ile Türkiye arasında yüzyıllardır süren ilişkilerin, temsilciliğin açılmasıyla daha da pekişeceğini ifade etti. 
     Türkiye ekonomisinin geleceğe dair dikkate değer büyüme potansiyeli gösterdiğini vurgulayan Al-Mansouri, şöyle konuştu 
     ''Dubai İslam Bankası, Türkiye ekonomisinde atılan büyük adımları yakından izlemektedir. Hükümet bu başarılarından dolayı büyük gurur duymalıdır. Özelleştirme gibi reformlara başlamanız bizi bu pazara girmeye teşvik eden en önemli unsurlardan biri. Bankamız hem bölgesel, hem uluslararası piyasalara daha da yayılacaktır. Dubai İslam Bankası, Türkiye'deki yerel ve uluslararası birçok şirketle finans anlaşmaları yaptı. Temsilciliğimiz, Türkiye'de fiziksel olarak bulunmamızı, çeşitli yatırım imkanlarından faydalanmamızı sağlayacak.'' Al-Mansouri, Başbakan Recep Tayyip Erdoğan'ın Dubai ziyaretinde bankanın Türkiye'de yer alması yönünde davette bulunduğunu anlatarak, ''İşte bu davete cevap vermek için buradayız. Bu pazara değer katmak için uzun vadeli taahhüdümüz var. Türk ekonomisine büyük katkıda bulunmak istiyoruz'' diye konuştu. 
     Yemeğe, aralarında BDDK Başkanı Tevfik Bilgin, İstanbul Valisi Muammer Güler, İstanbul Büyükşehir Belediye Başkanı Kadir Topbaş, İstanbul Ticaret Odası Başkanı Murat Yalçıntaş, Ankara Ticaret Odası Başkanı Sinan Aygün ile MÜSİAD Başkanı Ömer Bolat'ın da bulunduğu çok sayıda davetli katıldı. 
     
</TEXT>
</DOC>
