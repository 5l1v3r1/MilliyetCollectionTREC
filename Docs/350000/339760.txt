<DOC>
<DOCNO> 339760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo09.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz gez olimpiyat 
</HEADLINE>
<TEXT>


Atıcılık Federasyonu'nun genç patronu Latif Aral Aliş, plan ve projelerini anlattı, silahının namlusunu Pekin 2008'e çevirdi 

ÖZEL RÖPORTAJ FUAT ERCAN 


Sonradan olma değil, anadan doğma bu dünyanın içinde... Atıcılık ve avcılığa bir ömür adamış, babası dedesinden el almış, silahla haşır neşir olmuş bir ailenin kendi deyimiyle "çekirdeğin çekirdeğinden yetişmiş" bir ferdi Atıcılık ve Avcılık Federasyonu'nun patronu Latif Aral Aliş... 
Aynı zamanda Sarsılmaz Silah Sanayi'nin Yönetim Kurulu Başkanlığı'nı yapan, 26 yıllık Metin Sertoğlu döneminin ardından "Şeffaf, güvenilir ve adil bir federasyon" parolasıyla göreve talip olan ve koltuğa oturan Aral Aliş, Türk atıcılığının içinde bulunduğu kaos ve durgunluktan kurtaracak plan ve projelerini MİLLİYET'e anlattı. 
Türkiye'nin atıcılık sporunda Dünya'nın çok gerisinde kaldığını, bu tablonun da kültürünü "At-avrat-silah" üçlemesiyle özetleyen bir ulusa hiç yakışmadığını belirten Aliş konuşmasına şöyle başladı 

'Genç yetenekler küsmüş' 
"Göreve talip olduk, çünkü önümüze çıkan tablo can sıkıcıydı. Yıllardır ufak tefek ferdi yeteneklerin başarılarıyla avunmuş, bir çıkış yolu aramamışız. Milli takıma giren sporcular artık antrenör ve eğitici olma yaşına gelmiş ama h l sporculukta inat eden isimler. Yol açılmadığı için arkadan gelen genç yetenekler de zamanla küsmüş ve yok olup gitmiş. Bu gidişe dur demek için göreve talip olduk. Kısa sürede Türk atıcılığını ayağa kaldıracak bir anlayışa ve yönetime sahibiz." 
Seçimden önce belirledikleri plan ve projeleri koltuğa oturur oturmaz uygulamaya geçirdiklerini belirten Aral Aliş, yurt çapında geniş çaplı bir sporcu taramasına başladıklarını belirtti ve konuşmasını şöyle sürdürdü 

'Üniversitelere gireceğiz' 
"Atıcılığa meraklı gençleri bulup teşvik ederek bu spora çekeceğiz. Ayrıca uygunluğunu araştırdıktan sonra üniversitelerde de aynı taramayı yapacağız. İlk planda yaklaşık 2000'e yakın adayı atıcılıkla ilgili bilgisayar programlarından geçirerek 50'ye kadar indirecek, sonra bunları milli takıma kazandırmanın yollarını arayacağız. İstanbul'a acil olarak Dünya ve Avrupa Şampiyonası'nın yapılabileceği Havalı, Ateşli ve Trap-Skeet Poligonu yapılması için GSGM ile ortak hareket edeceğiz. Yine Türk atıcılığının en büyük sıkıntısı olan antrenör problemine el atacak ve Rusya'dan bilgisi ve tecrübesi ile Dünyada ün yapmış isimleri milli takımlarımızın başına getireceğiz. Çeşitli branşlar için gelecek olan bu grup tüm Türkiye'yi dolaşıp bölge antrenörlerine eğitim verecek. 
Dünya Şampiyonası ve Pekin Olimpiyatı'na rekor sayılabilecek bir katılımla gitmeyi ve kürsüye çıkabilecek sporcular yetiştirmeyi hedefliyoruz. Bunların dışında küskünleri ve sporu bırakmış yetenekleri de kısa sürede tekrar kazanmayı düşünüyoruz. Ayrıca masa başında da güçlü bir Türkiye imajı çizebilmek amacıyla Avrupa ve Dünya Atıcılık Federasyonları'nda birçok komisyonda göreve talip olacağız." 

Svetoslav tutulmuyor 

Cumhurbaşkanlığı Bisiklet Turu'nun 4. gününü Bulgar Svetoslav, birinci tamamladı 

Uluslararası Cumhurbaşkanlığı Türkiye Bisiklet Turu'nda, Kuşadası - Bodrum etabını ilk sırada tamamlayan Bulgar Tchanliev Svetoslav, Bodrum - Marmaris parkurunda da zirveye çıktı. 
41.'si düzenlenen organizasyonda sarı mayoyu taşıyan Svetoslav, Bodrum belediye binasından başlayan 168 kilometrelik yarışı 4.41.23'lük derecesiyle kazandı. 93 sporcunun pedal çevirdiği yarışmada, tekerlek farkıyla Kocaeli Brisa takımından Sergey Tretyakov ikinci, İran'dan da Amir Zargari üçüncü sırayı aldı. 
3. etap yarışmasında dereceye girenlere ödüllerini Marmaris Belediye Başkanı Ali Acar, Muğla Gençlik ve Spor İl Müdürü Muzaffer Çuntımar ve Bisiklet Federasyonu Başkanı Emin Müftüoğlu verdi. Organizasyonun beşinci gününde bugün 135 kilometrekarelik Marmaris - Fethiye parkuru koşulacak. 

Kaza geliyorum demez 

Yıldızlar ve gençler üç adım Türkiye rekortmeni Efanim Temizsoy, yeni başladığı sırıkla atlama branşındaki ilk antrenmanında talihsiz bir kaza yaşadı. 
Dün yaptığı atlayış sırasında dengesini kaybeden Temizsoy, ayaklarının üzerinde mindere düştü. Darbenin etkisiyle bileği kırılan ve kemiği ortaya çıkan Beşiktaş'ın genç sporcusu, acılar içinde hasteneye götürüldü. Ergün Padır'ın antrenörlüğünde önümüzdeki hafta gerçekleştirilecek olan Üniversiteler Türkiye Şampiyonası'na hazırlanan Temizsoy'un, 3 ay pistlerden uzak kalacağı öğrenildi. 

'Teşekkürler MİLLİYET' 

UFUK TUNCAELLİ 

Türkiye Sakatlar Derneği'nden MİLLİYET'e teşekkür ödülü... Engelli camiasının en büyük sivil toplum örgütü olan derneğin Florya Kasaba restoranda düzenlediği törende Başkan Şükrü Boyraz, Genel Yayın Yönetmenimiz Sedat Ergin, Yazıişleri Müdürümüz Necil Ülgen, yazarımız Yavuz Kocaömer ile Fanatik yazarı Hamit Turhan ve muhabirimiz Sedat Hardal'a engelli sporuna verdikleri destekten dolayı birer teşekkür sertifikası verdi. Türkiye'nin, engelli hakları bakımından dünyanın en geri ülkelerinden biri olduğunu vurgulayan Başkan Boyraz, bu konuda basına çok büyük görevler düştüğünü söyledi. 

SUALTI SPORLARI 

Ulusoy ve Can rekor için dalacak 
Yasemin Dalkılıç ile sualtında alıştığımız rekorlara bir yenisi daha eklenmek üzere... Ankara'da yarın başlayacak Serbest Dalış Dinamik Apnea Türkiye Şampiyonası'nda mücadele edecek olan Devrim Ulusoy ve Derya Can, Dünya rekoru için dalış yapacaklar. Dünya dördüncüsü Devrim Ulusoy, şampiyonada 154 metre 20 santimetrelik Dünya rekorunu kırmak istediğini belirtirken, Dünya yedincisi Derya Can da "Antrenmanlarımızda dünya rekorlarını aşmış durumdayız" diye konuştu. 

ATLETIZM 

Esmer'den disk atmada rekor 
Başkent'te yapılan Atletizm Rekor Deneme Yarışması'nda Dilek Esmer, disk atmada 1998'den bu yana Ahu Sulak'a ait olan rekoru tarihe gömdü. Esmer, 48.52 metrelik atışıyla 47.57'lik dereceyi aşarken, yıldızlar Türkiye rekorunu da eline geçirdi. 17 yaşındaki atlet, 47 metrelik Avrupa Gençler Şampiyonası katılım barajını da geride bırakmış oldu. 

OKÇULUK 

Altın Ok'ta perde açıldı 
18. Altın Ok Grand Prix Turnuvası dün Antalya'da başladı. 100. Yıl Okçuluk Tesisleri'nde gerçekleştirilen ve 36 ülkeden 272 sporcunun katıldığı turnuvanın ilk gününde, makaralı ve olimpik yay kategorilerinde bayanlarda ve erkeklerde sıralama atışları yapıldı. Bayan sporcularımızdan Derya Sarıaltın, olimpik yayda 5. olarak, en başarılı derecemizi elde etti. 

KÜREK 

İlk hedef Gent Kupası 
Kürek Milli Takımı'nın iki hafta süren Sapanca kampı dün sona erdi. Belçika'da 7-8 Mayıs tarihleri arasında düzenlenecek Gent Kupası yarışlarına hazırlık niteliği taşıyan kampa, 15 sporcu katıldı. Federasyon Teknik Kurul Başkanı Yılmaz Akça, günde çift antrenman yaptıklarını belirterek, "Gent Kupası'nda en az 2 altın madalya kazanmayı hedefliyoruz" dedi. 

SUTOPU 

Makedonya'yı suya gömdük 
Avrupa Gençler Sutopu Şampiyonası Eleme Grubu maçlarının ilk gününde Milli Takımımız, Makedonya'yı 22-1 mağlup etti. Ataköy Avni Akyol Kapalı Yüzme Havuzu'ndaki turnuvanın diğer maçlarında Slovakya, Gürcistan'ı 7-1, Moldova da Litvanya'yı 8-4 yendi. Grupta ilk iki sırayı alacak ekipler, ağustos ayında Bulgaristan'da yapılacak finallerde ter dökecek. 


</TEXT>
</DOC>
