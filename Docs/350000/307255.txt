<DOC>
<DOCNO> 307255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur18.html </URL>
<DATE> 2005/01/17/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kaybolan balıkçı teknesinden haber yok 
</HEADLINE>
<TEXT>

     Antalya'nın Kemer ve Kumluca ilçeleri arasındaki Adrasan Koyu'nda kaybolduğu bildirilen teknedeki balıkçıları arama çalışmaları sürdürülüyor. 
     Antalya Bölgesi Su Ürünleri Kooperatifleri Üst Birlik Başkanı Mahmut Ayhan, AA muhabirine yaptığı açıklamada, Şen Tarkan isimli balıkçı teknesinin 3 gün önce kaybolduğunu, Sahil Güvenlik ekipleri tarafından deniz, hava ve karadan arama ve kurtarma çalışmalarının sürdürüldüğünü bildirdi. 
     Balıkçı teknesinden şu ana kadar herhangi bir bilgi alınamadığını belirten Ayhan, hava koşulları nedeniyle arama çalışmalarının zaman zaman güçlüklü yapılabildiğini kaydetti. Ayhan, şöyle konuştu 
     ''Teknede bulunan Mehmet Sayın, babası Kasım Sayın'ı, cep telefonuyla arayarak, Adrasan bölgesinde bulunduklarını ve balıktan döndüklerini bildirmiş, kısa süre sonra tekrar arayarak, batıyoruz diye bilgi vermiş. Bir daha da haber alınamamış. Sayın Valimiz teknenin arama çalışmaları için yardımcı oluyor.'' Tekne sahibi Kasım Sayın da tekne ve teknedeki 5 kişi ile ilgili hiç bir ipucu elde edilemediğini belirterek, ''Bir keşif uçağı da aramalara başladı. Ancak, henüz bir haber yok'' dedi. 
     
</TEXT>
</DOC>
