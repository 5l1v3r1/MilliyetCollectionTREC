<DOC>
<DOCNO> 338439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy12.html </URL>
<DATE> 2005/04/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şener Başka bir yere giden teşvikten yararlanamayacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bölgesel kalkınma ajanslarıyla ilgili hazırladıkları kanun tasarısının gelecek hafta yasalaşmasını umduğunu söyledi. 
     Şener, şehir girişinde, Isparta Valisi İsa Parlak, Belediye Başkanı Hasan Balaman ve partililerce karşılandı. Şener, milletvekilleri Recep Özel ve Emin Bilgiç, eşliğinde önce Isparta Valiliği'ne geçerek, Vali İsa Parlak'tan, ilçenin sorunlarıyla ilgili bilgi aldı. 
     Vali Parlak, Isparta'nın, turizm, tarım ve sanayi açısından gelişen bir il olduğunu belirtti. Bazı eksik kalan yatırımlar bulunduğuna dikkati çeken Vali Parlak, bunların tamamlanması için ödenek istediklerini söyledi. 
     Türkiye'nin en büyük elma üreticisi konumunda olan Isparta'nın pazarlama sıkıntısı çektiğine de değinen Parlak, Yalvaç Organize Sanayi Bölgesi kurulması için de ödenek beklediklerini kaydetti. 
     Bakan Şener de bu görüşleri değerlendireceğini bildirdi. Isparta'ya bu yıl için 34.8 trilyon liralık ödenek ayrıldığını belirten Abdüllatif Şener, geçen yılki miktara göre ödeneğin yüzde 35 oranında arttığını kaydetti. 
     
     BÖLGESEL KALKINMA AJANSLARI 
     Türkiye genelinde bölgesel kalkınma ajansları kurulması amacıyla bir yasa tasarısı hazırladıklarına ve bunun TBMM'de görüşüldüğüne dikkati çeken Şener, tasarının gelecek hafta yasalaşmasını umduğunu kaydetti. 
     Şener, buna göre Türkiye 26 kalkınma bölgesine ayrılacağını ve her bölge için bir ajans kurulacağını vurgulayan Şener, ajansın yürütme kurulu üyelerinin ise vali, belediye başkanları ile ticaret ve sanayi odası başkanlarından oluşacağını anlattı. Şener, şöyle konuştu 
     ''Dünyada gelişen anlayışa göre, genel olarak değil, her ülkenin bölgelerindeki özel potansiyellerin değerlendirilmesinin, açığa çıkarılmasının, değiştirilmesinin, toptan ülke ekonomisine katkı sağladığı anlaşılmıştır ve genel kabul gören budur. Hangi ilde hangi potansiyel bulunduğunu merkezden belirlemek doğru değil. Bunu, ilgili ildeki ajans yönetimi ve kurulu ortaya çıkaracak. 
     Valiler, belediye yöneticileri, ticaret odası başkanları, ajansta görev yapacak. Kurul, 100'e yakın kişiden oluşacak. Bu kurulda, ildeki sivil inisiyatif katılım sağlayacak. Ancak bunların kimlerden oluşacağı, kanunda belli değil, kanuna istinaden bakanlar kurulu kararıyla bu kişiler belirlenecek. 
     Kalkınma ajanslarının hazırlayacağı yatırımlar ve projeler için Avrupa Birliği'nin kalkınma fonları, devlet kaynakları ve mahalli kaynaklar kullanılacak.'' Abdüllatif Şener, gazetecilerin sorularını da yanıtladı. Bir gazetecinin, Isparta'nın teşvik verilen iller kapsamında olmadığını, bu nedenle buradaki fabrikalardan bazılarının, teşvik verilen illere gittiğini hatırlatması üzerine de Şener, ''Başka bir yere giden, hiçbir şekilde teşvik kapsamından yararlanamayacaktır. Bu firmalar incelemeye alınacaktır'' karşılığını verdi. 
     Ziyaret sırasında Vali Parlak, Abdüllatif Şener'e, Isparta halısı ve gül ürünleri hediye etti. 
     
     BELEDİYE ZİYARETİ 
     Devlet Bakanı ve Başbakan Yardımcısı Şener, daha sonra Belediye Başkanlığı binasına geçerek, Başkan Hasan Balaman'ı ziyaret etti. 
     Balaman, AK Parti belediyecilik anlayışıyla bilgiyi, parayı, insan gücünü ön plana çıkaracak hizmetlerde bulunduklarını anlattı. 
     Ispartaspor'un şu anda kaçıncı ligde olduğunu soran Bakan Şener'e, Başkan Balaman, 3. Lig'de olduğunu, ancak 2. Lig'e çıkarmak için gayret sarf ettikleri yanıtını verdi. 
     Ziyarette, Isparta Ticaret ve Sanayi Odası Başkanı Hasan Hüseyin Kaçıkoç, Isparta'nın teşvik alan iller kapsamına alınmamasından yakındı. 
     Süleyman Demirel Üniversitesi Rektörü Prof. Dr. Lütfi Baydar da üniversitenin öğrenci bakımında yüzde 100'lük kapasiteye ulaştığını ve SDÜ'nün, üniversiteler arasında yedinci sırada bulunduğunu bildirdi. Baydar, yatırımlar konusunda ihtiyaçları bulunduğunu kaydederek, üniversite bünyesinde yapılacak teknokent için ödenek istedi. 
     Isparta Ticaret Borsası Başkanı Murat Dolmacı ise ilde üretim olduğunu, ancak dış pazarla birlikte rekabetin yapılamadığını söyledi. 
     Abdüllatif Şener de dünyada işlerin çok dinamik olduğunu ve eskiden olduğu gibi kendiliğinden, masa başında oturarak iş yapılamadığını söyledi. Esnafın, üreticinin kendisini yenilemesi gerektiğine dikkati çeken Şener, şöyle devam etti 
     ''Kendini yenileyemezse, dış pazarla rekabet oluşturamaz ve üretimde dışa açılamaz. 1980'lerde Isparta'ya geldiğimde, gülyağı fabrikaları o zaman da vardı ve Avrupa'ya hammadde olarak gönderiliyordu. Avrupa'da işlenip dünya pazarına açılıyordu. Buradaki hammaddeyi kendimiz kozmetik olarak üretmiş olsak, şu anda rekabet gücümüz daha da fazlalaşırdı.'' Şener, daha sonra Belediye Meclis Salonu'nda partililerle kısa bir toplantı yaptı ve ardından SDÜ Kongre Sarayı'na geçerek, Belediye Meclis Üyesi Hasan Yalçın ve Havva Köse'nin düğün yemeğine katıldı. 
     
</TEXT>
</DOC>
