<DOC>
<DOCNO> 335034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/ygokce.html </URL>
<DATE> 2005/04/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Mucizeden ders çıkarmak 
</HEADLINE>
<TEXT>


Beşiktaş'ın, Şükrü Saracoğlu Stadı'nda Fenerbahçe'yi 4-3 yenmesi, elbette gurur duyulacak tarihsel bir başarı öyküsüdür. 
Bu başarıdan esinlenerek, Beşiktaş Yönetim Kurulu üyesi Murat Ürünsak'ın titiz ve dikkatli bir stratejiyle hayata geçirdiği gibi sırtında 1 PANCU Kadıköy Panteri yazılı kaleci kazaklarını lisanslı ürün olarak piyasaya sürer, takımın durumu nedeniyle pek de iyi gitmeyen forma satışlarına hareketlilik kazandırabilirsiniz. Bu durum Beşiktaş taraftarlarını da mutlu eder, sponsorunuzu da... 
İlham perileriniz size başka güzellikler de yaptırabilir. Devam edebilirsiniz. 
Ama eğri oturup doğru konuşmakta da yarar var... 
Sadece skor tabelasına bakarak, o maçı yeterince analiz etmeden, ucuz ve kolay dersler çıkarmak, çok doğru olmaz. 

Durdurma felsefesi 
Beşiktaş, Rıza Çalımbay'ın olağanüstü savunma ağırlıklı, Fenerbahçe forvetlerini durdurma felsefesi üzerine bindirilmiş bir taktik anlayışla mücadele etti ve özellikle ilk yarım saatte rakibine pozisyon üstüne pozisyon vererek sinsi ve mahkum bir takım kimliği çizdi. 
Beşiktaş'ın oyuna her alanda ortak olması, kendi futbol yaratıcılığını ve güzelliğini sergileyerek oynaması gerekirdi. Hayır, dört gole rağmen böyle yaptığını söyleyemeyiz. 
Maçtan önce, hafta içinde Çalımbay taktik olarak Trabzonspor'a karşı çok iyi bir oyun sergilediklerini, Karadeniz takımının etkili adamları Gökdeniz, Fatih Tekke ve Yattara'yı durdurarak sonuca gittiklerini uzatmada Tayfur'un galibiyet golü söyledi. Aynı taktiği Fenerbahçe'ye karşı uygulayacaklarını anlattı. Öyle de yaptı. Ama sadece durdurmanın garantisi olmadığını Fenerbahçe'nin attığı gollerde gördük. Yine hafta içinde verdiği mesajlarda yıldız futbolcularından çok şey beklediğini, yıldızların derbilerde ortaya çıkması gerektiğinin altını çizdi. Öyle de oldu. Tümer, Carew, yıldız adayı İbrahim Akın ve Koray'ın golleri beklentiyi fazlasıyla karşıladı. Maçta atılan 7 golün tümü de güzeldi. 

Aman dikkat 
Ama bu tarihi günün içinden, hele Fenerbahçe'nin olabildiğince en fazla doğrularla oynadığı bir maçtan geleceğe dönük dersler çıkarmak kanımca doğru ve tutarlı olmaz. 
Neresinden bakarsanız bakın, Beşiktaş için bu maç bir mucizedir... 
Mucizelerle övünür, gurur duyarsınız, onları unutamazsınız. 
Ama dikkat Mucizelerden ders çıkmaz 
Ortega'lı Fenerbahçe'nin, Galatasaray'ı 6- 0 yenmesi de bir mucizeydi... Ama o sezon Fenerbahçe zirveden otuz puan uzaktaydı, unutmayalım. 
Mucizelerden ille de bir ders çıkarmak istiyorsanız, size önerim işi mucizelere bırakmamaktır 

Potadan taşanlar 

Basketbolda iki olay dikkatimi çekti... 
Yakın geçmişte Avrupa'da final four oynamış Galatasaray Bayan Basketbol Takımı, basketboldan gelen sporcu Başkan Özhan Canaydın'ın döneminde soyunma odasında hıçkırıklar ve gözyaşlarına boğularak, kendi kontrol edemediği kaderine mahkum olup küme düştü. 
Efes Pilsen ve Ülker gibi iki "müessese devi" ne karşı beklenmedik bir meydan okumayla Beşiktaş'ın büyüklüğünü yeniden haykıran Coach İhsan Bayülken, beklendiği gibi istifa etti. 
Birinci olay, Galatasaray Bayan Basketbol Takımı'nın küme düşmesi, futbolda yoğunlaşan büyüklerin, artık amatör dallarda da aynı iddialarla hayatı sürdürmelerinin pek de doğru olmadığını gösterdi. Acı ama, gerçek. Bütçeniz delik deşik ve siz o iddiayı taşıyacak payı ayıramıyorsunuz. Gerçeği kabul edip bu işi soğukkanlı kararla, gözyaşına boğmadan çözümlemek o kadar da ayıp değil... Amatör dallarda Erdemir, Ceyhan, Burhaniye, Ereğli gibi Anadolu kentlerinin enerjilerini ve iddialarını ortaya koyması, sporumuz açısından daha kabul edilebilir ve doğru bir yaklaşımdır. Duygusal değil, akılcı olmalı. 

Anlamlı atama 
Beşiktaş Basketbol Takımı'na dönersek... 
İhsan Bayülken, bildiğim kadarıyla eski genel sekreter Beşiktaş Belediye Başkanı İsmail Ünal'ın desteğiyle görevini yapmaya çalışıyordu. Ama yönetimin basketbol sorumlusu Kemal Gençer'le de, öteki yöneticilerle de yıldızları barışmıyordu. Bu durum hocanın otoritesini yitirmesine neden oldu. Takım, El Amin'in keyfine bırakıldı, gruplaşmalar, disiplinsizlikler başgösterdi. Yenilgiler peş peşe geldi. Fenerbahçe ile yapılan FIBA Avrupa Ligi çeyrek finali de kaybedildi. 
Fulya projesinin tam da onaylandığı günlerde Bayülken'in istifası ve Ümraniye'ye davet edilen Murat Didin'le önümüzdeki sezon için anlaşma yapılması çok anlamlı geldi bana... 
Her neyse Murat Didin'e önümüzdeki yıl için başarılar dileyelim. 
Onca üzüntünün yanında dün babasını kaybeden İhsan Bayülken'e de başsağlığı 

'Küfüre hayır, pankarta evet' 

Geride kalan derbiyi gölgeleyen olaylar, maç öncesi yaşanan şiddet, küfür ve hakaretti. 
Beşiktaşlı taraftarların artık bir özeleştiri yaparak Kadıköy'de yaşanan şiddetten ve utanç tablolarından arınmak için sıkı önlemler almasını, kulüple ve güvenlik güçleriyle işbirliği yapmasını bekliyorum. Şiddeti yaratan, polisi bunaltan, İETT'yi hizmetten sakınır hale getiren tüm kulüp taraftarlarını açıkça kınıyorum. 
Fenerbahçe Başkanı Aziz Yıldırım'a yapılan küfürleri de lanetliyorum. Bu konuda herkesin duyarlı davranmasını, birbirlerini kınamak - eleştirmek yerine el ele vererek daha gerçekçi tavırlar takınmasını diliyorum. 
2 ekmek, 1 şişe süt pankartına gelince... 
Küfüre karşı olanların, o hakaret pankartını da oradan indirmesini beklerdim, olmadı. 
Fenerbahçe'nin alkışlı büyüklüğüne birkaç haytanın yaptığı hiç yakışmadı. 




</TEXT>
</DOC>
