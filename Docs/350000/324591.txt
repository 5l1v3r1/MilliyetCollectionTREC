<DOC>
<DOCNO> 324591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/aeko.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol alarm veriyor 
</HEADLINE>
<TEXT>


OPEC, günlük üretimini 500 bin varil artırdı. 'Gerekirse' 500 bin varil daha artıracağını açıkladı. Ancak, bu artışların talebi karşılamakta yetersiz kalacağı endişesiyle varil fiyatı 57.60 dolarla yeni bir rekor kırdı 

MURAT ÖĞÜTÇEN 

Petrol fiyatlarındaki tırmanış sürüyor. OPEC'in günlük üretimi 500 bin varil artırma kararı, tırmanışı durduramadı. ABD'de petrol fiyatları varil başına 57.60 dolara çıkarak yeni bir rekor kırdı. Daha sonra 56.40 dolara geriledi. Londra - brent petrol de 56 dolara çıktı. Fiyatların, 'Petrol İhraç Eden Ülkeler Örgütü'nün OPEC talebini karşılayacak kadar üretimi artıramayacağı endişeleri ile tırmandığı belirtiliyor. 
OPEC, önceki gün yaptığı toplantıda petrol kotalarını 27 milyon varilden 27.5 milyon varile çıkartmış, yeni bir 500 bin varillik artışın daha yapılabileceğini açıklamıştı. Dünya petrol üretiminin yüzde 40'ını karşılayan OPEC'in günlük olarak 2 milyon varillik atıl kapasitesinin olduğu tahmin ediliyor. Bu miktardaki bir marjın, yüksek talep miktarını karşılamaktan uzak olduğu düşünülüyor. 
Uluslararası Enerji Ajansı, ABD ve Çin'den kaynaklanan talebe paralel olarak bu yıl günlük 1.8 milyon varillik talep artışı olacağını öngörüyor. Bu seviye günlük olarak 84.3 milyon varile denk geliyor. 
OPEC Başkanı ve Kuveyt Petrol Bakanı Şeyh Ahmed el Fahd el Sabah, gelecek hafta yeni bir artış konusunda üyeler arasında müzakerelerin başlayacağını söyledi. Şeyh Ahmed, "500 bin varil artış daha yapabiliriz. Bu bizim sorumluluğumuz" dedi. Daha önce üretim artışlarını, genellikle '1 milyon varil' bazıyla artıran OPEC'in, artış miktarlarını son dönemlerde 500 bin varile çekmesi de tedirginlik yaratıyor. Bu miktar, sert fiyat çıkışlarını kırmakta yetersiz kalıyor. 

Rato Risk yaratıyor 
IMF Başkanı Rodrigo Rato, Hindistan'da yaptığı açıklamada, ham petrol fiyatlarındaki yükselişin, enflasyondaki artışın ve cari işlemler dengesizliklerinin dünyadaki büyümeye risk oluşturduğunu belirtti. 
Bazı uzmanlar, ucuz petrol devrinin kapandığı, gelecekte fiyatların 80 dolarları bile aşabileceği tahmininde bulunuyor.OPEC'in 1974 yılında Arap - İsrail savaşını takiben uyguladığı petrol ambargosu ve 1979 yılındaki İran Devrimi sonrasında petrol fiyatları 13 dolardan 30 doların üzerine fırlamıştı. 

1 dolar artış, 140 milyon dolarlık yük Türkiye Akaryakıt Bayileri ve İşverenleri Sendikası TABGİS Başkan Vekili Rasih Arbay, petrol fiyatlarındaki her bir dolarlık artışın Türkiye'ye maliyetinin aylık 140 milyon dolar olduğunu söyledi. Buna göre 10 dolarlık fiyat artışının maliyeti 1.4 milyar doları buluyor. Türkiye yılda 25 milyon ton petrol ithal ediyor. 
Ancak bir yıl içinde farklı fiyatlardan ithalat yapıldığı için, toplam fatura, güncel fiyat üzerinden değil, ortalama üzerinden artabiliyor. 
Fiyatlardaki artış, pompa fiyatlarına yansıyor. Rasih Arbay petrol fiyatlarında ve dolarda son günlerde meydana gelen artış nedeni ile yeni zammın kapıda olduğunu belirtti. Ayrıca, petrol fiyatlarındaki artış yalnızca pompa fiyatlarına yansımıyor. Sanayide enerji maliyetlerini artırdığı için fiyatlar üzerine enflasyonist baskı da yapıyor. 


</TEXT>
</DOC>
