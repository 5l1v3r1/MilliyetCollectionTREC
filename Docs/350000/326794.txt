<DOC>
<DOCNO> 326794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonyas05.html </URL>
<DATE> 2005/03/24/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Kadınlara ders vermek erkeklerden zor 
</HEADLINE>
<TEXT>

     Ali Faik ATAY DHA 

      KARABÜK'ün tek kadın sürücü kursu öğretmeni 43 yaşındaki Yıldız Uzun, hemcinslerine ders vermenin, erkeklere göre daha zor olduğunu söyledi. 
     Kentte 13 yıldır sürücü kursu öğretmenliği yaptığını anlatan Yıldız Uzun, rahat ettikleri gerekçesiyle daha çok kadın kursiyerlerin kendisini tercih ettiklerini belirtti. Evli ve 2 çocuk annesi Yıldız Uzun, bu mesleğe kadın sürücü adaylarının ısrarıyla başladığını ve günde 6 saat direksiyon kursu verdiğini belirtti. Uzun şunları söyledi 
     "Şoförlüğü 12 yaşında babamın minibüsünde öğrendim ve 31 yıldır TIR dahil tüm araçları kullandım. İyi bir sürücü olduğum için özel bir sürücü kursundan teklif geldi. İlk etapta sıcak bakmadım, ancak kadın sürücü adaylarının ısrarı üzerine işi kabul ettim ve 13 yıldır direksiyon öğretmenliğini sürdürüyorum. Beni, yanımda daha rahat ettiklerini belirten kadın sürücü adayları tercih ediyor. Kadınlara ders vermek, erkeklere göre biraz daha zor. Ama erkeklerden daha dikkatli araç kullanıp, trafik kurallarına daha iyi uyuyorlar. Birilerine bir şeyler öğretmek bana mutluluk veriyor. Erkek meslektaşlarımın arasında hiç yabancılık çekmiyorum. Bu mesleği yapabildiğim sürece sürdüreceğim.'' 
     
</TEXT>
</DOC>
