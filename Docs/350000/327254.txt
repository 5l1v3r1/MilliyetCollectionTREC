<DOC>
<DOCNO> 327254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yasam/axyas02.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayrola sayın Chirac 
</HEADLINE>
<TEXT>


Dün Japonya'ya 50. ziyaretini başlatan Fransa Cumhurbaşkanı için ilginç iddia Bu kadar sık ziyaretin sebebi, gayri meşru oğlu... 

MİNE G. KIRIKKANAT Paris 

Fransa Cumhurbaşkanı Jacques Chirac, resmi davetli olarak Japonya'ya 50. ziyaretine başladı. Chirac, gençlik yıllarından beri hayranı olduğu Japon kültürünün en bilgili uzmanlarından biri sayılıyor. Ancak cumhurbaşkanının 1950'li yıllardan beri sıklıkla yaptığı Japonya yolculuklarına dair yıllardır süren bir dedikodu, dün ilk kez basına yansıdı. 
Liberation gazetesinde yayımlanan bir haberde, Fransa Cumhurbaşkanı'nın Japonya'da 20 yaşlarında gayri meşru bir oğlu olduğu söylentisine yer verildi. 

'Mazarine' benzetmesi 
'Japon Mazarine dedikodusu' başlığını taşıyan haberde, eski cumhurbaşkanı Mitterrand'ın kamuoyuna ilk kez ölümünden sonra tanıtılan Mazarine adlı gayri meşru kızı hatırlatılarak, Chirac'ın da Japonya'da bir Mazarine'i olabileceği belirtildi. 
Gazetenin 'söylenti' olarak nitelediği habere, Cumhurbaşkanlığı Sarayı tepki vermedi. Japonya'nın en büyük devlet nişanına sahip Chirac, dün başlayan gezisinde Aichi Uluslararası Fuarı'nı açacak, Tokyo'da Sumolarla özel bir yemek yiyecek. 


</TEXT>
</DOC>
