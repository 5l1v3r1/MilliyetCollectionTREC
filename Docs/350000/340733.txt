<DOC>
<DOCNO> 340733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur16.html </URL>
<DATE> 2005/05/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Üniversite mezunu genç, 3 yıldır çobanlık yapıyor 
</HEADLINE>
<TEXT>

     Antakya’da İnönü Üniversitesi İktisadi ve İdari Bilimler Fakültesi Kamu Yönetimi Bölümü mezunu bir genç, iş bulamadığı için yaklaşık 3 yıldır köyünde çobanlık yapıyor. 
     Merkeze bağlı Derince Köyü’nde yaşayan Recep Yazar 26 , üniversite mezunu olmasına karşın iş bulamayınca çobanlık yapmaya başladığını söyledi. 
     Büyük hayallerle ve ailesinin büyük fedakarlıkları sonucu eğitimini tamamlayabildiğini anlatan Yazar, 5 kardeş olduklarını ve maddi imkansızlıklar nedeniyle sadece kendisinin okuyabildiğini, buna karşın mezun olduktan sonra ailesine katkıda bulunamadığını belirtti. 
     Yazar, mezun olup iyi iş bulduktan sonra diğer kardeşlerini de kendisinin okutmayı planladığını, ancak bu amacını gerçekleştiremediğini, kardeşlerini okulu göndermekte zorlandığını kaydetti. 
     Kardeşlerinin de okula gitmekte isteksiz olduğunu vurgulayan Yazar, "Benim durumumu görünce onlar da okumak istemiyor" dedi. 
     İş bulamadığı için yaklaşık 3 yıldır köyün çobanlığını yaptığını anlatan Yazar, şöyle devam etti 
     "Çevredekiler bana çok tuhaf bakıyor. Görenler halime üzülüyor ve şaşırıyor. Ailem benden çok şeyler bekliyordu. Beni işsiz gördükleri zaman çok üzülüyorlar. Arkadaşlarımın bir kısmı çalışıyor, bir kısmı iş bulamıyor. Üniversiteye girerken tek idealim kaymakam olmaktı ama çoban olabildim. Eğitimimi tamamlayabilmek için ailem maddi zorluklara karşı elinden geleni yaptı. Ancak, şimdi bu iyiliklerinin karşılığını onlara veremiyorum. Onlar ise benden destek bekliyorlar." Yetkililerden kendisine iş konusunda yardım etmesini isteyen Yazar, "Ben alın terimle kazanmak istiyorum. Ama maalesef iş olmadığı için köyün çobanlığını yapmak zorundayım" diye konuştu. 
     
</TEXT>
</DOC>
