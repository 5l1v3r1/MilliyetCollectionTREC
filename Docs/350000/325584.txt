<DOC>
<DOCNO> 325584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy13.html </URL>
<DATE> 2005/03/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sözde soykırım iddiası... Baykal ABD'li tarihçiyi kabul etti 
</HEADLINE>
<TEXT>

     CHP Genel Başkanı Deniz Baykal, sözde Ermeni soykırımı iddialarıyla ilgili konunun ''bir siyasal tartışma zemininden, tarihi belgelere dayalı bilimsel araştırma zeminine çekilmesini sağlamak istediklerini'' söyledi. 
     Baykal, ABD Louisville Üniversitesi'nden tarihçi Prof. Dr. Justin Mccarty'yi parti genel merkezinde kabul etti. 
     Prof. Dr. Mccarty'nin CHP'nin çağrılısı olarak Türkiye'ye geldiğini ve bugün çalışmalara başlayacağını ifade eden Baykal, Prof. Dr. Mccarty'nin programı hakkında bilgi verdi. 
     Prof. Dr. Mccarty'nin ortaya koyduğu eserlerin ve bu eserlerde yer alan önemli bilimsel saptamaların, Türkiye'de ve dünyada kamuoyunun farkına varması ve bunun üzerinde ilgi yaratılmasını sağlamak için bu çalışmaya katıldıklarını belirten Baykal, Prof. Dr. Mccarty'nin nüfus ve göç tarihi üzerinde çalışmalar yapan değerli bir bilim adamı olduğunu ifade etti. 
     Prof. Dr. Mccarty'nin yaptığı çalışmaların, dünyada önemli siyasal tartışmalara yol açan konularla ilgili aydınlanma fırsatı yarattığını anlatan Baykal, Prof. Dr. Mccarty'nin Ermenilerle ilgili yaptığı nüfus ve göç çalışmalarının da çok büyük önem taşıdığını kaydetti. Baykal, şunları söyledi 
     ''Prof. Dr. Mccarty'nin yapmış olduğu bilimsel çalışmaların, sadece akademik dünyanın ilgisiyle sınırlanmayıp geniş kamuoyunun bilgisine yansıyacak olması, büyük önem taşıyor. Bir büyük yanılgıyı düzeltme imkanını böylece elde edeceğimize inanıyoruz. Konunun bir siyasal tartışma zemininden tarihi belgelere dayalı bilimsel araştırma zeminine çekilmesini sağlamak istiyoruz. Böyle olursa daha doğru saptama yapılabilir.'' 
     
     ''BU BİR SAVAŞTIR, SOYKIRIM DEĞİL'' 
     Prof. Dr. Mccarty de bir gazetecinin ''Ermeni soykırımı iddialarına bakış açısını kısaca anlatmasını'' istemesi üzerine, şunları kaydetti 
     ''O dönemde bir savaş vardı ve soykırım söz konusu değildi. Bu savaş içerisinde hükümete baş kaldıran insanlar vardı. Hükümet buna reaksiyon gösterdi. Ermeniler öldüler, zaman zaman Türkler tarafından öldürüldüler, ama çok daha fazla Türk insanı öldü. Bu bir savaştır, soykırım değildir. Beni buraya çağıran herkese çok teşekkür ediyorum. Çünkü bu konuyla ilgili konuşmak benim için bir şeref.'' Baykal, gazetecilerin diğer soruları üzerine, Prof. Dr. Mccarty'nin nezaket ziyareti yaptığını, konuları daha derinlemesine bu ziyarette inilmemesi gerektiğini ifade ederek, soru sorulmamasını istedi. 
     
</TEXT>
</DOC>
