<DOC>
<DOCNO> 316012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun05.html </URL>
<DATE> 2005/02/17/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Rice Suriye büyük problem 
</HEADLINE>
<TEXT>

     ABD Dışişleri Bakanı Condoleezza Rice, Suriye'nin ''büyük problem'' oluşturduğunu belirterek, uluslararası toplumdan, başka ülkelerin iç işlerine karışan Suriye'nin durdurulmasını istedi. 
     Senato Dışilişkiler Komitesi'nde ABD Dışişleri Bakanlığı'nın 2006 bütçesine ilişkin düzenlenen oturuma katılan Rice, ''Suriye'nin büyük bir problem olduğu konusunda kuşku yok'' dedi. 
     Amerikalı yetkililer, Suriye'yi açıkça suçlamamakla birlikte, üstü kapalı olarak, eski Lübnan Başbakanı Refik Hariri'nin 14 Şubat'ta Beyrut'ta öldürülmesinin arkasında Suriye'nin bulunduğunu ima ediyor. Hariri, Suriye askerlerinin Lübnan'dan çekilmesini istiyordu. Rice da, katıldığı oturumda, Suriye'nin Lübnan'ın işlerine karışmaktan vazgeçmesi gerektiğini söyledi ve Suriye'nin, Lübnan'da istikrarsız bir ortam yarattığını kaydetti. 

     
</TEXT>
</DOC>
