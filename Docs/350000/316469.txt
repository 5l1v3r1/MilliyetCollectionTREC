<DOC>
<DOCNO> 316469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy28.html </URL>
<DATE> 2005/02/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
AKP Karaman İl Yönetimi istifa etti 
</HEADLINE>
<TEXT>

     AK Parti Karaman İl yönetimi, milletvekilleriyle görüş ayrılığına düştüklerini gerekçe göstererek istifa etti. 
     İl Başkanı Yücel Yüksel, istifalarını, İl Başkanlığı'nda Yönetim Kurulu üyeleriyle birlikte düzenlediği basın toplantısıyla duyurdu. 
     24 Ağustos 2003 tarihinde yapılan AK Parti Karaman 1. İl Olağan Kongresi ile göreve geldiklerini belirten Yüksel, Karaman'da AK Parti misyonuna uygun bir çalışma yaptıklarını söyledi. Teşkilat içinde barışın sağlanmasına katkıda bulunduklarını ifade eden Yüksel, şunları söyledi 
     ''Karaman'a hizmet getirilmesi için sivil toplum örgütleri, siyasi parti temsilcileri, bürokrasi ve yerel yönetimlerle uyumlu bir çalışma ortamı sağladık. 28 Mart yerel seçimlerinde büyük başarı elde ederek, başta merkez belediye olmak üzere birçok belediyeyi AK Parti ile buluşturduk. Çalışma ve teşkilat mensubu arkadaşlarımla birlikte AK Parti'yi, Karaman'daki en büyük sivil toplum örgütü yaptık.'' Buna karşın bazı sorunlarla karşılaştıklarını vurgulayan Yüksel, şöyle devam etti 
     ''Milletvekillerimiz ile teşkilat mensupları, Karaman'a hizmet etme noktasında görüş ayrılığına düşmüştür. Partimizde yaşanan sıkıntıların giderilebilmesi, partimizin ve Karamanımız'ın önünün açılması adına ben ve yönetim kurulu üyesi arkadaşlarım, mensubu bulunmaktan ve hizmet etmekten şeref duyduğumuz AK Parti'deki görevlerimizden istifa ediyoruz.'' 
     
</TEXT>
</DOC>
