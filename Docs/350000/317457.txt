<DOC>
<DOCNO> 317457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/yazar/cemal.html </URL>
<DATE> 2005/02/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kaybeden, kazanan 
</HEADLINE>
<TEXT>


Kuzey Kıbrıs'ta statüko umduğunu bulamadı. Herhalde bizim Kızılelma koalisyonu da düş kırıklığına uğradı. KKTC Cumhurbaşkanı Denktaş ne gibi duygular içinde, bilemiyorum. Ama sanıyorum farkında, statükonun son kalesi de elden gidiyor. 
Bu bir sürpriz değil. 
Artık Kuzey Kıbrıs'ta çözüm isteyenler kazanıyor. "Çözümsüzlük en iyi çözümdür" diyenler kaybediyor. 
KKTC ve Türkiye'deki Denktaşgiller tarafından yıllar yılı vatan hainliği ile suçlananlar kazanıyor Kuzey Kıbrıs'ta. Kendilerinden başka herkesi 'satılmışlık'la damgalayabilen Kızılelma milliyetçileri kaybediyor. 
Bir başka deyişle 
Kazanan, barışçılar... 
Kaybeden, statükocular... 
Tarih zaten hep böyle yazılır. Geçmişin tutsağı olanlar, dünyanın nereye gittiğini göremezler. Zira geçmişin kötü hatıralarına saplanıp kalırlar. Her şeye dost-düşman penceresinden bakarlar. 
Gözlükleri bir türlü değişmez. 
Her şey ya siyahtır ya da beyaz. Bir zamanlar güttükleri davalar güzel bile olsa, tarihin tutsağı olarak kaldıkları için barış yapamazlar. Bunun için gerekli ufuk genişliğinden yoksun oldukları için sorun biriktirmeyi marifet sayarlar. 
O yüzden sonunda kaybederler. 
Tarih onları sollayıp geçer. 
Türkiye'de de var bunlardan. Onlar da kaybediyor. Ancak, geçen yıldan beri Kuzey Kıbrıs bu bakımdan çarpıcı bir örnek olmaya devam ediyor. 
Kökleri Türkiye'ye uzanan Denktaşgiller, Türkiye'nin Avrupa yolunu kesmek için Kıbrıs Türklerini kullanmak isteyen statükocular, Kıbrıs'ta özellikle geçen yıldan beri hayal kırıklığı yaşamayı sürdürüyorlar. 
Bir yıl önce Kuzey Kıbrıs'ta referandum sandıklarından çözüm için, barış için yüzde 65 evet çıkmıştı. Şimdi de Cumhuriyetçi Türk Partisi CTP lideri Mehmet Ali Talat yüzde 45 oyla milletvekili seçimlerini kazandı. 
Bu sonuç Talat'a büyük olasılıkla cumhurbaşkanlığı yolunu da açacak. Böylece KKTC'de bir devir kapanacak, geleneksel Cumhurbaşkanlığı-Hükümet çekişmesi sona erecek. 
Pazar günü CTP lideri Talat'ın seçimleri kazanması sürpriz olmadı. Sürpriz, Talat'ın seçim sandığında patlama yapmasıydı. Bu patlamada, Başbakan Talat'ın Ankara'yla iyi ilişkiler içinde olması ve çözüm konusunda bugüne kadar yapıcı bir çizgi izlemesi, AB'de, ABD'de kabul görmüş olması yatıyor. 
Somut bir neden daha var 
Son bir yılda Kuzey Kıbrıs'ta kişi başına düşen gelir ciddi bir artış kaydetti. 
Bunun altında Güney'le Kuzey arasında mal ve insan dolaşımının serbestleşmesi yatıyor. Turizm yatırımları ve yabancıların inşaat alanına girişleri yatıyor. Talat hükümetinin aldığı bazı önlemlerle temel gıda maddelerinde Güney'e göre yaşanan büyük ucuzlama yatıyor. Türkiye'de başta enflasyon olmak üzere ekonomik durumun iyileşmesi yatıyor. 
Kuzey Kıbrıs'tan biri dün şöyle dedi 
"Güney'den Kuzey'e turist geliyor, kalıyor, alışveriş yapıyor. On bin civarında Türk gidip rahatça Güney'de çalışıyor. Bu arada Güney Kıbrıs'tan alınan bir kimlikle, pasaport değil kimlikle, artık istediği Avrupa ülkesine gidebiliyor Kıbrıslı Türkler de... Evvelce İngiltere'ye gidecek olan bir genç adam ailesiyle helalleşir, öyle yola çıkardı. Çünkü başına ne geleceğini, bir daha adaya dönüp dönemeyeceğini bilemezdi. Şimdi öyle değil. Avrupa vatandaşı oldular..." 
Özellikle bu satırlara dikkat etsin statükocular Güney Kıbrıs'ın tek başına AB'ye üye olmasının ne anlama geldiğini, Kıbrıs'ın geleceğini, çözümün gücünü bu satırlar çok iyi anlatıyor çünkü... 
Geçelim. 
Mehmet Ali Talat'ın pazar günkü seçim zaferiyle Kuzey Kıbrıs'ta yeni bir sayfa açıldı. Bu sayfaya nisan ayındaki cumhurbaşkanlığı seçimiyle yeni notlar düşüleceği anlaşılıyor. 
Sonuç, Türkiye için de iyi... 
Doğru olan, çözüm yolunda inatla, yapıcı yaklaşımlarla yürümeye devam etmektir. Efelenmek, posta koymak değil. Sayın Talat'ı kutluyor, başarılarının devamını diliyorum. 



</TEXT>
</DOC>
