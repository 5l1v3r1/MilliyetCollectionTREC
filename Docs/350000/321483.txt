<DOC>
<DOCNO> 321483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko17.html </URL>
<DATE> 2005/03/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sanayi üretimi 2004'te yüzde 9.8 arttı... 
</HEADLINE>
<TEXT>

     Toplam sanayi üretimi, 12 aylık ortalamalara göre 2004 yılında yüzde 9.8 arttı. 
     Geçen yılın son çeyreğindeki üretim artışı ise yüzde 4.4 oldu. 
     DİE, 2004 yılının son çeyreği ile 12 aylık ortalamalara göre 2004 sanayi üretim endeksi sonuçlarını açıkladı. 
     Buna göre 12 aylık ortalamalara göre 2004 yılında üretim, madencilik sektöründe yüzde 4, imalat sanayiinde 10.4, elektrik gaz ve su sektöründe ise yüzde 6.8 yükseldi. 
     Bu arada geçen yıl, imalat sanayiinde üretim devlet sektöründe yüzde 0.4 azalış gösterirken, özel sektörde yüzde 12.7 artış oldu. 
     2004 yılında 12 aylık ortalamalara göre imalat sanayi alt sektörleri itibarıyla üretim, en fazla yüzde 79.4 artış ile büro, muhasebe bilgi işlem makinaları imalatında yaşandı. 
     2004 yılında, taşıt araçları ve karoseri imalatında yüzde 53.3, radyo, tv haberleşme cihazları imalatında yüzde 35, basım ve yayım imalatı yüzde 34, makina ve teçhizat imalatı yüzde 31, ağaç ve mantar ürünleri imalatı yüzde 17.2, kimyasal madde ürünleri imalatı yüzde 16.1, plastik-kauçuk ürünleri imalatı yüzde 12.7, derinin işlenmesi, bavul, çanta üretimi yüzde 11.7, ana metal sanayi yüzde 11.6 oranında arttı. 
     Geçen yıl, gıda ürünleri ve içecek imalatı yüzde 0.5, tütün ürünleri imalatı yüzde 21.2, tekstil ürünleri imalatı yüzde 1.5, kok kömürü, rafine edilmiş petrol ürünleri imalatı yüzde 4.7, elektrikli makina cihaz imalatı yüzde 4.6, mobilya imalatı yüzde 3.7 azaldı. 
     
     2004 YILI SON ÇEYREĞİ 

     Sanayi üretimi, Ekim, Kasım, Aralık aylarını kapsayan 2004 yılının son çeyreğinde ise önceki yılın aynı dönemine kıyasla yüzde 4.4 oranında arttı. 
     Buna göre 2004 yılının son çeyreğinde, önceki yılın aynı dönemine göre imalat sanayi üretiminde yüzde 4.2, elektrik, gaz ve su sektöründe yüzde 5.6, madencilik sektöründe de yüzde 7.7 oranında artış görüldü. 
     Ayrıca imalat sanayiinde üretim, 2004 yılının son çeyreğinde devlet sektöründe yüzde 0.5 azalırken, özel sektörde yüzde 5.2 arttı. 
     
</TEXT>
</DOC>
