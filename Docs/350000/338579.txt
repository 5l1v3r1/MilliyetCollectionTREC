<DOC>
<DOCNO> 338579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Keita 
</HEADLINE>
<TEXT>


Fransa pazarında yetenek avcılığına çıkan Beşiktaş, Lens'in Malili futbolcusuna göz dikti. Orta sahada görev yapan Seydou Keita'yı izleyen danışman Sinan Engin, başarılı oyuncuyu teknik heyete tavsiye etti 

BİLAL MEŞE 


Beşiktaş, Fransa pazarından bir türlü vazgeçmiyor. Bundan önce dört bir koldan teknik heyetin araştırmaya başladığı Fransız Ligi'nde, Başkan Yıldırım Demirören'in danışmanı Sinan Engin, yeni bir yıldız keşfetti. Lens'in orta sahasında görev yapan Malili Seydou Keita'yı takibe alan Siyah - Beyazlılar, bu futbolcu için araştırmalara başladı. 
Futboluyla, geçen sezon Beşiktaş'ta görev yapan Giunti'ye benzetilen Keita'nın, İtalyan futbolcudan daha hızlı olduğu vurgulandı. Malili futbolcu, geçen yıl UEFA Kupası'nda Gaziantepspor ile oynanan iki karşılaşmada da 90 dakika forma giymişti. 
25 yaşındaki futbolcuyu takibe alan Siyah - Beyazlılar'ın en büyük endişesi, Seydou Keita'nın 2007'ye kadar devam eden sözleşmesi... Fransız kulübünün 1.5 milyon euro istediği öğrenildi. 
Yeni transfer edilecek yabancıların, sözleşmesi biten isimler arasında tercih etmeyi düşünen Beşiktaş Yönetimi'nin son kararı yine de Teknik Direktör Rıza Çalımbay'a bırakacağı ifade edildi. 

Keita kimdir 
DOĞUM TARİHİ 
16 Ocak 1980 
DOĞUM YERİ 
Bamako 
UYRUĞU Mali 
BOY 183 cm. 
KİLO 75 kg. 
MEVKİİ Orta saha 

Kariyeri 
SEZON TAKIM MAÇ GOL 
99-00 Marsilya 9 0 
00-01 Lorient 37 1 
01-02 Lorient 21 0 
02-03 Lens 32 4 
03-04 Lens 28 0 
04-05 Lens 32 3 

Rizeli Fahri el yakıyor 

Çaykur Rizespor'da görev yapmanın etkisiyle Mavi - Yeşilliler'in birçok oyuncusuna talip olan Beşiktaş Teknik Direktörü Rıza Çalımbay, Fahri'den elini çekti. 
Kürşat ve Beşir ile birlikte Fahri'yi de Siyah - Beyazlı formaya bağlamayı düşünen Beşiktaş Yönetimi'nin, 3 milyon dolarlık bonservis bedeli karşısında şaşkına döndüğü öğrenildi. Bir futbolcu için bu kadar para ödemeyi düşünmeyen Kartal'ın, en fazla 5 oyuncu alarak transferi kapayacakları öğrenildi. 
Başkan Yıldırım Demirören ile Çalımbay'ın, gelecek hafta bir araya gelerek transfer stratejisini belirleyecekleri öğrenildi. 

Çalımbay'ı kızdırdılar 

Pancu, Ahmed Hassan ve Koray'ın cezalarına sinirlenen Beşiktaş Teknik Direktörü, "Kimsenin takımı öyle ya da böyle yalnız bırakmaya hakkı yok" diye gözdağı verdi 

ORHAN YILDIRIM 


Çaykur Rizespor karşısındaki futbolu beğenmeyen Beşiktaş Teknik Direktörü Rıza Çalımbay, sarı kart görerek cezalı duruma düşen Pancu, Ahmed Hassan ve Koray'a da göndermede bulundu. 
Karadeniz deplasmanında dokuz oyuncusunun sakat ve cezalı olması nedeniyle görev alamadığına dikkat çeken Çalımbay, "Samsunspor maçında bunun daha da yukarıya çıkması muhtemel. Bütün bunları düşünüp tedbirimizi alacağız. Ancak kimsenin takımı böyle yalnız bırakmaya hakkı yok. Ama Beşiktaş'ta hiçbir ismin yokluğu sorun olmaz, sahaya çıkıp kazanırız. Ben futbol oynadığım maçlarda 13 kişiyle kupalar kazandık. Önemli olan içindeki takım ruhu ve kazanma azmidir" dedi. 
Rıza hoca, kalan dört maçı da kazanmak istediklerini vurgulayarak, "Yeni sezonda Beşiktaş'ı şampiyonluğa taşıyacak bir takım oluşturacağız" ifadesini kullandı. 

Cezaya özel ödül 

Çaykur Rizespor karşısında sarı kart görerek cezalı duruma düşen Pancu ile Ahmed Hassan'a perşembe gününe kadar izin verildi. Bunu fırsat bilen Rumen oyuncu da Paskalya Bayramı'nı ailesiyle birlikte kutlamak için Romanya'ya gitti. Önceki akşam oynanan maçta kaşı yarılan ve beş dikiş atılan Hassan'ın da Rıza Çalımbay'dan izin alarak ülkesinin yolunu tuttuğu ifade edildi. 

Carew, Dünya Karması'nda 

İRFAN KURTULMUŞ 

Beşiktaş'ın Norveçli yıldızı John Carew, yarın Leeds United Kaptanı Güney Afrikalı Lucas Radebe'nin jübile maçında forma giyecek. Siyah - Beyazlı futbolcuya haberi, Norveç Milli Takımı'ndan arkadaşı Eirik Bakke telefon mesajıyla verdi. Mesajda, Radebe'nin jübilesinde Carew'i görmek istediğini belirtti. Norveçli futbolcu ise kulübe bir faks geçilmesini, izin alınması durumunda seve seve oynayacağını belirtti. Beşiktaş'ın olumlu yanıt vermesi sonrasında dün Oslo'ya giden Carew, bugün İngiltere'ye geçecek. 

Kartal Şampiyon 

AHMET DEMİRTAŞ 

Beşiktaş A Genç Takımı, dün Eyüpspor'u deplasmanda 3-0 yenerek, bitime bir hafta kala İstanbul Şampiyonluğu'na ulaştı. Siyah - Beyazlılar'ın gollerini 39. dakikada Yiğit, 75'te Kenan ve 90'da Can attı. Gençler, karşılaşmadan sonra şampiyonluğun mutluluğunu haklı olarak doyasıya yaşadı. 


</TEXT>
</DOC>
