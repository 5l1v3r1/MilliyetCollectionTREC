<DOC>
<DOCNO> 309704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas10.html </URL>
<DATE> 2005/01/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Michael Douglas, Hintli Kainat güzeliyle film çevirecek 
</HEADLINE>
<TEXT>

     Ünlü aktör Michael Douglas'a yeni filminde bir dünya güzeli eşlik edecek. Douglas, yapımcılığını ve başrolünü üstleneceği ''Racing the Monsoon'' adlı filmde 1994 kainat güzeli ve Hint sinemasının en ünlü yıldızı Aishwarya Rai ile kamera karşısına geçecek. 
     Hollywood Reporter'ın haberine göre, Mumbai'de bulunan Michael Douglas, Hollywood-Bollywood ortak yapımı filminin müjdesini verdi. 
     ''Bollywood'' olarak adlandırılan Hint sinemasının ''kraliçesi'' Rai ile görüşmelerin son safhasına geldiğini ifade eden Michael Douglas, bu sürükleyici macera filminin çekimlerine gelecek yıl başlamayı planladığını kaydetti. 
     Filmin yönetmenliğini de Steve Carr'ın üstleneceğini duyuran Michael Douglas, daha önce Kathleen Turner ile kamera karşısına geçtiği ''Amazon'da Fırtına-Romancing the Stone'' ve ''Nil'in İncisi-Jewel of the Nile'' adlı filmlerin çizgisinde olacak yeni yapımın senaryosu üzerinde çalışmaya başladıklarını söyledi. 
     Filmde Rai'nin yanı sıra Hint sinemasının çok sayıda ünlü ismine daha yer vermeyi planladığını anlatan Douglas, ''Hint kültürü Amerika'da ve tüm dünyada son yıllarda modası ve filmleriyle adeta bir akım yarattı. Ben de bundan hareket ederek Hint kültürüne yer veren bir film projesine yöneldim ve bu kültürden adeta büyülendim'' açıklamasında bulundu. 
     Douglas'ın başrol teklif ettiği 32 yaşındaki Hintli güzel Rai, 1994 yılında kainat güzeli tacını giymişti. Cannes Film Festivali'nin jürisinde de yer alan sanatçı, Hint sinemasının pekçok kaliteli yapımında rol aldı. Bollywood'un en çok kazanan oyuncusu unvanını da elinde bulunduran Aishwarya Rai, Hello, Rolling Stone gibi dünyaca ünlü dergiler tarafından düzenlenen anketlerde de defalarca en güzel yıldızları arasında yer aldı. 
     
</TEXT>
</DOC>
