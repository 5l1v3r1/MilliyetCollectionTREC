<DOC>
<DOCNO> 337278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yazar/guclu.html </URL>
<DATE> 2005/04/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bir bardak suda fırtına 
</HEADLINE>
<TEXT>


Üniversiteler sanki ısrarla siyasetin içine çekilmek isteniyor. Son zamanlarda zaten fazlasıyla gergindiler. Türban tartışmaları da tuzu biberi oldu. 
Bu konuda devletin tepesinde tam bir kaos h kim. Devlet bir yanda, hükümet öte yanda. Birinin ak dediğine diğeri kara diyor. 
12 Eylül öncesinde de benzeri bir hava h kimdi. Liderler, kurumlar, koalisyon ortakları, üniversiteler her biri farklı mesajlar veriyordu. Öğrencilerin onlara katılması ve sokağa taşması, fazla uzun sürmedi. Bu yüzden tansiyonun bir an önce düşürülmesi gerekiyor. 
Hükümet, AB konusunda da üniversiteleri olabildiğince bilgilendirmeli. Çünkü bu konuda da müthiş bir tepki var. Karşı çıkanlar, ideolojik takıntısı olanlardır gibi bir önyargıyla olay kesinlikle hafife alınmamalı. Çünkü öyle değil. Farklı konularda, çok farklı düşünen öğrenciler, AB söz konusu olduğunda, bir anda ortak bir tavır içerisine giriyorlar. Bu karşı çıkışın gerekçelerinin iyi irdelenmesinde sonsuz yarar var. 
YÖK ile hükümet arasındaki gerginlik de üniversiteleri fazlasıyla geriyor. YÖK yasasında bir değişiklik yapılacaksa bir an önce yapılmalı. Ya da hepten rafa kaldırılmalı. Yoksa kendilerini giyotinin altında hisseden üniversite yönetimlerinin hükümete sempatiyle bakmaları mümkün değil.... 

İstanbul Üniversitesi 
Milliyet yazarları olarak dün İstanbul Üniversitesi'nin merkez kampusundaydık. Öğrencilerle uzun uzadıya sohbet ettik. Bu gece de Genç Bakış'la birlikte ODTÜ'nün konuğu olacağız. 
İstanbul Üniversitesi, Türkiye'nin hem en eski, hem en büyük ve en saygın üniversitelerinden biri. Öğrenci kalitesi de her zaman için oldukça yüksek. İlk 1000'den aldığı öğrenci sayısı çok fazla değil ama düşük puanlı öğrencilerin uğrak yeri de hiç olmadı. 
Öğrenciler ekonomiden siyasete, dış politikadan sosyolojik değişenlere kadar hemen her konuda bizi soru yağmuruna tuttular. Sami Kohen, Güngör Uras, Osman Ulagay ve Ece Temelkuran'la birlikte biz de hem bildiklerimizi anlatmaya hem de sorularını yanıtlamaya çalıştık. Kimi anlattıklarımızdan tatmin oldu, kimi ise kendi görüşlerinde ısrar etti. Ama fazlasıyla özgür bir tartışma ortamı vardı. Öyle anlar oldu ki biz onları, onlar da bizi eleştirdi. Ama toplantı bittiğinde çevremizi sardılar. Tekrar davet ettiler. El sıkışıp en kısa zamanda tekrar görüşmenin planlarını yaptık. 
Bu tür toplantılar, tansiyonun düşürülmesi, görüş alışverişi ve ortak noktalarda buluşma konusunda çok yararlı oluyor. Birbirine çok karşıymış gibi görünen kişi ve görüşlerin, bir süre sonra aynı noktada buluştuklarına şahit oluyorsunuz. Aslında eksik olan en önemli etken, diyalog. Oturup konuşulduğunda mutlaka çözüm yolları üretiliyor. Dün bunu bir kez daha gördük. 

Bu akşam ODTÜ'deyiz 
Bakalım bu akşam ODTÜ'de nasıl hava ile karşılaşacağız. ODTÜ'de daha önce Demirel'le de program yapmıştık. Eleştiri dozu çok yüksek olsa da kendisi çok mutlu olmuştu. Bırakın gençler konuşsun, konuşsunlar ki ne düşünüyorlar, ne istiyorlar öğrenelim demişti. 
Hasan Cemal, Derya Sazak, Fikret Bila, Meral Tamer ve Can Dündar'dan oluşan Milliyet kadrosu, yine çok geniş bir yelpazede öğrencilerin sorularını cevaplayacak. Ermeni iddialarından askerin politikadaki rolüne, türbandan ekonomiye hemen her konu masaya yatırılacak. 
Milliyet, halkla özellikle de üniversitelerle çok sıkı bir diyalog içerisinde. Bundan da çok büyük mutluluk duyuyoruz. Birikimlerimizi paylaşırken biz de onlardan çok şeyler öğreniyoruz. 
Sıcak gelişmelere yönelik çok doyurucu bir o kadar da keyifli olacağını sandığımız bu buluşmayı, saat çok geç de olsa sizlerle de paylaşmayı amaçlıyoruz. Kanal D, 00.30 



</TEXT>
</DOC>
