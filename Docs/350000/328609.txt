<DOC>
<DOCNO> 328609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo18.html </URL>
<DATE> 2005/03/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Konyaspor'dan milletvekillerine isimleri yazılı forma... 
</HEADLINE>
<TEXT>

     Birinci Süper Futbol Ligi'nde yer alan Konyaspor Kulübü'nün, TBMM Başkanı Bülent Arınç ve Başbakan Recep Tayip Erdoğan ile bütün milletvekillerine, üzerlerinde isimleri yazılı Konyaspor forması hediye edeceği bildirildi. 
     AK Parti Konya Milletvekili Ahmet Işık, yaptığı açıklamada, Konyaspor'un markalaşmasını istediklerini belirterek, ''Amacımız, Anadolu takımlarının sorunlarına dikkati çekmek'' dedi. 
     Konyalıların takımlara sahip çıkması gerektiğini ve Konyaspor'un markalaşmasını istediklerini ifade eden Işık, ''Bu nedenle, yarın TBMM Başkanı Arınç ve Başbakan Erdoğan ile birlikte 549 milletvekiline üzerlerinde isimleri ve şehirlerinin plaka numarası yazılı olan Konyaspor forması vereceğiz. Umarım Anadolu takımlarının sorunlarına dikkati çekebiliriz'' diye konuştu. 
     Kulüp Başkanı Ahmet Şan da Konyaspor'un herkesin takımı olmasını ve taraftar kitlesini genişletmeyi istediklerini söyledi. 
     Bu kapsamda, futbolcu Zafer Biryol'un da katılacağı törenle 549 milletvekiline Konyaspor forması dağıtarak, Türkiye'nin dikkatini çekmeyi hedeflediklerini bildiren Şan, Türkiye'nin 5. büyük takımı olmak için yola çıktıklarını, Konyaspor'u herkesin takımı yapmak istediklerini, yurtdışında bile taraftarlarının olmasını sağlamaya çalıştıklarını anlattı. 
     Milletvekillerini futbola yoğunlaştırmayı ve şiddetin önlenmesi için hep birlikte hareket edilmesini hedeflediklerini kaydeden Şan, ''Şiddetin önlenmesinde faydalı olabilirsek ne mutlu bize'' dedi. 
     
</TEXT>
</DOC>
