<DOC>
<DOCNO> 320372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy20.html </URL>
<DATE> 2005/03/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başbakan'ın uçağının Ankara'ya inememesi hakkında soruşturma başlatıldı 
</HEADLINE>
<TEXT>

     Çevre ve Orman Bakanı Osman Pepe, Başbakan Recep Tayyip Erdoğan'ın uçağının Ankara'ya inememesiyle ilgili olarak Meteoroloji Genel Müdürlüğü hakkında soruşturma başlattı. 
     Çevre ve Orman Bakanlığı'ndan yapılan yazılı açıklamada, Başbakan Recep Tayyip Erdoğan ve bazı bakanların bulunduğu ''ATA'' uçağının, 27 Şubat Pazar günü, hava muhalefeti nedeniyle Esenboğa Havalimanı'na inemeyerek İstanbul'a geri dönmesiyle ilgili olarak, bazı yazılı ve görsel medya organlarında, Meteoroloji Genel Müdürlüğü'nün ihmali olduğu iddialarının yer aldığı belirtildi. 
     Bunun üzerine, Çevre ve Orman Bakanı Pepe'nin, iddiaların doğruluğunu araştırmak üzere Bakanlık Teftiş Kurulu'na soruşturma talimatı verdiği kaydedildi. 
     Açıklamada, inceleme sonucunun daha sonra kamuoyuna duyurulacağı ifade edildi. 
     
</TEXT>
</DOC>
