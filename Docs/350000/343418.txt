<DOC>
<DOCNO> 343418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur23.html </URL>
<DATE> 2005/05/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Askeri araç mayına çarptı 4 şehit 
</HEADLINE>
<TEXT>

     SİİRT’ten Gabbar Dağı’na operasyon için giden askeri konvoyda yer alan bir aracın mayına çarpması sonucu, ilk belirlemelere göre 4 asker şehit oldu. 
     Şırnak yakınlarındaki Gabbar Dağı’nda PKK’lı teröristlere yönelik olarak 2 gün önce yoğunlaştırılan ve hava destekli devam eden operasyonlara katılmak üzere, Siirt’ten bu sabah saatlerinde askeri bir konvoy operasyon bölgesine hareket etti. Konvoydaki bir aracın, Gabbar dağı eteklerinde teröristler tarafından yola döşenen mayına çarpması sonucu, 4 asker şehit düştü. 
     
     KİMLİKLERİ BELLİ OLDU 

     Alınan bilgiye göre, Gabar Dağı kırsalında operasyona giderken, teröristlerin daha önce döşediği mayının patlaması sonucu şehit olan askerlerin, piyade komando erler Mehmet Koçin, Selim Karabul, Necdet Demirel ve Ali Çakmakçı oldukları belirlendi. 
     
     C-4 İLE GÜÇLENDİRİLMİŞ 

     Siirt’in Eruh İlçesi yakınlarındaki Gabar Dağı yakınlarında 4 askerin şehit edilmesi olayında kullanılan patlayıcıların, C-4 ile güçlendirilmiş uzaktan kumandalı mayın olduğu tespit edildi. 
     AA muhabirinin aldığı bilgiye göre, Gabar dağı kırsalında sürdürülen "Kilitaltı" operasyonu sırasında 4 askerin şehit olmasına neden olan patlayıcıların, C-4 ile güçlendirilmiş uzaktan kumandalı mayınlar olduğu ve eş zamanlı olarak patlatıldığı belirlendi. 
     Bölgede, operasyonların sürdürüldüğü ifade edildi. 
     
     1 ŞÜPHELİ GÖZALTINDA 

     Siirt’te Valilik Konutu önünde dün gece meydana gelen çatışmayla ilgili olarak 1 şüpheli yakalandı. 
     Alınan bilgiye göre, Valilik konutu önünde incelemelerde bulunan uzmanların çalışmaları sırasında, olay yerine gelen ve hareketlerinden şüphelenilen bir kişi yakalanarak gözaltına alındı. 
     Gözaltına alınan ve kimliği açıklanmayan kişiyle ilgili soruşturmanın sürdüğü belirtildi. 
     Valilik konutu önünde dün gece meydana gelen çatışmada 1 terörist ölü ele geçirilmiş, 1 terörist de üzerindeki bombayı infilak ettirerek ölmüştü. Olayda polis memuru Ali Aslan da yaralanmıştı. 
     
     TÖREN DÜZENLENDİ 

     Siirt’in Eruh İlçesi yakınlarındaki Gabar Dağı’nda meydana gelen mayın patlamasında şehit olan 4 asker için cenaze töreni düzenlendi. 
     Gabar Dağı’nda düzenlenen "Kilitaltı" operasyonuna katılan ve Serezan bölgesinde daha önce teröristlerce döşenen mayının patlaması sonucu şehit olan Bingöl’ün Kığı İlçesi nüfusuna kayıtlı Ali Çakmakçı 21 , Giresun’un Alucra İlçesi nüfusuna kayıtlı Selim Karabul 21 , Bingöl’ün Yeşilova Köyü nüfusuna kayıtlı Mehmet Koçin 21 ve Çankırı’nın Ovacık Köyü nüfusuna kayıtlı Necdet Demirel 21 için Siirt 3. Piyade Komando Tugay Komutanlığı bahçesinde cenaze töreni düzenledi. 
     Operasyon bölgesinde olduğu için törene katılamayan 3. Komando Tugay Komutanı Tuğgeneral Seyhan Ceyhan adına konuşan Siirt 3. Tugay Komutanı Kurmay Başkanvekili Binbaşı Hidayet Arı, kutsal vatan topraklarını savunan güvenlik güçlerinin, bölücü terör örgütünün döşediği uzaktan kumandalı patlayıcılarla şehit olduğunu söyledi. 
     Binbaşı Arı, silahlı kuvvetlerin, vatanın savunması, milletin birlik ve bütünlüğü, Türkiye Cumhuriyeti’nin geleceği için her zaman canını feda etmeye hazır olduğunu belirtti. 
     Şehit askerlerin cenazeleri, İl Müftüsü Mustafa Kaya’nın yaptığı duanın ardından memleketlerine gönderildi. 
     Törene, Siirt Valisi Murat Yıldırım, Belediye Başkanı Mervan Gül ve diğer yetkililer katıldı. 
     
</TEXT>
</DOC>
