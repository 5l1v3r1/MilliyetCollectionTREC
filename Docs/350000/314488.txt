<DOC>
<DOCNO> 314488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo12.html </URL>
<DATE> 2005/02/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Er meydanında sumo güreşi 
</HEADLINE>
<TEXT>

     AK Parti Edirne Milletvekili ve eski Kırkpınar Ağası Ali Ayağ, bu yıl 644. düzenlenecek Tarihi Kırkpınar Yağlı Güreşleri'ne, Japon sumo güreşçilerinin de katılacağını bildirdi. 
     Ayağ, yaptığı yazılı açıklamada, Japonya'dan turist getiren bir firmanın çalışmalarıyla sumo güreşçilerinin Edirne'ye gelmesinin sağlanacağını belirtti. 
     Japonların Türk kültürünü yakından izlediğini ve ulusal televizyonlarında hazırlanan yağlı güreşlerle ilgili bir program sonrasında böyle bir organizasyona katılmayı istediklerini kaydeden Ayağ, ''Yağlı güreşlerin dünyaya tanıtılması amacıyla, yapılan teklifi olumlu bulduk. Kırkpınar Yağlı Güreşleri bu çalışma sayesinde uluslararası Eurosport televizyon kanalı dahil birçok uluslararası televizyon kanalında yer alabilme şansını bulacak'' dedi. Gerekli altyapı çalışmaları tamamlandıktan sonra Haziran ayındaki Kırkpınar Yağlı Güreşleri'ne Japon sumo güreşçilerinin katılması için çalışacaklarını, Edirne Belediye Başkanı Hamdi Sedefçi'nin de bu konuyla yakından ilgilendiğini belirten Ayağ, şunları kaydetti 
     ''Belediye Başkanımız, sumo güreşçilerinin Kırkpınar Yağlı Güreşleri'ne katılması talebini memnuniyetle karşılamıştır. Daha önce dünyanın birçok yerinde dikkat çeken güreşlerimize Bulgaristan, Yunanistan, Romanya ve Arnavutluk gibi Balkan ülkelerinden misafir güreşçiler katılmıştı. Bu yıl da Japon sumo güreşçilerinin katılmak istemesi bizim için mutluluk verici bir gelişmedir. Bu sayede Kırkpınar Yağlı Güreşleri uluslararası platformda tanıtılacak ve kültürel alanda ne denli önemli değerlere sahip olduğumuz bir kez daha anlaşılmış olacak.'' Yağlı güreşlerin çok zor ve incelik isteyen bir spor olduğunu ifade eden Ayağ, sumo güreşlerinin daha çok kısa süreli ve gösteri amaçlı olduğunu belirtti. 
     
</TEXT>
</DOC>
