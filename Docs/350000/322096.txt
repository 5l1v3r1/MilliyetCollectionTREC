<DOC>
<DOCNO> 322096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/yazar/kohen.html </URL>
<DATE> 2005/03/09/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İyi ki AB var 
</HEADLINE>
<TEXT>


OLAYIN vahametini anlamak için, AB'nin tepkisini beklemek mi gerekirdi 
Pazar günü İstanbul'da Kadınlar Günü vesilesiyle yapılan gösteriye karşı polisin şiddetle müdahale etmesi, her nedense Türkiye'de başta pek ilgi yaratmadı. Pazartesi günkü gazetelerin çoğunda olay iç sayfalarda bir resim altı veya kısa bir haberle geçiştiriliyordu. Hükümet olay karşısında suskundu. Muhalefet partileri de... 
Olayın ciddiyeti, ancak pazartesi günü Ankara'yı ziyaret etmekte olan AB troykasının ve ayrıca Brüksel'de AB Komisyonu ve Avrupa Parlamentosu yetkililerinin gösterdiği tepki ile anlaşılabildi 
Bunun üzerine Başbakan, Dışişleri Bakanı ve diğer bazı bakanlar, aslında anında kınamaları gereken olay ile ilgili demeçler verdiler. Gazeteler ise ancak salı günkü sayılarında olayı -o da daha çok AB'den gelen tepkileri öne çıkararak- baş sayfalarına taşıdılar. Oysa aynı gün yani dün Avrupa gazeteleri İstanbul'daki bu rezalete resim, haber ve yorumlar ile geniş yer verdiler bile... Ne yazık ki bu yorumların çoğu, olayın Türkiye'nin AB standartlarından h l çok uzak olduğunu belirtiyor ... 

BU olayın troykanın Ankara'da görüşmelere başladığı, yani AB'nin dikkatlerinin Türkiye'ye çevrildiği bir sırada meydana gelmesi, ayrıca bir talihsizlik. Gerçekten bu olay Türkiye'nin imajına en kritik bir dönemde, kara bir leke sürmüş ve Türkiye'nin AB üyeliğine karşı olanlara yeni bir malzeme sağlamıştır. 
Evet, Türkiye'de polisin izinsiz bir gösteriyi dağıtmak için aşırı güç kullanmasını, eylemcileri kadın da olsalar coplamasını olağan sayanlar olabilir. Ama Türkiye'nin ulaşmaya çalıştığı çağdaş uygarlık anlayışında bu tür bir zihniyetin yeri olamaz. 
Türkiye'nin bu standartlara kendi isteği ve çabaları ile erişmesi ve eski uygulamaları terk etmesi gerekir. 
Nitekim politikacılar, nutuklarında "reformların başkaları istediği için değil, Türk ulusunun buna layık olduğu için yapılması gerektiğini" hep savunmuyorlar mı 

DÜN gazetemizi ziyaret eden AB Komisyonu'ndaki 12 genç stajyer ile bu konuyu tartışırken, aralarından biri çok düşündürücü bir görüş ortaya attı "Türk toplumunun çoğunluğu AB'ye üye olmak istiyor. Bunun için birtakım reformları gerçekleştirmesi gerek. Birçok reformlar, AB'nin baskısıyla kabul edildi. Şimdi de uygulamada aksamalar oluyor ve AB buna tepki gösteriyor. Peki, Türk toplumunun kendi dinamikleri, bu değişiklikleri hayata geçirmeye yetmiyor mu " 
Türkiye'nin son dönemde birçok reformları "AB faktörü" sayesinde kabul ettiği bir gerçek. Belki AB olmasaydı, bugün h l yasal değişikliklerin bir kısmı Meclis'ten geçmiş olmayacaktı. 
Şimdi uygulama aşamasında da "AB faktörü" belirleyici oluyor. Yani AB tepki gösterince veya dürtünce, son olayda olduğu gibi, konunun üzerine gidiliyor. 
Bu bakımdan Türkiye'nin AB vizyonunu ve de ivmesini kaybetmemesi -amaçladığı transformasyonun gerçekleşmesi açısından- büyük önem taşıyor... 



</TEXT>
</DOC>
