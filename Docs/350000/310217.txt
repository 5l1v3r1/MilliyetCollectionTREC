<DOC>
<DOCNO> 310217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko02.html </URL>
<DATE> 2005/01/28/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Başbakan Erdoğan Davos'ta Unilever başkanı Burgmans ile görüştü 
</HEADLINE>
<TEXT>

     Başbakan Recep Tayyip Erdoğan, Dünya Ekonomik Forumu toplantısının yapıldığı İsviçre'nin Davos kasabasında dünyanın önde gelen şirketlerinden Unilever'in Yönetim Kurulu Başkanı Antony Burgmans ile görüştü. 
     Edinilen bilgiye göre, Davos'taki Sheraton Oteli'ndeki görüşmede, Burgmans'ın Türkiye'nin ekonomik performansından memnun olduğunu ifade ettiği kaydedildi. 
     
     SOROS İLE GÖRÜŞME 
     Öte yandan Başbakan Erdoğan'ın, ünlü spekülatör George Soros ile yaptığı görüşmede, Soros'un açık toplum örgütünün faaliyetleri hakkında bilgi verdiği belirtildi. Soros, Türkiye'de özellikle ana-çocuk sağlığı konusunda katkılarda bulunduğunu belirtirken, Başbakan Erdoğan'ın da bütün bunların güzel faaliyetler olduğunu ancak kendisinden doğrudan yatırım yapmasını istediklerini ifade ettiği öğrenildi. 
     George Soros'un doğrudan yatırım konusunun opsiyonları arasında olduğunu ifade ettiği belirtilirken, Soros'un ayrıca Irak ve İran konusunda Türkiye'nin kaygılarını paylaştığı da kaydedildi. 
     
</TEXT>
</DOC>
