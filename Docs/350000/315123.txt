<DOC>
<DOCNO> 315123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy16.html </URL>
<DATE> 2005/02/14/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
AK Parti MYK toplantısı... 
</HEADLINE>
<TEXT>

     Başbakan Recep Tayyip Erdoğan, ''Bütün hedefimiz yolsuzluk bataklığını kurutmaktır. Kurutana kadar da mücadelemiz sürecektir'' dedi. 
     Başbakan Erdoğan partisinin saat 19.00'da başlayan MYK toplantısına yaklaşık bir saat sonra katıldı. 
     AK Parti Genel Merkezi önünde gazetecilerin sorularını yanıtlayan Başbakan Erdoğan, enerji ihalelerindeki yolsuzluk iddialarıyla ilgili operasyonda son duruma ilişkin bir soru üzerine, gerek enerjide gerekse Roche ilaç firmasıyla ilgili iddialarda Hükümet olarak atılması gereken bütün adımları sonuna kadar atacaklarını ve bu konuların takipçisi olacaklarını söyledi. 
     Erdoğan, yolsuzluk iddialarına adı karışan bürokratların ister kendi dönemlerinde, isterse daha önce atanmış olsun operasyonların sonuna kadar gideceğini belirterek, ''Çünkü bütün hedefimiz yolsuzluk bataklığını kurutmaktır. Kurutana kadar da mücadelemiz sürecektir'' diye konuştu. 
     
     IRAK'TAKİ SEÇİMLER 
     Başbakan Erdoğan, Irak'taki seçim sonuçlarını değerlendirmesinin istenmesi üzerine, her şeyden önce Irak halkının sandık önüne gelmesinin demokratik sürece geçiş için olumlu bir gelişme olduğunu belirtti. 
     Seçimlere katılımın, ülkenin bütününde, bütün etnik unsurların tamamının katılımıyla çok daha iyi olabileceğini düşündüğünü, bu konuda bütün komşu ülkelerin ve Türkiye'nin de teşvikte bulunduğunu ifade eden Erdoğan, ama seçimlere katılımın bütün bölgelerde başarılı olamadığını vurguladı. 
     Erdoğan, yaşanan bütün olumsuzluklara rağmen, Irak'ta demokratik sürecin başladığını, oluşacak hükümetle birlikte ekim ayına kadar bir anayasa yapılacağını belirterek, ''Bu anayasa Irak'ın toprak bütünlüğünü, birliğini sağlasın. Etnik unsurların birbirleri üzerinde egemenlik sağlamasına fırsat vermeyen bir anayasa olsun. Irak'ın zenginliklerinin tüm Irak halkına ait olduğu idrakini veren bir anayasa olsun'' dedi. 
     2005 yılı sonunda Irak'ta yapılacak seçimlerde yeni bir parlamento oluşacağını ve bu süreçte yaşananların demokratikleşmeyi daha olgun bir noktaya ulaştıracağını söyleyen Erdoğan, ''Yaşanan süreçlerle Irak 'dünya demokratik aileleri arasındaki yerini almış olacaktır' diye düşünüyorum'' dedi. 
     Recep Tayyip Erdoğan, öğrenci affının kapsamının genişletilmesinin TBMM Eğitim Komisyonu'nda görüşüldüğünün anımsatılması üzerine, çalışmaların netleşmesiyle bu konudaki açıklamaların yapılacağını söyledi. 
     
</TEXT>
</DOC>
