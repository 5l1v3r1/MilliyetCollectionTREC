<DOC>
<DOCNO> 336698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy18.html </URL>
<DATE> 2005/04/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Arınç Yasakçılıkla hiç bir yere varılamaz 
</HEADLINE>
<TEXT>

     TBMM Başkanı Bülent Arınç, Meclis'in bütün mekanlarını halkın çeşitli kesimlerine açarak özgürleştirdiğini belirterek, ''Bazı yasakçı zihniyetlerin mekanları özgürleştirmek yerine yasak kapsamına aldığı günümüzde, TBMM bütün alanlarını özgürleştirmiştir. Yasakçılıkla hiçbir yere varılamaz, prangalarla hiçbir ülke ileriye gidemez'' dedi. 
     Arınç, Türkiye İzcilik Federasyonu tarafından TBMM'nin yanındaki Milli Egemenlik Parkı'nda kurulan izci kampını açışı sırasında, bir konuşma yaptı. 
     Bugüne kadar bakımı ve denetimini Meclis'in yaptığı Milli Egemenlik Parkı'nın artık yönetimini de üzerlerine aldıklarını bildiren Arınç, sözlerini şöyle sürdürdü 
     ''Amacımız bu mekanı bir özgürlük alanı haline getirmektir. Amacımız, burada her kesimden, her sınıftan, her inançtan insanların bir araya gelip duygularını, düşüncelerini, sevinçlerini, ortak kaderlerini birlikte paylaşmasıdır. 
     Meclis bütün alanlarını özgürleştiriyor ve bununla çok önemli bir örnek olduğumuzu düşünüyoruz. Bazı yasakçı zihniyetlerin mekanları özgürleştirmek yerine yasak kapsamına aldığı günümüzde, TBMM bütün alanlarını özgürleştirmiştir. Halkımıza ait olan bu mekanların her santiminde bundan sonra özgürlük konuşulacak, özgürlük anlatılacak ve halkımız buna tanık olacak. 
     Birileri sözlerime çok dikkat etsin diye özellikle bugün de söylüyorum Yasakçılıkla hiçbir yere varılamaz. Yasaklamalarla, kayıtlarla, prangalarla hiçbir ülke ileri gidemez. 
     Düşünen kafaların, tartışan beyinlerin, doğruyu bulmak için sarf edilen çabaların merkezi olarak bundan sonra herkes TBMM'ye görecektir ve onu alkışlayacaktır.'' 
     
</TEXT>
</DOC>
