<DOC>
<DOCNO> 308503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur27.html </URL>
<DATE> 2005/01/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstanbul Gaziosmanpaşa'da bir ceset bulundu... 
</HEADLINE>
<TEXT>

     Gaziosmanpaşa'da 25 yaşında bir genç, el ve ayakları bağlanıp 18 yerinden bıçaklanarak öldürülmüş olarak bulundu. 
     TEM Otoyolu Gaziosmanpaşa Viyadüğü altında, Gazi Mahallesi'nden Alibeyköy'e giden yolun kenarındaki su kanalında bu sabah bir ceset bulunduğu yönünde polise ihbar yapıldı. 
     Olay yerine giden polis, cesedi bir örtüye sarılı haldeki bu kişinin, el ve ayaklarının kabloyla bağlı olduğunu ve 18 yerinden bıçaklanarak öldürüldüğünü belirledi. 
     Üzerinden kimlik çıkmayan cesedin Gazi Mahallesi'nde oturan Atilla Cömert'e 25 ait olduğu, olay yerine gelen amcasının oğlu Fethi Cömert tarafından teşhis edildi. 
     Fethi Cömert, basın mensuplarının soruları üzerine, Atilla Cömert'in, şeker hastası, bekar ve son birkaç haftadır işsiz olduğunu belirterek, son olarak dün saat 18.00 sıralarında görüldüğünü söyledi. 
     Cömert, amcasının oğlunun ''dün bir araçtan inip büfeden 2 bira aldığını'' duyduklarını, kendisinden bir daha haber alınamaması üzerine polise kayıp başvurusunda bulunduklarını bildirdi. 
     ''Düşmanları olmadığını'' kaydeden Cömert, ''cinayetin nedeni konusunda herhangi bir bilgisi olmadığını'' sözlerine ekledi. 
     Daha sonra olay yerine gelen Atilla Cömert'in kardeşleri, baygınlık geçirdi. 
     Polis yetkilileri, Atilla Cömert'in kapalı bir yerde öldürüldükten sonra cesedinin buraya bırakılmış olabileceğini ifade ederek, olayla ilgili soruşturmanın sürdüğünü söylediler. 
     Atilla Cömert'in cesedi, olay yerindeki ilk incelemenin ardından Adli Tıp Kurumu morguna kaldırıldı. 
     
</TEXT>
</DOC>
