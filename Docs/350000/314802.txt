<DOC>
<DOCNO> 314802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/spor/aspo.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın koltuğu kabardı 0-3 
</HEADLINE>
<TEXT>


Cem Baki'nin ters vuruşu Galatasaray'ın yolunu açtı. Hakan Şükür sahneye çıktı, attığı iki golle takımını üç puana taşıdı. Cim-Bom, bu skorla 3'te 3 yaptı 


90 dakika 

ERHAN TELLİ 

Büyük takımların çantada keklik olarak görüp oynadıkları maçlar başlarına iş açmıştır. Rakibi hafife alıp ve biraz da küçümseyip, "Nasıl olsa kazanırız" mantığıyla sahaya çıkılınca, yedek kulübesinde bağırıp çağıran ve adeta çırpınan teknik direktörün de o an, o kadar önemi yoktur... Hele bir de o maç öncesinde 6 aydır ödenmeyen paralar dağıtılmış ve bu konu rahatlama belirtisi olarak irdelenmeye hazırsa, puan kayıplarının bahanesi de bulunmuş olur. İşte bu şartlar altında sahaya çıkıp, kolay diye gördüğünüz rakip önünde mücadele etmek de zordur. Dünkü maçta da bu açıkca ortaya çıktı... 
Maça daha hızlı başlayan ev sabihi Rizespor, ilk tehlikeli pozisyonunu 18'de Şener'in ayağından kaçırırken, 41. dakikada Zafer'in Mondragon'u geçip direkte patlayan şutuyla net bir gol pozisyonunu da harcamış oldu. Bir hafta önce Antep önünde yere göğe sığdıramadığımız Galatasaray, ilk yarıda tek ciddi gol pozisyonu ise 43'te Necati Ateş'in uzaktan vurduğu şutla yakaladı. 

Baki perdeyi açtı 
İkinci yarı başlarken yine tehlikeler yaratan ekip Rizespor'du... Maç tam gitti gidecek derken, ilginç bir olay yaşandı ve maçın kaderi de bir anda değişti. 51. dakikada kale önünde yaşanan karambolde topu kendi kalesine gönderen Cem Baki, Galatasaray'ı 1 - 0 öne geçirirken, maçın atmosferi de bir anda değişti. 56'da kaleci Zdravkov ile karşı karşıya kalıp Hakan Şükür'ü görmeye çalışan Necati, takımının iki farklı öne geçmesi sağlayamadı... Son dakikalarda sahneye çıkan Hakan Şükür, maça da damgasını vurdu. 82. dakikada sağdan gelen ortaya dokunan golcü futbolcu takımını rahatlatan isim oldu. Bu golden sonra ev sahibi Rizespor tamamen dağıldı. 85'te Hasan Kabze'nin ortasını Hakan Şükür önce yumuşattı ardından da şık bir vuruşla skoru belirledi 3 - 0. 

Hagi'den tam puan 

Galatasaray Teknik Direktörü, buldukları fırsatları gole çevirmelerinin önemli olduğunu söyledi. Rumen hoca, "İyi ve güzel bir galibiyet aldık" diye konuştu 

'İlk yarı zordu' 
TEKNİK Direktör Gheorghe Hagi, Rize gibi zor bir deplasmandan 3 puanla dönmenin keyif verici olduğun açıkladı. Rumen teknik adam, maçın ilk yarısında zorlandıklarını belirterek, "45 dakika boyunca rakibimiz daha baskılı oynadı. Onların gücünü bilerek sahaya çıktık. İkinci yarıda daha istekli oynadık. Çok koştuk ve bulduğumuz pozisyonları gole çevirdik. Bu çok önemli" dedi. 

'Yolumuz uzun' 
FUTBOLDAN ve mücadeleden memnun olduğunu belirten Hagi, yeni transferler konusunda biraz daha sabır istedi. Galatasaray Teknik Direktörü, çok iyi ve alternatifli bir kadroya sahip olduğunu vurgulayarak, "Önümüzde daha 15 maç var. Bu karşılaşmalarda herkese ihtiyacımız bulunuyor. Hedefimiz, yeni oyuncuların da yardımıyla şampiyonluğa ulaşmak" yorumunu yaptı. 

Maçın hakemi 
Önemli hata 
ÇAYKUR Rizespor - Galatasaray maçını yöneten hakem Mustafa Çulcu, dünkü karşılaşmada iyi bir yönetim gösterirken, çok önemli bir hata yaparak notunu düşürdü. Kartlarda dikkatli olmak için gayret gösteren karşılaşmanın hakemi, Orhan Ak'a ikinci sarı kartı vermeyerek yanlış yaptı. Bunun dışında genelde iyi bir görünüm ortaya koydu. 

Maçtan notlar 
Goller Başkan'a 
HAKAN Şükür, 82 ve 85. dakikalarda attığı iki golden sonra soluğu şeref tribünün önünde aldı. Yıldız futbolcu, eliyle Başkan Özhan Canaydın'ı işaret ederek, ödeme konusunda yaptığı jeste golleriyle teşekkür etti. 

Teşekkür etti 
GALATASARAY'IN yıldız isimlerinden Necati, galibiyeti Özhan Canaydın ve yöneticilere hediye ettiklerini açıkladı. Golcü futbolcu, "Başkanımız her sorunumuzu çözüyor. Biz de kendisine şampiyonluk armağan etmek istiyoruz" dedi. 

İki eksik var 
SARI - Kırmızılı takımın başarılı isimleri Orhan Ak ile Cihan, Rize maçında gördükleri sarı kartla cezalı duruma düştüler. İki tecrübeli oyuncu, Sakaryaspor karşılaşmasında takımdaki yerlerini alamayacaklar. 

Arıca üzgün 
ÇAYKUR Rizespor Teknik Direktörü Erdoğan Arıca, iki yönlü bir mücadele yaşandığını açıkladı. Arıca, "İlk yarıda oyunu kontrol ettik, ikinci yarıda çok açık verince goller yedik. Kondisyon sorunu yaşadığımız açık" dedi. 


</TEXT>
</DOC>
