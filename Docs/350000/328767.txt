<DOC>
<DOCNO> 328767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/siy02.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım AİHM'ye gidiyor 
</HEADLINE>
<TEXT>


AKP ve CHP, en az 3 milletvekiline sahip ANAP ve SHP'nin Hazine'den günlük yardım alabileceğini söylerken, SHP'liler "Gerekirse AİHM'ye gideriz" diyor 

ANKARA Milliyet 


AKP ve CHP'nin uzlaşmasıyla, sadece yüzde 7'nin üzerinde oy alan partilere Hazine yardımı yapılmasını öngören düzenlemenin kabul edilmesi tartışma yarattı. 
AKP Grup Başkan Vekili Salih Kapusuz, Hazine yardımlarının yıllık verilmediğini belirterek, "Bu yardımın hak edildiği tarihle yasanın yürürlüğe girmesine kadar geçecek süre kaç günse, ANAP ve SHP o kadar yardım alacak. Yardımın hak edilmesi de başvurunun yapılmasıyla başlıyor" dedi. SHP olarak Maliye Bakanlığı'na önceki gün başvurduklarını dile getiren Genel Sayman Mehmet Yula ise, "Gün hesabı yapılamaz. Yardım kazanılmış haktır. Bu yıl alacağız. Gerekirse Avrupa İnsan Hakları Mahkemesi'ne AİHM gideriz" dedi. 

'Dağıtım yapıldı' 
Maliye Bakanı Kemal Unakıtan da, partilerle ilgili 2005 ödemelerinin yapıldığını kaydederek, "Yeni kanuna göre değerlendirir, karar veririz" dedi. Unakıtan'ın kulislerde CHP'lilere "Vermiyorum, mahkemeye mi gidiyorlar, nereye giderlerse gitsinler" dediği de öne sürüldü. 
ANAP Genel Başkan adayı Erkan Mumcu ise tepkisini "AKP ve CHP'nin bir çırpıda anlaşması, paniğin ifadesidir" diye aktardı. 


</TEXT>
</DOC>
