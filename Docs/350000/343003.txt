<DOC>
<DOCNO> 343003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo02.html </URL>
<DATE> 2005/05/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Fenerli yedeklerin sevinci kursaklarında kaldı 
</HEADLINE>
<TEXT>

     Gençlerbirliği’nin galibiyet golü gelince, yedek futbolcular havaya sıçradı ancak kendileri yenilince sevinç yerini hüzne bıraktı. 
     
     Önce beraberlik 

     Lider Fenerbahçe, Ankaragücü deplasmanından galibiyetle dönüp, 4 puan gerisindeki Galatasaray’ın ne yaptığına bakmadan en azından aradaki farkı koruma peşindeydi. Sahadakiler mücadele ederken, yedek kulübesindekiler bir yandan arkadaşlarını izliyor, bir yandan da radyodan Galatasaray - Gençlerbirliği maçını dinliyordu. Önce Sarı-Kırmızılılar’ın golü geldi. Kısa bir süre sonra Ankara ekibi beraberlik golünü atınca, yedek kulübesinde bir kıpırdanma yaşandı. 
     
     Herkes havalarda 

     Derken statta büyük bir uğultu koptu. Gençlerbirliği galibiyet golünü atmıştı. Bir anda yedek kulübesindeki tüm oyuncular dışarı fırlayıp, sevinmeye başladı. Herkes şampiyon olmuş gibi mutluydu. İşte o sırada devreye idari menacer Volkan Ballı girdi ve oyuncularını uyarıp, kulübeye geri döndürdü. Sarı-Lacivertli yedekler erken sevinmişlerdi ama kendileri kazanmak bir yana Ankaragücü’ne mağlup olunca, mutlulukları kursaklarında kaldı. Düğümün çözümü son iki haftaya kalmıştı. 
     
</TEXT>
</DOC>
