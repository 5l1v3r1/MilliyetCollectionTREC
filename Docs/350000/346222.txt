<DOC>
<DOCNO> 346222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/siyaset/asiy.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'da sert tartışma 
</HEADLINE>
<TEXT>


Sonunda İslamcıların dediği oldu. TCK'daki kaçak Kuran kursu açan ve işletenlere 3 yıla kadar hapis cezası öngören düzenleme, CHP'lilerin itirazına rağmen değiştirildi 

ANKARA Milliyet - Fotoğraf Mustafa İstemi 


İslami kesimde büyük tartışma yaratan, Adalet Bakanı Cemil Çiçek'i İslamcı basında "hedef" konumuna getiren yeni TCK'daki "yasadışı eğitim kurumu açan ve işletenlere yönelik 3 yıla kadar hapis cezası" düzenlemesi, sert tartışmaların ardından değiştirildi. Çiçek'in "kerhen" kabul oyu verdiği düzenlemeye göre, kaçak Kuran kursları açan ve işletenlere 3 aydan bir yıla kadar hapis cezası veya adli para cezası verilecek. Hapis cezası para cezasına çevrilebilecek. Düzenlemede değişiklik yapılması yönündeki baskılar, böylece amacına ulaşmış oldu. 

Değişiklik önergesi 
Yeni TCK'da değişiklik yapılmasını öngören teklif, dün TBMM Genel Kurulu'nda görüşüldü. AKP'li Hasan Kara ve arkadaşları, kamuoyunda kaçak Kuran kursları olarak bilinen kanuna karşı kurulan eğitim kurumlarına verilecek cezaların indirilmesine ilişkin TCK'nın 263. maddesinin değiştirilmesi için önerge verdi. Teklife 29. madde olarak yerleştirilen önergede, "Kanuna aykırı eğitim kurumu açan veya işleten kişi 3 aydan bir yıla kadar hapis cezası veya adli para cezası ile cezalandırılır" hükmüne yer verildi. 
Yürürlükteki kanunda, bu suçlar için 6 aydan 2 yıla, 1 Haziran'da yürürlüğe girecek yeni TCK'da ise 6 aydan 3 yıla kadar kadar hapis cezası öngörülüyordu. Üst sınırı 3 yıldan bir yıla indirilen hapis cezası, "kısa süreli hapis" kapsamına girdiği için para cezasına çevrilebilecek. Yeni düzenlemeyle kaçak Kuran kurslarında eğitim veren öğretmenler herhangi bir para cezası almaktan kurtuldu. Yeni TCK'da daha da ağırlaştırılması planlanan düzenleme, yürürlükteki düzenlemenin de gerisinde kaldı. Adalet Komisyonu'nda CHP milletvekilleri, düzenlemenin kaçak Kuran kurslarına ceza indirimine "Hapis cezası erteleme kapsamına giriyor" diyerek karşı çıkmıştı. Çiçek ise sessiz kalmış ve tartışmaların ardından düzenleme metinden çıkarılmıştı. 

CHP Aldatıldık 
Aldatıldıklarını söyleyen CHP Grup Başkanvekili Ali Topuz şöyle konuştu "Hizbullah'ın, El Kaide'nin, PKK'nın militan yetiştirmek için birtakım kurumlar oluşturacağını unutuyorsunuz. Cumhuriyetin temel niteliklerine karşı niyetin ifadesi bu." 
Topuz, tartışmalı maddenin kabulünün asıl sorumlusunun Başbakan Recep Tayyip Erdoğan olduğunu savundu. 

İslamcı basın yüklenmişti 

Yeni TCK'daki, kanuna aykırı eğitim kurumu, din hizmetlerini kötüye kullanma ve dini nik h gibi maddelerin değiştirilmemesi konusunda, Çiçek'in CHP'lilerin politikalarına göre hareket ettiğini savunan İslamcı basın, tavrını manşetlerden eleştirmişti. Yeni Şafak gazetesi Çiçek'in, AKP grubunun tepkilerine rağmen TCK'daki tuzak maddelerin değiştirilmesine karşı çıktığını vurgulamıştı. Anadolu'da Vakit ve Milli Gazete'de ise Çiçek'in tavrının kulislerde, "2007'deki cumhurbaşkanlığı seçimlerinde aday olmayı planlıyor. CHP'nin oylarını almaya çalışıyor" diye yorumlandığı vurgulanmıştı. Çiçek eleştirilere, "TCK ile ilgili çalışmayı parti grubundan Adalet Komisyonu'na katılan arkadaşlarla yaptık. Parti sorumluluğu nedir bilirim. Lafın tamamı deliye söylenir. Neresini beğenmiyorlarsa teklif vererek değiştirilir. Kimse beni dolmuşa bindiremez" yanıtını vermişti. 

İmar affı geri çekildi 

Yeni TCK'da değişiklik öngören yasa teklifindeki, ruhsat almadan bina yapanlarla buralara hizmet götürenlere verilecek 2 - 5 yıl hapis cezasının, 12 Ekim 2004'ten önce yapılan binalar için uygulanmamasını öngören maddesi, nitelikli çoğunluk bulunamadığı için Adalet Komisyonu'na geri çekildi. 

CHP'liler salonu terk etti 

Oylamada, Milli Eğitim Komisyonu Başkanı Tayyar Altıkulaç'ın da bulunduğu 5 civarında AKP'li milletvekilinin el kaldırmadığı dikkati çekerken, Çiçek'in "kerhen" el kaldırdığı gözlendi. Maddenin AKP'lilerin oylarıyla kabul edilmesinin ardından "Hizbullah'ın yolunu açtınız" diyen CHP'liler, salonu terk etti. 


</TEXT>
</DOC>
