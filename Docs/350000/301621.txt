<DOC>
<DOCNO> 301621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy18.html </URL>
<DATE> 2004/12/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Türkiye'den Bosna Yüksek Temsilcisi'nin kararlarına destek 
</HEADLINE>
<TEXT>

     Bosna-Hersek'te Yüksek Temsilci Paddy Ashdown'un Eski Yugoslavya Uluslararası Ceza Mahkemesi ile işbirliği yapılmaması nedeniyle 16 Aralık'ta açıkladığı kararlar Ankara tarafından destekleniyor. 
     Dışişleri Bakanlığı sözcüsü Namık Tan, konu hakkındaki bir soruyu yanıtlarken, Türkiye'nin Bosna-Hersek'te kalıcı barış ve istikrarın kurulması için savaş suçu zanlılarının adalete teslim edilmeleri gerektiğini savunageldiğini belirtti. 
     ''Bosna-Hersek'te Yüksek Temsilci Paddy Ashdown'un Eski Yugoslavya Uluslararası Ceza Mahkemesi ile işbirliği yapılmaması nedeniyle 16 Aralık 2004 tarihinde açıkladığı kararlara destek vermekteyiz'' diyen Tan, mahkemeyle işbirliğine ilişkin yükümlülüğün silahlı çatışmaları durduran Dayton Barış Anlaşması'ndan kaynaklandığını hatırlattı. 
     Tan, Bosna-Hersek'te Avrupa-Atlantik kurumlarıyla bütünleşme yolunda yürütülen reformları takdirle izlediklerini ve son dönemdeki gelişmelerin reform sürecinin ivmesini sekteye uğratmamasını dilediklerini kayretti. 
     Ashdown, 16 Aralık'ta, ''Bosna Sırp Cumhuriyeti savaş suçlularını yakalamada başarısız olduğu için'' 9 yetkiliyi görevden almıştı. 
     Bosnalı Sırp yetkililere yönelik olarak açıklanan yaptırımlar arasında, Sırpların 2 büyük siyasi partisinin liderlerine seyahat yasağı ve ABD'nin Sırp Demokratik Partisi'nin malvarlıklarını dondurması da bulunuyor. 
     Dayton Barış Anlaşması'nı ihlal etmeleri halinde, yerel yetkilileri görevden alma yetkisi bulunan Ashdown'un bu kararları üzerine, Bosnalı Sırpların Başbakanı Dragan Mikereviç istifa etmişti. 
     
</TEXT>
</DOC>
