<DOC>
<DOCNO> 317612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo35.html </URL>
<DATE> 2005/02/22/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Samsunspor'da Galatasaray maçı hazırlıkları 
</HEADLINE>
<TEXT>

     Samsunspor, hafta sonu sahasında yapacağı Galatasaray maçının hazırlıklarını sürdürüyor. 
     Nuri Asan Tesisleri'nde, teknik sorumlu Ertuğrul Sağlam yönetiminde akşam saatlerinde yapılan çalışmaya, tüm futbolcular katıldı. 
     Düz koşu ile başlayan çalışma, kondisyon hareketleri ve dar alanda pas çalışmasıyla devam etti. Yaklaşık 1.5 saat süren antrenmanda, Celil ve Ivanov, takımdan ayrı koşu yaparak tamamladı. 
     İdman öncesi bir açıklama yapan Ertuğrul Sağlam, son 2 haftada yaşadıkları olumsuzlukları bu hafta oynayacakları Galatasaray maçıyla geride bırakacaklarını söyledi. 
     Galatasaray maçına tüm oyuncularının hırsla hazırlandığını ifade eden Sağlam, şöyle dedi 
     ''Galatasaray karşılaşmasında saha avantajımızı da kullanarak galip gelmeyi hedefliyoruz. Galatasaray takımı ligin güçlü ekiplerinden birisi. Fenerbahçe karşısında gösterdiğimiz etkili mücadeleyi bu hafta Galatasaray maçında da göstereceğiz. Tüm hafta boyunca rakibimizi analiz edip, onların etkili yönlerine önlem alacağız.'' 
     
</TEXT>
</DOC>
