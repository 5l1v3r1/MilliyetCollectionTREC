<DOC>
<DOCNO> 316495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo24.html </URL>
<DATE> 2005/02/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Profesyonel Boksör Sinan Şamil Sam ameliyat oldu... 
</HEADLINE>
<TEXT>

     WBC Dünya Kıtalararası Profesyonel Boks Şampiyonu Sinan Şamil Sam, omuzundaki bir kas yırtılması nedeniyle bugün Berlin'de ameliyat oldu. 
     Sinan Şamil Sam, ameliyattan önce yaptığı açıklamada, daha önce de ameliyat olduğu sağ omuzundan yeniden bıçak altına yatacağını belirterek, ''Boks hayatımın tehlikede olduğu şeklindeki iddialar doğru değil. Daha iyi bir performans için ameliyat oluyorum. Doktorların söylediğine göre önemli olmayan, ancak gerekli olan bir operasyon'' dedi. 
     Omuzunda 1995 yılında başlayan bir yırtık bulunduğunu ifade eden Sinan, ''Aynı yırtık, ağır antremanlar ve yoğun tempo nedeniyle yeniden başladı. Özellikle son 4 maçtan bu yana tempolu şekilde çalışıyoruz. Bu tür olaylar boksta son derece normal'' diye konuştu. Sam, son yaptığı maçtan sonra henüz dinlenme fırsatı olmadan ameliyat olacağını kaydederek, ''Bu ameliyattan sonra Türkiye'ye gidip 2 hafta dinlenmek istiyorum'' dedi. 
     Boks kariyerinin zirvesinde olduğunu ifade eden Sinan, ''Son rakibim dünya standartlarında bir boksördü. Ben de öyleyim. Bundan sonra tüm maçlarımızı dünyanın önemil televizyon kurumları belirleyecek'' diye konuştu. 
     Sam, profesyonel bir boksör olarak Türkiye ya da ABD'de maç yapmanın kendisi için önemli olmadığını belirterek, ''Herşeye rağmen Türkiye'de dövüşmek güzel olur. Biz de bunun için girişimlerde bulunuyoruz. Dünyanın her yanında dünya çapında sporcular çıkabilir. Ancak Türkiye'de medya henüz buna hazır değil'' dedi. 
     
</TEXT>
</DOC>
