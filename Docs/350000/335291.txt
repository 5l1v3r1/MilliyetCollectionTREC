<DOC>
<DOCNO> 335291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur42.html </URL>
<DATE> 2005/04/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Köprüyü, lastiklerini indirdikten sonra geçiyorlar 
</HEADLINE>
<TEXT>

     Avrupa'yı Ortadoğu'ya bağlayan Uluslararası E-90 Karayolu'nun Çiftehan Beldesi yakınlarındaki bölümü üzerinde bulunan tren yolu köprüsünün yüksekliğinin işaret levhasında 4,5 metre olarak yer aldığı, ancak 4 metre olduğu bildirildi. 
     Niğde'nin Ulukışla İlçesi Belediye Başkanı Hacı Avşar, AA muhabirine yaptığı açıklamada, köprünün, yüksekliği 4,5 metre olacak şekilde inşa edildiğini, ancak zaman zaman yapılan asfaltlama çalışmaları sonucu yolun 50 santimetre yükselmesiyle köprü yüksekliğinin 4 metreye düştüğünü söyledi. 
     Karayolu ile tren yolunun birleştiği köprüde hemen her gün trafik kazası olduğunu belirten Avşar, ''İşaret levhasında yüksekliği 4,5 metre olarak belirtilen, ancak gerçekte 4 metre olan köprü, özellikle üzeri yüklü TIR ve kamyonlar için tehlike arz ediyor'' dedi. 
     Avşar, büyük bir facia yaşanmadan bu konuda gerekli önlemlerin alınmasını istedi. 
     Niğde'nin Ulukışla İlçesi ile Adana'nın Pozantı İlçesi arasında bulunan Ulukışla'ya bağlı Çiftehan Beldesi yakınlarındaki E-90 Karayolu'nun tren yolu ile birleştiği noktaya yapılan köprü altında sık sık maddi hasarlı trafik kazaları meydana geliyor. 
     Trafik işaret levhasında yüksekliği 4,5 metre olarak belirtilen köprünün 4 metreye kadar düştüğünden habersiz olan TIR ve kamyon sürücüleri, araçlarının üst kısmının köprüye takılması nedeniyle bazen köprü içinde sıkışabiliyorlar. 
     Bazı kamyon ve TIR sürücüleri, araçlarının lastiklerini indirerek köprü altından geçerken, bazıları da araçlarının üzerindeki yükün bir kısmını başka bir araca yükleyerek köprüyü geçtikten sonra yollarına devam ediyorlar. 
     
     VALİ BEDER 

     Niğde Valisi Gündüz Beder, daha önce 4,5 metre olan ve zamanla dökülen asfalt nedeniyle 4 metreye kadar düşen köprü yüksekliğinin, yeniden 4,5 metreye yükseltilmesi için kısa süre içinde çalışma başlatılacağını bildirdi. 
     Adana Valisi Cahit Kıraç ile köprüde incelemelerde bulunduklarını söyleyen Vali Beder, ''İki ilin valisi olarak çok önemli olan bu sorunun çözümü için girişim başlattık. Devlet Demir Yolları Genel Müdürlüğü ve Karayolları Bölge Müdürlüğü'nün yetkilileri ile bu sorunu görüştüm. Kendilerine konunun hassasiyetini ileterek, bir an önce müdahale edilmesi gerektiğini bildirdim. Onlar da aynı görüştü olduklarını belirttiler'' dedi. 
     Köprü yüksekliğinin yeniden 4,5 metreye yükseltilmesi için köprü altındaki asfaltın kazınacağını anlatan Vali Beder, şunları kaydetti 
     ''Bu çok önemli bir sorun. Belki bir süre yol trafiğe kapanacak ama başka çaremiz yok. Köprü altında zamanla dökülen ve köprü yüksekliğinin düşmesine neden olan asfaltlar yeniden kazınacak. Köprü yüksekliği eski seviyesine ulaşacak. Zor bir iş olduğunu biliyorum. Ama önemli olan can ve mal kaybı olmamasıdır. Biz önlemimizi alacağız.'' 

     
</TEXT>
</DOC>
