<DOC>
<DOCNO> 345504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/ekonomi/eko01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air'in uçuş yasağı kaldırıldı 
</HEADLINE>
<TEXT>


Onur Air'in uçuşlarını durduran Hollanda, İsviçre ve Almanya dün yasağı kaldırdıklarını açıkladı. Fransa da resmi evrakı alınca karara uyacağını bildirdi 

CENK BAŞLAMIŞ Moskova 

Dört Avrupa ülkesi, Onur Air'in teknik yetersizliklerini gerekçe göstererek durdurdukları uçuşlarını yeniden başlatmayı kabul etti. Hollanda Sivil Havacılık Genel Müdürlüğü tarafından yapılan açıklamada dün TSİ 21 00'de uçuşların tekrar başlayabileceği bildirildi. 
Ulaştırma Bakanları Avrupa Konferansı UBAK için Moskova'da bulunan Ulaştırma Bakanı Binali Yıldırım, Milliyet'e yaptığı açıklamada, Hollanda, Almanya, İsviçre ve Fransa tarafından alınan yasak kararını kaldırılmasını, "Türk sivil havacılığının başarısı" olarak niteledi. Yıldırım, Moskova'da Hollanda Ulaştırma Bakanı Karla Peijs, Almanya Ulaştırma Bakanı Manfred Stalbe ve İsviçreli Bakan Moritz Leuenberger'le yaptığı görüşmeler sonunda 12 Mayıs'ta ortaya çıkan sorunun prensip olarak çözüldüğünü bildirdi. Fransa, söz konusu 3 ülkenin alacağı karara uyacağını açıkladı. 

12 günde çözüldü 
Yıldırım, "Biz başından beri Onur Air'in uçuşlarının durdurulmasının ağır bir karar olduğunu savunduk ve yasağın uygulanmasından itibaren her düzeyde girişimde bulunduk. Çünkü, bazı uçaklardaki eksiklikler nedeniyle bütün uçuşların durdurulması teamüle aykırı bir durumdu" dedi. Başbakan Recep Tayyip Erdoğan'ın da yasak kararını Almanya Başbakanı Gerhard Schröder'le görüştüğünü hatırlatan Ulaştırma Bakanı, "Ciddi bir mücadele sonucu 12 günde sorun çözüldü" diye konuştu. Hollanda'nın Ankara Büyükelçisi Sjoerd Gosses da dün Onur Air'in uçuş yasağı ile ilgili Türk tarafıyla anlaşıldığını kaydetti. Gosses, Türk tarafından kendilerine bir eylem planı getirilmesine çok sevindiklerini belirterek, "Biz de yasak getirmek istemezdik ama güvenlik konusunda çok hassasız. Risk almak istemiyoruz" dedi. 





</TEXT>
</DOC>
