<DOC>
<DOCNO> 304519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/dunya/adun.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış getirecek seçim 
</HEADLINE>
<TEXT>


Şiddeti kınayan Mahmud Abbas, yarınki Filistin Devlet Başkanlığı seçimlerinin kesin favorisi... Abbas'ın kazanmasıyla barış sürecinin yeniden canlanması bekleniyor 

DIŞ HABERLER SERVİSİ 


Bir dönemi kapatarak Ortadoğu'nun çehresini değiştirmesi ve İsrail ile barış getirmesi umulan Filistin devlet başkanlığı seçimi yarın yapılıyor. 7 adayın yarışacağı seçimi, favori aday, eski Filistin Başbakanı Mahmud Abbas'ın kazanmasına kesin gözüyle bakılıyor. 
Gazze Şeridi, Batı Şeria ve Doğu Kudüs'te yaşayan 3.7 milyon Filistinlinin oy kullanacağı seçim, doğuracağı siyasi sonuçlar açısından önem taşıyor. Uluslararası kamuoyu, efsanevi Filistin lideri Yaser Arafat'ın 11 Kasım'daki ölümünün ardından yeni Filistin liderliğini belirlemek amacıyla düzenlenen seçimle, İsrail ile diyalogdan yana, şiddeti reddeden bir kadronun işbaşına gelmesini ve barış görüşmelerine yeniden başlanmasını bekliyor. 

Abbas'ın oranı yüzde 65 
Son kamuoyu yoklamalarına göre, yüzde 65 oranında oy alacağı tahmin edilen ve Filistin Kurtuluş Örgütü'nün FKÖ de başkanı olan Mahmud Abbas, bu umutları artıran bir profil çiziyor. Filistinli militan grupların İsrail'e karşı düzenledikleri şiddet eylemlerini açık bir dille hiçbir zaman kınamayan eski lider Arafat'ın aksine Abbas, şiddeti meşru bir yol olarak görmediğini defalarca vurgulamıştı. Abbas, son olarak seçim kampanyası sırasında "Siyonist düşman" dediği İsrail'e olumlu bir mesaj daha verdi ve bu sözünü geri aldı. 
Ilımlı bir çizgi izleyen Abbas, hem İsrail hem de ABD ve İngiltere tarafından muhatap kabul edilebilir Filistin lideri olarak görülüyor. Pragmatik bir lider olan Mahmud Abbas'ın militan grupların saldırılarını durdurma şansı bulunduğuna inanan İsrail Başbakanı Ariel Şaron, seçim öncesinde yaptığı açıklamalarda, yeni dönemde barış şansının kaçırılmamasını istedi. İsrail'de İşçi Partisi'nin de katıldığı geniş tabanlı koalisyon için anlaşmaya varılması, Abbas'ın kazanması umulan Filistin seçimlerinin ardından, barış görüşmelerinin başlayabilmesi için "karşı taraftaki cesaret verici gelişme" olarak görülüyor. 
Washington ve Londra'dan gelen mesajlar da olumlu. İki merkez, Abbas'ın seçilmesi halinde barış sürecinin yeniden canlandırılması için yardımcı olma sözü verdi. 

Militanlar boykot ediyor 
Abbas'ın şiddet yanlısı gruplar üzerinde ne denli otorite sahibi olacağı merak edilirken, HAMAS ve İslami Cihad gibi örgütler seçimi boykot ediyor. Seçimde bağımsız aday, reform yanlısı Mustafa Barguti'nin de ciddi oranda oy alacağı tahmin ediliyor, ancak öteki adaylara fazla şans tanınmıyor. 
Bu arada İsrail ordusu, Filistin devlet başkanlığı seçimleri için Batı Şeria ve Gazze Şeridi'ndeki tüm operasyonlarına bugünden itibaren ara verecek. İsrail ordusu, Filistin'de oylar sayılıp sonuçlar ilan edilene kadar, Filistin topraklarından uzaktaki mevzilerinde kalacak. 

Notlar 
Sandık Danimarka'dan, oy pusulası İspanya'dan 

TÜRKİYE'DEN 12 GÖZLEMCİ Seçimlerde görev alacak yerel ve yabancı gözlemciler Ramallah'ta otelleri doldurdu. Seçimleri, 800'ü yabancı, 22 bin gözlemci izleyecek. AB, uluslararası İslami örgütler ile Türkiye, ABD, Japonya, Çin, Kanada, Avustralya, Mısır, Ürdün ve Endonezya'nın da aralarında bulunduğu birçok ülkeden gözlemci geldi. Seçimlerde görev alacak 12 kişilik Türk gözlemci ekibi de Ramallah'ta bulunuyor. Gözlemciler, Batı Şeria, Gazze Şeridi ve Doğu Kudüs'te kurulan 2 bin 800 seçim merkezine dağılacak. 
1.2 MİLYON SEÇMEN Yaklaşık 1.8 milyon seçmenin bulunduğu Filistin'de, kayıt işlemlerini yaptıran seçmen sayısı 1.2 milyon olarak belirlendi. Filistin Merkez Seçim Konseyi yetkilileri, toplam seçmenlerin yüzde 33'ünün Gazze'de, kalan bölümünün de Gazze dışındaki bölgelerde bulunduğunu belirttiler. 
İTHAL SEÇİM MALZEMESİ Filistin, seçimlerde kullanılacak yarı şeffaf sandıkları Danimarka'dan ithal etti. Filistinli seçmenlerin kullanacağı oy pusulaları ise İspanya'dan satın alındı. Oy pusulaları üzerinde, taklitlerinin yapılamaması amacıyla özel bazı güvenlik işaretleri kullanıldı. Oy kullanan Filistinli seçmenlerin parmakları, seçim görevlilerince "mürekkeplenecek". Yüksek Seçim Kurulu'ndan bir yetkili, "Seçim mürekkebi birkaç ülkeden getirildi" dedi. 
TUTUKLULAR OY KULLANAMAYACAK İsrail'deki cezaevlerinde bulunan yaklaşık 8 bin Filistinli tutuklunun oy kullanması ise mümkün olmayacak. İsrail Yüksek Mahkemesi, Filistin Tutuklu Sorunları Bakanı Hişam Abdülrezzak'ın yaptığı başvuruyu, değişik cezaevlerinde seçim sandıklarının yerleştirilmesi için yeterli zaman bulunmadığı gerekçesiyle reddetti. 


</TEXT>
</DOC>
