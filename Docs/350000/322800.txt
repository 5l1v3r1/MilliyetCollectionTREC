<DOC>
<DOCNO> 322800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun22.html </URL>
<DATE> 2005/03/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ekenoğlu, yeniden KKTC Meclis Başkanı seçildi... 
</HEADLINE>
<TEXT>

     KKTC Cumhuriyet Meclisi Başkanlığına, Cumhuriyetçi Türk Partisi CTP Güzelyurt milletvekili Fatma Ekenoğlu yeniden seçildi. 
     En yaşlı üye sıfatıyla Geçici Başkan, Ulusal Birlik Partisi UBP Genel Başkanı Derviş Eroğlu başkanlığında toplanan Meclis Genel Kurulu'nda, Cumhuriyetçi Türk Partisi-Demokrat Parti CTP-DP koalisyon hükümetinin programı okundu ve Başkanlık Divanı seçimleri yapıldı. Başbakan ve CTP Genel Başkanı Mehmet Ali Talat, Ekenoğlu'nu meclis başkanlığına aday gösterdi. Başkanlık için başka aday çıkmadı. 
     Ekenoğlu, mecliste bulunan 48 milletvekilinden 47'sinin oyunu alarak ikinci kez meclis başkanlığı görevine getirildi. Bir milletvekili çekimser oy kullandı. 
     Ekenoğlu, başkan seçildikten sonra yaptığı konuşmada, milletvekillerine, güvenlerinden dolayı teşekkür ederek, meclisin halk için en iyisini yapacağına inandığını kaydetti. 
     Ekenoğlu, ''Halkımızın hayatını kolaylaştıracak yasaları hep birlikte çıkaracağız'' dedi. 
     Önceki hükümet döneminde de Meclis Başkanı seçilen Ekenoğlu, Kıbrıs Türk siyasi tarihinde ilk kadın meclis başkanı olmuştu. 
     Meclis Başkan Yardımcılığı görevine de önceki hükümette olduğu gibi, UBP Gazimağusa milletvekili Mehmet Bayram seçildi. 
     Meclis Başkan Yardımcılığı için de tek aday gösterildi. Bayram, oy kullanan 47 milletvekilinden 42 kabul, 4 ret ve 1 çekimser oy aldı. 
     Geçici Başkan Derviş Eroğlu, Fatma Ekenoğlu'nun cumhurbaşkanına vekalet ettiğini belirterek, başkanlık kürsüsünü Mehmet Bayram'a bıraktı. 
     
</TEXT>
</DOC>
