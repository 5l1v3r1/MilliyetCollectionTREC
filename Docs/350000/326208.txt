<DOC>
<DOCNO> 326208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun37.html </URL>
<DATE> 2005/03/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kırgızistan'da gerginlik had safhada... 
</HEADLINE>
<TEXT>

     Kırgızistan'da polis, Devlet Başkanı Askar Akayev'in istifası talebiyle başkent Bişkek'te toplanan göstericilere müdahale etti. 
     Protestocuları çevreleyen 200 dolayında polisin, göstericileri toplandıkları meydandan çıkarmaya çalıştığı, bazı göstericilerin gözaltına alındığı belirtildi. Polisin megafonlarla göstericilerden dağılmalarını istediği kaydedildi. 
     Bölgedeki Reuters muhabiri Dimitri Solovyov, polisin bazı göstericilere vurduğunu ve bu kişileri otobüslere doldurduğunu söyledi. 
     
     MUHALEFET AKAYEV SADECE BİŞKEK'E HAKİM 

     Kırgızistan'da dün gözaltına alınan ve daha sonra serbest bırakılan muhalif isimlerden Topçubek Turgunaliyev, Devlet Başkanı Askar Akayev'in sadece Bişkek'e hakim olduğunu ileri sürdü. 
     Kırgızistan Demokratik Hareketi lideri Turgunaliyev, ''Bazı bakanlar ile valiler ve kaymakamların ortalıkta gözükmediğini ve gizlendiğini'' öne sürerek, ''Akayev iktidarı sadece Bişkek'te geçerli, Devlet Başkanı'nın çevresindekilerin açıklamaları birbirini tutmuyor, her açıklama yapan kişi farklı şeyler söylüyor'' dedi. 
     Bu arada, Bişkek'ten bir grup yetkilinin, muhalefetle görüşmeler yapmak üzere, helikopterle Oş kentine gittiği haber veriliyor. 
     Moskova merkezli RİA Novosti ajansı, Başbakan Nikolay Tanayev'in de muhaliflerle görüşmek için Oş'a gittiğini duyurdu. Ancak bu haber Başbakanlık kaynakları tarafından yalanlandı. 
     Fergana.ru ajansının haberine göre ise Oş Emniyet Müdürü muhalefetle görüşmeyi kabul etmiyor. Muhalefeti ''eski suçlular'' olarak niteleyen Abdurahmanov, göstericilerin emniyet müdürlüğünü ele geçirdikten sonra, arşivde bulunan tüm suç dosyalarını imha ettiğini ileri sürdü. 
     Alınan bilgilere göre, Oş'ta miting devam ediyor. Mitinge katılanların sayısının 5 binden fazla olduğu belirtilerek, şehir içi ve dışında düzen ve güvenliği sağlamak üzere gönüllü milisler ve atlı ekiplerin oluşturulduğu bildirildi. 
     Öte yandan, muhalefet, Rus basın yayın organlarına yanlı haber yaptıkları gerekçesiyle tepki gösterdi. Rus basınının haberlerinin sağlam kaynaklara dayanmadığını ifade eden muhalif isimlerden Cusupbek Ceenbekov, Rus basınında yer alan ''göstericiler ellerinde bulunan kentlerdeki bankaları soyuyor'' haberlerinin doğru olmadığını söyledi. 
     Kırgızistan Merkez Bankası da Calalabad'da banka soygunu haberlerini yalanladı. 
     
     BAŞKENTTE EK GÜVENLİK ÖNLEMLERİ 

     Oş ve Calalabad'da denetimi elinde tutan muhalefet, başkent Bişkek'e yürümeye hazırlanırken, iktidar da muhalefetin Bişkek'e girişini engellemenin yollarını arıyor. 
     Başkentteki hükümet binalarında ek güvenlik önlemleri artırılırken, kent içinde atlı polisler devreye sokuldu. Güvenlik güçleri tam alarm durumuna geçirilerek, muhalefetin kente girişini engellemek üzere, Bişkek'i çevre illere bağlayan yolların çıkışlarına çok sayıda polis ve asker gönderildiği kaydediliyor. 
     Narın eyaletinden dün yaklaşık 500 kişilik bir grup Bişkek'e hareket etmişti. 
     Devlet Başkanlığı binasına da muhafız alayından 100 askerlik takviye kuvveti yerleştirildiği bildirildi. 
     Başbakan Nikolay Tanayev'in, bu askerlerin, birinci katta bulunan Merkez Seçim Komisyonu'nu koruyacağını açıkladığı öğrenildi. 
     Ülkenin güneyindeki Oş ve Calalabad'da denetimi tamamen eline alan muhalefet, Batken'e bağlı Kızıl-kıya kenti ile Kadamcay ilçesinin kontrolünü de ele geçirdi. 
     Muhalefetin ayrıca, Calalabad'a bağlı Nooken ilçesi ile Oş'a bağlı Nookat ilçesinde de kontrolü eline geçirdiği öğrenildi. 
     Bu arada, seçim yarışını kaybeden adaylardan Melis Eşimkanov, yarın Bişkek'te büyük bir miting yapmaya hazırlanıyor. Mitinge bazı muhalif liderlerin de katılarak destek vermesi bekleniyor. 
     Öte yandan, muhalif kanada mensup Kelkel gençlik örgütünün bugün yine Bişkek'te miting düzenlemesi bekleniyor. 
     
</TEXT>
</DOC>
