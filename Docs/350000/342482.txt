<DOC>
<DOCNO> 342482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun06.html </URL>
<DATE> 2005/05/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Onur Air'e İsviçre ve Fransa'dan da yasak geldi .. 
</HEADLINE>
<TEXT>

     HOLLANDA ve Almanya’nın ardından, İsviçre ve Fransa da özel Türk havayolu şirketi Onur Air’e hava sahasını kapattı. 
     İsviçre Ulaştırma Bakanlığı’ndan yapılan açıklamada, uçuşların dondurulmasına gerekçe olarak uçakların bakımsızlığı ve güvenlik önlemlerinin yetersiz oluşu gösterildi. Onur Air, Zürih, Basel ve Cenevre’den Türkiye’ye charter seferler düzenliyordu. İsviçreli yetkililer, uçuşların yeniden başlaması için Onur Air’e ait uçaklarda gerekli bakımların yapılmasını şart koştu. 
     Fransız Sivil Havacılık Genel Yönetimi de, Onur Air’in ülke içi ve dışı uçuşlarını durdurulduğunu açıklarken, alınan kararın gerekçesiyle ilgili ayrıntılı bir açıklama yapılmadı. 
     Avrupa ülkelerinde birbiri ardında gelen yasakların ardından, Belçika da Onur Air’e ait uçaklara yönelik denetimlerin artırılacağını açıkladı. Belçika Ulaştırma Bakanı Renaat Landuyt, "Riskleri yok etmek için kontrolleri sıklaştıracağız" dedi. 

     
</TEXT>
</DOC>
