<DOC>
<DOCNO> 317432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/spor/spo03.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'10'a talip var 
</HEADLINE>
<TEXT>


Locatelli, önümüzdeki sezon Hagi'nin yerini doldurmak için Galatasaray'a geleceğini söyledi, kendisini bir İtalyan kulübünün de istediğini vurgulayarak "Artık bir maceraya yelken açma vakti geldi" dedi 

KAAN BORA 


'Kulübümle anlaşmadılar' 
CİM - BOM'UN devre arasında almak için uğraştığı Bolognalı Locatelli, bir aksilik olmaması durumunda gelecek sezon Galatasaray formasını giyeceğini belirtti. Kulübüyle anlaşılamadığı için transferinin gerçekleşmediğini ifade eden İtalyan futbolcu, "Beni ünlü bir İtalyan kulübü daha istiyor. Ama 28 yaşındayım. Artık yeni bir maceraya yelken açmanın vakti geldi. Galatasaray, Hagi'den sonra 10 numaralı forma için bir türlü istenen oyuncuyu bulamadı. Ben '10'a talibim" dedi. 

Referans Giunti'den 
SEZON sonunda sözleşmesi biteceği için özgürce istediği takıma gideceğini ve ilk tercihinin Galatasaray olacağını belirten Locatelli, "Sarı - Kırmızılı formayı giymek, benim kariyerim açısından da çok önemli. UEFA ve Süper Kupa şampiyonluğu kazanmış bir takıma gidip, futbol yaşamımı orada sürdürmek bir dönüm noktası olacak" diye konuştu. Bolognalı oyuncu, Türk insanının futbola bakış açısını bildiğini, takım arkadaşı Giunti'den olumlu referanslar aldığını belirtti. 

'Baskıları kaldırırım' 
TÜRKİYE Ligi ile ilgilendiğini, Galatasaray gibi büyük takımlar için ikinciliğin başarı olmadığını da bildiğini belirten Locatelli, bu baskıyı kaldırabileceğini belirtti. Ligin kalitesinin Anelka'nın Fenerbahçe'ye gelmesiyle bir kez daha kanıtlandığını vurgulayan İtalyan futbolcu, Hagi için de şunları söyledi "Nasıl bir çalıştırıcı olduğu konusunda fikrim yok. Ama şunu söyleyebilirim, eğer futbol oynadığı gibi teknik direktörlük yapıyorsa, başka bir şey konuşmaya gerek yok." 

Işığı gördüm 

KANAL D'de yayınlanan 3. Devre programına konuk olan Galatasaray Başkanı Özhan Canaydın, Sarı - Kırmızılı camiaya sportif ve idari konularda müjdeler verdi, akıllara takılan soruları yanıtladı. İlk olarak borç konusuna açıklık getiren Canaydın, 2003 ile 2004 arasında borç artışının sadece 4 milyon dolar olduğunu söyledi. Bu borcu futboldan gelen gelirle kapanmayacağını vurgulayan Başkan, kefil olduğu borçlar konusunda da konuşturmadı, "Galatasaray benim her şeyim. Vefa borcumu ödüyorum" diye kısa kesti. 
FUTBOL gelirleriyle 138 milyon dolarlık borcun ödenemeyeceğine dikkat çeken Canaydın, "Tünelin ucunda ışık gözüktü. Bunu görmesem genel kurula açık açık söylerim. Dış kaynakları harekete geçirirsek 3 sene içinde düzlüğe çıkarız" diye konuştu. Başkanlığı boyunca tek üzüldüğü şeyin haksız eleştiri olduğunu ifade eden Canaydın, "Yine 6-0 yenilirseniz, rakibinizin elini sıkar mısınız " sorusuna ise gülerek, "Onu Aziz Bey'den bekliyorum"yanıtını verdi, "Galatasaray'sız Fener, Fener'siz Galatasaray olmaz" dedi. 


</TEXT>
</DOC>
