<DOC>
<DOCNO> 304082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy27.html </URL>
<DATE> 2005/01/06/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
SSK hastanelerinin sağlık bakanlığına devri... 
</HEADLINE>
<TEXT>

     Sağlık Bakanı Recep Akdağ, hizmet verdikleri 33 milyon SSK'lı için bu kurumdan 1 katrilyon lira tahakkuk ettiğini söyledi. 
     TBMM Genel Kurulu'nda, SSK hastanelerinin Sağlık Bakanlığı'na devrini öngören yasa tasarısının 6. maddesi de kabul edildi. 
     Madde, kamu kurum ve kuruluşları bünyesinde hizmet sunan kurum tabipliklerinin Sağlık Bakanlığı'na devrini öngörüyor. 
     Madde üzerindeki soruları yanıtlayan Sağlık Bakanı Recep Akdağ, 2004 yılında 33 milyon SSK'lıya sağlık hizmeti verdiklerini, bunun karşılığında da yaklaşık 1 katrilyon lira tahakkuk ettiğini, bu paranın 750 trilyon lirasının tahsil edildiğini bildirdi. Bakan Akdağ, SSK'lı hastalara kişi başına 30 milyon liralık fatura çıkardıklarını kaydetti. 
     Akdağ, geçmişte yasa hazırlanırken bazı kurum ve kuruluşlardan alınan görüşler üzerinden siyaset yapılması doğru bulmadığını ifade ederek, yasa tasarını hazırlarken bütün kesimlerden görüş aldıklarını ve Bakanlar Kurulu'ndan geçirdiklerini anlattı. 
     
     AKDAĞ ''HİÇBİR YAKINIMIN SAĞLIKLA İLGİLİ YATIRIMI OLMADI, OLMAYACAK'' 

     Sağlık Bakanı Recep Akdağ, hiçbir yakınının sağlıkla ilgili yatırımı olmadığını bildirdi. 
     TBMM Genel Kurulu'nda, SSK hastanelerinin Sağlık Bakanlığı'na devredilmesini öngören yasa tasarısının avans ödemelerini düzenleyen 8. maddesi de kabul edildi. 
     Madde üzerinde CHP Grubu'nun görüşlerini açıklayan Kocaeli Milletvekili İzzet Çetin, bu madde ile ileride sağlık bakanlarının Yüce Divan'a gönderilmesine yol açacak bir durum yaratıldığını iddia etti. 
     Çetin, Kızılay'da tasarıyı protesto edenlerin dağıttığı ''AKP ve IMF Sağlığa Zararlı'' yazılı bildiriyi okuyunca AK Parti milletvekilleri tepki gösterdi. 
     Milletvekillerinin sorularını cevaplandıran Sağlık Bakanı Recep Akdağ, sağlık hizmetlerinin yerelleştirilmesinin özelleştirme anlamına gelmediğini ifade ederek, ''hiçbir yakınımın sağlıkla ilgili yatırımı olmamıştır, bakanlığım süresince de olmayacaktır'' dedi. 
     
</TEXT>
</DOC>
