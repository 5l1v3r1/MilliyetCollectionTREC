<DOC>
<DOCNO> 329078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas10.html </URL>
<DATE> 2005/03/31/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Şakalara dikkat Yarın 1 Nisan... Tarihteki ünlü 1 Nisan şakaları... 
</HEADLINE>
<TEXT>

     Yarın evinizden çıkmadan önce takvime alıcı gözüyle şöyle bir bakın. Yoksa hiç ummadığınız bir anda şaka seven bir dostunuzun kurbanı olabilirsiniz. Beklemediğiniz bir haber, paket ya da telefon, sizi ummadığınız anda yakalayabilir ve aldanabilirsiniz. Çünkü, şakanın günü 1 Nisan'ın eli kulağında. Şakaseverlerin iple çektiği yarın her türlü şaka serbest... 
     1 Nisan'ın ortaya çıkışı konusunda çeşitli varsayımlar mevcut. İlk olarak eski Romalıların Hilarya, Hintlilerin ise Huli Festivali'nde görülen şakaların 1564'te Fransa'da yapılan takvim düzenlemesiyle gelenek haline geldiği sanılıyor. 
     Fransa'da 1564 yılında takvimde yapılan reformla yılbaşı 1 Nisan'dan 1 Ocak'a alındı. Bu arada, 1 Nisan'ı sene başı olarak kabul etmeye devam edenlerle alay etmek amacıyla yapılan şakalar, bir süre sonra gelenek haline geldi. 1 Nisan'ı yılbaşı kabul edenlere ise ''Nisan Balığı'' adı verildi. 
     Fransa'dan sonra diğer ülkelere de geçen bu gelenek, 18. yüzyılda İngiltere ve İskoçya'ya da yayıldı, oradan da Amerika'ya taşındı. Amerikalılar bu günü 28 Aralık'ta kutluyor. 
     
     HİÇ AĞAÇTA SPAGETTİ YETİŞİR Mİ 

     İşte, birçok ülkede yapılan şakalarla, herkese bir ''uyarı'' turu'' 
     -Yıl 1957... BBC'nin saygın haber programı ''Panorama'', ılık geçen kış nedeniyle ağaçlarda artık spagetti yetişmeye başladığını duyurdu. Bunun ardından köylülerin artık ağaçlardan spagettinin hasadını yapmaya başladığı açıklandı. Bir anda televizyon kanalına telefon yağmaya başladı, tüm izleyiciler kendi spagetti ağaçlarını nasıl yetiştirebileceğini soruyordu. Telefonu açan BBC yetkilileri de, 'bir kutu domates soslu spagettiyi ekin ve tutması için dua edin' yanıtını veriyordu. Sonunda bunun bir şaka olduğu anlaşıldı. 
     -Sports Illustrated'in 1985 yılı Nisan sayısında yaşamı boyunca Mets'de oynamayı hayal eden ''çaylak'' bir beyzbol atıcısının hikayesi konu edildi. Sidd Finch adlı bu kişi beyzbol topunu neredeyse ışık hızıyla metrelerce uzağa atabiliyordu. Bununla birlikte aslında söz konusu Finch ömründe hiç beyzbol oynamamış, bir Tibet manastırında beyzbol atışlarının felsefesi üzerine öğrenim görmüştü. Mets taraftarları ülkenin her yerinde bu inanılmaz, adeta tanrının bir lütfu olan oyuncu için kutlamalar yaptı. Sonunda bu oyuncuyu yazarın hayal gücüyle yarattığı ve bunun 1 Nisan şakasından ibaret olduğu anlaşıldı. 
     -1962... İsveç'te sadece bir kanalın olduğu ve yayının siyah-beyaz yapıldığı yıllar... Televizyon istasyonunun teknik uzmanı Kjell Stensson haber yayını sırasında ekrana çıkarak eğer seyirciler isterse yepyeni bir teknolojiyle televizyonlarını renkliye çevirebileceklerini bildirdi. Bütün yapmaları gereken ise bir naylon kadın çorabını ekrana geçirmekti. O gece 7 milyonluk ülkede yüzbinlerce kişi bu yöntemi denedi. Bu Nisan 1 şakasının ardından tam 8 yıl sonra takvimler 1 Nisan 1970'i gösterirken İsveç'te renkli televizyon yayınına geçildi. 
     
     Pİ SAYISI YUVARLANIYOR... 

     -1998 yılında Science and Reason adlı derginin Nisan sayısında Alabama eyaletinde ''3.14'' olan ''pi'' sayısının değerinin yapılacak oylama ile yuvarlanarak ''3.0'' olacağı duyuruldu. Bunun üzerine yüzlerce telefonla halk bu kararı protesto etti. Sonunda ikinci bir sayı yayınlanarak orijinal makaleye yer verildi, bu evrim teorisiyle ilgili Mark Boslough adlı bir fizikçinin yazısıydı. 
     -Yine 1998'de Burger King USA Today'e verdiği bir sayfalık ilanda solaklar için özel olarak hazırlanmış ''whopper'' mönüsünü sunacaklarını açıkladı. İlana göre, ülkedeki 32 milyon solak için hazırlanmış bu mönüdeki hamburger solakların rahatça yemesi için 180 derece dönüyordu. Ertesi günü Burger King, solaklar için hamburgerin şaka olduğunu duyurdu. Ancak günlerce müşteriler gelerek bu mönüden istedi, hatta bazıları sağ elliler için olanının üretilmesini talep etti. 
     -1976 yılında İngiliz astronom Patrick Moore, BBC Radyosu'nda saat 09.42'de katıldığı programda Dünya gezegeninde yerçekiminin azalacağını ilan etti. Bunu herkesin kendi evinde de deneyerek farkedebileceğini belirten Moore, herkesin aynı anda zıplamasını istedi. Saatler 9.47'yi gösterirken telefonlar yağmaya başladı, tüm dinleyiciler yerçekiminin azaldığını kendilerinin de farkettiğini söylüyordu. Hatta arayan bir kadın dinleyici kendisi ve 11 arkadaşının odalarında sandalyeleriyle adeta yüzmeye başladıklarını bildirdi. 
     
     ''SADDAM TÜRKİYE'YE SIĞINDI SAYIN BAKANIM'' 

     Tüm dünyanın ''şaka günü'' ilan ettiği 1 Nisan'da Türkler de boş durmuyor. 
     Yıl 2003... Van'ın düşman işgalinden kurtuluşunun yıldönümü törenlerine katılan Milli Eğitim Bakanı Hüseyin Çelik ''şakazede'' olacağından habersiz Ferit Melen Havaalanı'na indi. 
     Çelik'i karşılayan gazeteciler, ''Sayın Bakanım, az önce önemli bir gelişme oldu ve Saddam Hüseyin, Türkiye'ye sığındı. ABD ve müttefik kuvvetler ise Irak Savaşı'ndan geri çekildi. Bu konuda düşüncelerinizi alabilir miyiz ' diye sordu. Bakan, çevresindekilere, ''Biz uçaktayken mi bu gelişme oldu ' diye sordu ve ekledi ''İlk defa sizden duyuyorum. Çok güzel bir gelişme, sevindim''... 
     CHP Van Milletvekili Mehmet Kartal'ın, ''Sayın Bakanım 1 Nisan şakası olmasın'' demesiyle durumu farkeden Çelik, şakaya muhabirlerle birlikte güldü. 
     
     BAKANLIĞIN ŞAKALARI 

     Kültür ve Turizm Bakanlığı da geçen sene olduğu gibi 1 Nisan şakaları hazırladı. 
     Geçen yıl ilginç etkinlikler düzenleyen bakanlık, yine vatandaşı şaşırtmaya hazırlanıyor. Vatandaşları özellikle Kızılay Metrosu'nun yanında Nazi subayı, padişah, keloğlan gibi kılıklarla karşılayan tiyatro sanatçıları bu sene de benzer sürprizler yapacak. 
     
</TEXT>
</DOC>
