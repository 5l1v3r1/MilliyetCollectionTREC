<DOC>
<DOCNO> 322618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur12.html </URL>
<DATE> 2005/03/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hap koyduğu kahveyle uyuttuğu babası son anda uyanınca planı boşa çıktı 
</HEADLINE>
<TEXT>

     Kemal ATLAN ESKİŞEHİR, DHA 

ESKİŞEHİRLİ lise öğrencisi 17 yaşındaki N.Ö., kahvelerine uyku ilacı koyup uyuttuğu babası 60 yaşındaki Ali İhsan Ö.'yü yastıkla boğmaya kalkıştı. Babasının son anda uyanması üzerine amacına ulaşamayıp, kendisine yardım ettiği ileri sürülen 14 yaşındaki arkadaşı M.Y. ile kaçan N.Ö. yakalandı. Çıkarıldığı nöbetçi mahkemede tutuklanarak cezaevine gönderilen N.Ö.'nün günlüğüne, babasının kendisine sarkıntılık yaptığını yazdığı dikkati çekti. 
     Olay kentin Çankaya Mahallesi, Sakarkaya Sokak'ta pazartesi akşamı meydana geldi. Son sınıfında okuduğu Salih Zeki Lisesi'nde sorunlu öğrenci' olarak bilinen ve zaman zaman evini terkeden N.Ö., kız arkadaşı M.Y.'yi evine çağırdı. Daha önce bazı yakın arkadaşlarına anne ve babasını öldüreceğini söylediği ileri sürülen N.Ö., arkadaşı M.Y. ile bir plan yaptı. 
     Fırın işçisi olan babası Ali İhsan Ö.'nün eve döneceği saat yaklaşırken, kendilerine engel olmaması için annesi yaşındaki Emine Ö.'yü uyku ilacı kattığı kahveyle uyutan N.Ö., işten dönen babasına da hemen yemek hazırladı. Yemek sonrası yine uyku ilacı kattığı kahevi babasına içiren N.Ö., o uyuyuncaya kadar arkadaşı M.Y. ile iddiaya göre cinayeti nasıl işleyeceklerini konuştu. 
     Eşi Emine Ö. gibi içtiği kahvenin etkisiyle Ali İhsan Ö. de uykuya dalınca, liseli N.Ö. ile arkadaşı M.Y. harekete geçti. Babası Ali İhsan Ö.'yü öldürmek isteyen N.Ö., bıçağı saplamadan önce yüzüne yastık bastırıp boğmaya kalkıştı. Biran nefes alamayan ve irkilerek yerinden fırlayan Ali İhsan Ö. bağırmaya başlayınca kızı N.Ö. ile onun arkadaşı M.Y. paniğe kapılıp kaçtı. 
     Ali İhsan Ö., içtiği uyku hapı katılan kahvenin etkesiyle sızan eşi Emine Ö.'yü uyandırdı, ardından 155 Polis İmdat telefonunu aradı. Eve gelen polis ekibi, N.Ö.'nün anne ve babasına yaptığı kahveden örnek aldı. Polisler N.Ö. ile kendisine yardımcı olduğu ileri sürülen M.Y.'yi gittikleri bir arkadaşlarının evinde yakaladı. Çocuk Polisi'nde arkadaşı M.Y. ile birlikte sorguya alınan N.Ö., babasının kendisine sarkıntılık ettiğini, bu nedenle öldürmek istediğini, annesinin de engel olmaması için kahvesine uyku ilacı koyduğunu söyledi. Polis N.Ö.'nün günlüğünü de ele geçirdi. Günlükte N.Ö.'nün "Babam bana sarkıntılık yapıyor. Bana sarılıp göğüslerimi elliyor'' diye yazması dikkati çekti. 
     Polisin ifadesine başvurduğu Ali İhsan Ö. ise kızına sarkıntılık yaptığı iddialarını yalanladı. Baba Ö. olayı anlatırken, "Akşam işten eve gelmiştim. Evde kızım ve kızımın arkadaşı vardı. Eşimin uyuduğunu söylediler. Bana yemek hazırladıktan sonra kahve içirdiler, kendimden geçtim. Aradan birkaç saat geçtikten sonra uykudayken nefes alamadığımı hissettim. Kızım yastıkla beni boğmaya çalışıyordu, elinde de bıçak vardı'' dedi. 
     Ali İhsan Ö, kızının kendisini neden öldürmek istediğini bilemediğini belirtirken, "Sorunlu bir çocuktu. Birkaç kez evden kaçtı, tartışmıştık'' demekle yetindi. 
     N.Ö. ve ona yardımcı olmakla suçlanan kız arkadaşı M.Y., sorgularından sonra adliyeye sevk edildi. Tutuklanan N.Ö., cezaevine gönderilirken, M.Y. tutuksuz yargılanmak üzere serbest bırakıldı. 
     
</TEXT>
</DOC>
