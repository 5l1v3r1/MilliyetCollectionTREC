<DOC>
<DOCNO> 312546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/eko02.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'lisiniz, sizde de full patent olacak' 
</HEADLINE>
<TEXT>


Roche İlaç Bölümü Başkanı Burns, Türkiye'de veri korumayla ilgili yasanın bazı ürünleri kapsamadığını, ancak AB sürecinde full patent tam koruma olabileceğini söyledi 

SİBEL ERAY Basel 

Roche Yönetim Kurulu Başkanı ve CEO'su Franz B. Humer, 2004 yılında iki haneli bir büyüme yakaladıklarını, şirket cirosunun 29.5 milyar İsviçre frangına ulaştığını söyledi. İlaç Bölümü Başkanı William M. Burns ise patent korumada Türkiye'de belirgin gelişmeler olduğunu belirtti. 
Roche İlaç Grubu, 2004 yılını değerlendirdiği yıllık raporunu, uluslararası basının katılımıyla İsviçre'nin Basel kentinde açıkladı. Toplantıda konuşan CEO Franz B. Humer, "2004'te hedeflerimize ulaştık, hatta bazı alanlarda aştık. İşletme k rlılığımız şirket tarihindeki en yüksek seviyesinde" dedi. 
Büyük buluş olarak değerlendirilen iki kanser ilacına satış ruhsatı aldıklarını belirten Humer, net gelirlerinin katlanarak 6.6 milyar İsviçre frangına ulaştığını kaydetti. Humer, kanser tedavisine yönelik, hastaların ömrünü uzatma amaçlı beş ürün sunan tek ilaç firması olduklarını vurguladı. 

'Yatırıma devam' 
Cirosu 21 milyar 695 milyon İsviçre frangı olarak açıklanan İlaç Bölümü'nün Başkanı William M. Burns da şöyle dedi 
"Araştırmacı bir ilaç firması olarak bizi endişelendiren, bulmak ve geliştirmek için üzerinde yıllarca çalıştığımız ürünlerimizin jenerik ilaç şirketleri tarafından kopyalanmasıdır. Ankara bu konuda saygı duyulacak bir çalışma yaptı. Ankara'daki otoritenin kanunu uygulanması konusunda kararlılığını sürdürmesini bekliyoruz. Türkiye'yi bir AB ülkesi olarak değerlendiriyoruz. 
Yeni yasada bazı ürünler koruma dışı kaldı. Fakat AB sürecinde full patente tam koruma geçmek zorunda kalınacak. 2005'te Türkiye'deki üretim 61.5 milyon kutu üretim kapasiteli fabrikada devam edecek. Bu fabrikanın maliyeti 85 milyon dolar. Türkiye'ye yatırım yapıyoruz. Birçok Roche yöneticisi kariyerine Türkiye Roche'da başladı" dedi. 


</TEXT>
</DOC>
