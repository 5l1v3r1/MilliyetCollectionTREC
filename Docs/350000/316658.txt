<DOC>
<DOCNO> 316658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/cemal.html </URL>
<DATE> 2005/02/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Evren Paşa ağzı 
</HEADLINE>
<TEXT>


Türkiye'nin Alevi vatandaşlarından birinin Avrupa İnsan Hakları Mahkemesi'nde davası var. Alevi inancına sahip kızına zorunlu din dersi okutulmasına karşı çıkıyor. Gerekçe olarak bu dersin Sünniliği esas almasını, Aleviliği yok saymasını gösteriyor. 
Davayı kazanması yakın ihtimal. 
Sırada birçok dava var. 
Daha şimdiden 34 bin dava için gerekli vek letnamenin hazır olduğu belirtiliyor. Ve bu davaların, 17 Aralık dolayısıyla, yani AB'den tarih alma sürecindeki Türkiye'yi zora sokmamak için ertelendiği, bundan sonra devreye sokulabileceği söyleniyor. 
Ne istiyor Aleviler 
Zorunlu din dersi eğer devam edecekse, Aleviliğin de ders kitaplarına doyurucu olarak girmesi... Alevi inanç ve ihtiyaçları konusunda devlet bütçesinden gereken payın ayrılması... Kamu emlakinden cemevlerine de destek yapılması... Devletin sahip olduğu radyo ve televizyon kanallarından Alevilerin de yararlanmaları... 
AKP hükümeti dahil bugüne kadar siyasal iktidarlar, laik devlet düzeninin gereği olan bu isteklere fazla kulak asmadılar. Ama şimdi konu Türkiye'nin siyasal gündemine yine Avrupa'dan gelip oturmak üzere... 
Bu konuya bir nokta koyun. 
Çünkü ülkemizde hem laikliği ilgilendiriyor, hem de iç barış ve huzuru. 
İkinci konuya gelince... 
Yine laiklikle ilgili. 
Türkiye'deki laik devlet düzeninin aksayan yanlarına işaret eden bir gelişme. Demokrasilerde devletin bütün vatandaşlarına eşit mesafede durması ve dini, inancı, rengi ne olursa olsun herkese eşit muamele etmesi gerektiğini savunan bir komisyon raporu. 
Bu da Avrupa'dan. 
Avrupa Konseyi'nde kurulmasına bir zamanlar Ankara'nın öncülük ettiği bir komisyon var Irkçılık ve Hoşgörüsüzlükle Mücadele için Avrupa Komisyonu. 
Kısa adı ECRI olan ve raporlarıyla birçok Avrupa ülkesini, bu arada örneğin Batı Trakya Türklerine yönelik bazı uygulamaları nedeniyle Yunanistan'ı ya da azınlık eleştirileriyle Fransa'yı kızdıran bu komisyon geçenlerde bir de Türkiye raporu çıkardı. 
Ve özetle dedi ki 
"Türkiye'deki zorunlu din dersini kaldırın nüfus cüzdanlarındaki din hanesini yok edin iki uygulama da ayrımcılığa yol açıyor, laiklik anlayışına sığmıyor." 
Şimdi ne olacak 
Nüfus k ğıtlarımızda bin yıldır yer alan ve doğumla birlikte otomatik 'İslam' damgasının vurulduğu din hanesini Avrupa'da kaldırmayan bir tek biz kaldık. Son olarak kilisenin direnmesine rağmen Yunanistan da o haneyi yok etti. 
Bu konu o kadar çetrefil değil. 
Türkiye de çözebilir yakında. 
Ama zorunlu din dersi farklı. Bu konuda AKP çevrelerinden çıkan sesler düşündürücü. "Ne yani, dinimizi öğretemeyecek miyiz " diyenler... "Zorunlu olan din dersi değil, din kültürü ve ahlak bilgisi dersidir" diyenler... 
12 Eylül'ü anımsıyorum. 
Askeri yönetimin anayasasına monte edilen zorunlu din dersi, darbe lideri Evren Paşa tarafından da meydanlarda böyle savunulmuştu. 
Biz de demiştik ki 
"Bu ders, siz ne derseniz deyin, zorunlu din dersidir. Sünni bir anlayışın uygulamalı olarak öğretilmesi eğitim sistemine yerleşir böylece. Pratikte bu engellenemez. Bu da laikliğe aykırıdır. Türkiye'de yalnız Sünni inanca sahip olanlar değil, örneğin milyonlarca Alevi vatandaş yaşıyor. Musevi vatandaş, Hıristiyan vatandaş yaşıyor. Bu zorunlu din dersi, devletin vatandaşlar arasında ayrımcılık yapmasına yol açar. Barış, huzur ve laiklik açısından sakıncalıdır." 
Askeri yönetim dinlemedi. 
Evren Paşa bildiğini okudu. Daha sonraki hükümetler de şik yet ve eleştirilere, Alevilerden gelen isteklere fazla kulak asmadılar. 
AKP'ye gelince... 
Başlangıçta farklı gözüktü. İnanç özgürlüğü diyerek seçimleri kazandı. Bu konuda devletten kaynaklanan kısıtlamalara karşı çıktı. Devlet önünde adil ve eşit muamele taleplerini seslendirdi AKP... 
İki yılı geçti, hükümetteler. 
Zorunlu din dersi konusunda Evren Paşa ağzı ile yapılan son çıkışlara bakınca insan sormadan edemiyor, geçmiş hükümetlerden herhangi bir farkları yok mu diye... 



</TEXT>
</DOC>
