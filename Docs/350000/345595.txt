<DOC>
<DOCNO> 345595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun06.html </URL>
<DATE> 2005/05/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fransa’da liderler yorgun düştü 
</HEADLINE>
<TEXT>

     SAADET ORUÇ Paris DHA 

      FRANSA’da pazar günü yapılacak olan kritik AB Anayasası referandumu öncesi kamuoyu araştırmaları yüzde -54 oranında ’Hayır’ oylarının önde gittiğini gösterirken, Fransız liderler kampanya faaliyetleri nedeniyle yorgun düştü. 
     Başbakan Jean Pierre Raffarin’in ardından, şimdi de Fransız siyasetinin ’parlak çocuğu’ olarak anılan iktidardaki UMP’nin lideri Nicolas Sarkozy, yorgunluk nedeniyle pazar günkü programlarını iptal edince spekülasyonlara neden oldu. Yoğun kampanya programına ’aile içi sorunların’ da eklenmesiyle tamamen yorgun düştüğü şeklinde yorumlar yapılan Sarkozy, RTL radyosuna yaptığı açıklamada iddialara şu şekilde karşılık verdi 
     "Lütfen aileme saygı gösterin. Hergün televizyona çıksam, birileri endişe duyuyor. Bir gün televizyona çıkmasam, bu kez başkaları endişe duymaya başlıyor. Endişe etmemek gerek. Yorgunluğuma gelince, bunu lütfen akşam Başbakan’la yapacağımız toplantı sırasında değerlendirin." 
     
     REFERANDUM SONRASI KABİNE DEĞİŞİKLİĞİ YOLDA 
     Başbakan Raffarin ise referandum sonrası Cumhurbaşkanı Jacques Chirac’ın her türlü kararını saygıyla karşılayacağını söyleyerek, olası bir kabine değişikliğine itiraz etmeyeceğinin sinyallerini verdi. Önceki açıklamalarında, Avrupa çapında bir göreve hazır olduğunu belirten Raffarin’in, son dönemde ciddi popülarite kaybına uğradığı gözleniyor. 
     
     AVRUPALI PARLAMENTERLERDEN ’EVET’ ZİNCİRİ 
     Bu arada, referanduma doğru, Paris’te ’Evet ve ’Hayır’ cephesi arasında kıran kırana bir kampanya mücadelesi yaşanıyor. ’Evet’çilere Avrupa cephesinden gelen destek, AB komiserlerinden, AP Parlamentosu üyelerine kadar pek çok ismi Paris’e döküyor. Bu çerçevede düzenlenen paneller ve toplantıların yanısıra, perşembe günü Paris’te 91 Avrupalı Parlamenter bir insan zinciri oluşturarak, Fransızları ’Evet’ demeye çağıracak. 
     
</TEXT>
</DOC>
