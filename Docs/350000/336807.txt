<DOC>
<DOCNO> 336807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonyas17.html </URL>
<DATE> 2005/04/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Lezbiyen çifti kovan restoran sahibine para cezası 
</HEADLINE>
<TEXT>

     İsveç'te lezbiyen bir çifti restoranından kovan kişi, ayrımcılık yapmaktan suçlu bulunarak para cezasına çarptırıldı. 
     Savcı, başkent Stockholm'de 4 Temmuz 2003 tarihinde, restoranında müşteri olan lezbiyen çiftin mekanı terk etmesini isteyen Aziz Çakır'ın, kadınlardan birine 7130 dolar ödemesinin kararlaştırıldığını söyledi. 
     Anna Fernstroem ve Susanne Gustafsson'un restoranda öpüştüklerini söyleyen ve geçen yıl bir alt mahkemede beraat eden Çakır, ifadesinde, restoranında cinsel tercihleri ne olursa olsun hiç kimsenin öpüşmesini kabul etmeyeceğini söylemişti. 
     Gustafsson, İsveç radyosuna yaptığı açıklamada, kararın, lezbiyenlerin de toplumda heteroseksüeller gibi birbirlerine sevgilerini gösterme hakkı olduğunu ortaya koyduğunu söyledi. 
     Restoran sahibi Aziz Çakır'ın, kararı temyiz için Yüksek Mahkeme'ye başvurup başvurmayacağı henüz bilinmiyor. 
     
</TEXT>
</DOC>
