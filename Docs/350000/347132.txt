<DOC>
<DOCNO> 347132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko01.html </URL>
<DATE> 2005/05/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada 'hayır'ın etkileri izlenecek 
</HEADLINE>
<TEXT>

     Geçtiğimiz hafta Fransa'daki AB anayasası referandumu ve Almanya'da seçim tarihinin erkene alınmasına yönelik gelişmeleri takip eden borsa yüzde 4 değer yitirdi. 
     Bu hafta ise Fransa'daki referandumda çıkan 'hayır' kararının etkileri ile yurtdışındaki gelişmeler izlenmeye devam edilecek. 
     Piyasalarda yaklaşık bir aydan bu yana etkili olan Fransa'dki AB anayasası referandumu sonuçlandı. 'Hayır' oylarının oranı yüzde 55 olurken, 'evet'ler yüzde 45 dolayında kaldı. Referanduma katılım oranı ise yüzde 70 civarında oldu. 
     Yorumlara göre, referandum sonucunun 'hayır' olması Fransa ve diğer Avrupa ülkelerinde Türkiye karşıtlarına da güç kazandıracak. Ancak, AB Komisyonu yetkilileri, sonucun Türkiye'nin üyelik sürecini etkilemeyeceğini, müzakerelerin 3 ekimde başlayacağını garanti ediyor. 
     
     Sonuç fiyatların içinde yer alıyor 
     'Hayır'ın Türkiye açısından istenmeyen bir sonuç olduğunu belirten uzmanlar, ancak bir aydır bu sonucun fiyatların içinde yer almaya başladığını, dolayısıyla büyük dalgalanmalar yaratmasını beklemeklerini ifade ediyorlar. 
     Sonucun Türkiye'nin AB üyeliği üzerindeki olası etkilerinin ve gelişmelerin yakından izleneceği kaydedilirken, bunun yanında Almanya'daki seçim sürecinin de piyasanın görüş alanı içerisinde olacağına dikkat çekiliyor. 
     
     Yurtdışı piyasalar ve enflasyon 
     Bu hafta yurtdışı piyasalardaki gelişmelerin yanında 3 haziranda açıklanacak olan enflasyon rakamları da takip edilecek. 
     Enflasyon rakamlarının ardından Merkez Bankası'nın 8 haziranda düzenleyeceği Para Politikası Kurulu toplantısı izlenecek ve faiz artırım kararı alınıp alınmayacağına yönelik beklentiler piyasayı etkileyecek. 
     
     Destekler, dirençler 
     Geçtiğimiz hafta yaşanan düşüşe karşın cuma günü gelen alımların endeksi tekrar 24 bin 500 direncine yaklaştırdığına dikkat çeken uzmanlar, bugün Fransa'dan gelen 'hayır' kararı sonrasında satıcılı bir başlangıç olabileceğini, ancak çok büyük etkilerin yaşanmayacağını aktarıyorlar. 
     Düşüş halinde 24 bin 200-250 aralığının destek olarak çalışması beklenirken, bu seviyenin altında da 23 bin 800-900 bandı bulunuyor. 
     Uzmanlar, 24 bin 500 direncinin ise borsa için önemli olduğunu ve bu seviyenin aşılabilmesi durumunda 25 binli seviyelere doğru bir yükselişin başlayabileceğini ifade ediyorlar. Ancak mevcut şartlar ve işlem hacmi dahilinde sert bir yükselişin zor olduğu belirtiliyor. 
     

     
     cnnturk.com.tr 
     

     
</TEXT>
</DOC>
