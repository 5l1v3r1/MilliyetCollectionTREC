<DOC>
<DOCNO> 346162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas04.html </URL>
<DATE> 2005/05/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Baypas, stentten daha iyi... 
</HEADLINE>
<TEXT>

     Kalp hastalarına uygulanan baypas yönteminin, atardamarları açık tutmakta kullanılan stentten daha çok işe yaradığı ortaya çıktı. 
     Yaklaşık 60 bin kalp hastası arasında 1997-2000 yılları arasında yapılan araştırmanın sonuçları, New England tıp dergisinin bugünkü sayısında yayımlandı. 
     Araştırma, baypas ameliyatı olan hastaların hayatta kalma şansının, üç yıl geçtikten sonra stent takılanlardan yüzde 24 ila 36 fazla olduğunu gösterdi. 
     Araştırmaya göre, stent takılan hastaların yüzde 8’inde, üç yıl sonra baypas ameliyatına ihtiyaç duyuldu. Aynı hastaların yüzde 27’sine de yeni stentler takıldı. Kıyaslamak gerekirse, baypas 
     olanların sadece yüzde 5’i yeniden ameliyat edilmek zorunda kaldı. 
     Araştırmayı yürüten ekipten Dr. Edward Hannan, "Baypas ameliyatı daha üstün görünüyor" dedi. 
     Ancak her iki yöntemin, araştırmanın yürütüldüğü dönemden bu yana daha da geliştirildiği ve bunların iyi ve kötü taraflarını belirlemek için yeni araştırmalara gerek olduğu kaydedildi. Sözgelimi, stentler artık yağ hücrelerini çözebilen ilaçlar içeriyor ve böylece daha yararlı hale geliyor. 
     
</TEXT>
</DOC>
