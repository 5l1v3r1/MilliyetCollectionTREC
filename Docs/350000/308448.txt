<DOC>
<DOCNO> 308448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/soneko07.html </URL>
<DATE> 2005/01/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Doğalgaz piyasası da kartelleşir mi 
</HEADLINE>
<TEXT>

     Bazı ekonomistler, hızla büyüyen dünya doğalgaz pazarının bir gün petrolü geride bırakacağını söylüyor. Bu durumda petrol ihraç eden ülkeler örgütü olan OPEC benzeri bir yapının dogalgaz piyasasında da oluşturulup oluşturulmayacağı tartışılıyor. 
     Özellikle kullanım alanları hızla genişleyen sıvılaştırılmış doğalgazın LNG bir kaç yıl içinde büyük tankerlerle taşınan en önemli emtialar arasına girmesi bekleniyor. 
     Suudi Arabistan'ın petroldeki hakimiyeti gibi doğalgazda da Rusya'nın güçlü konumu, enerji uzmanlarını endişelendiriyor. Rusya'nın dünyadaki kanıtlanmış doğalgaz rezervlerinin yüzde 30'una, İran'ın da yüzde 15'ine sahip olması, bu iki ülkenin işbirliği halinde ortaya büyük bir güç çıkmasına yol açabilecek. Dünyadaki kanıtlanmış doğalgaz rezervlerinin Rusya ve İran dışında kalan kısmının çoğu, OPEC üyesi ülkelerde bulunuyor. 
     Yine de bir çok enerji analisti, doğalgaz piyasasında arzı kontrol altında tutarak fiyatlara hükmedebilecek bir yapının oluşmasını ''düşük bir ihtimal'' olarak değerlendiriyor. 
     Global petrol endüstrisinin izini süren ''The Prize'' ödül kitabıyla Pulitzer ödülü kazanan Daniel Yergin'e göre petrol ve doğalgaz piyasaları oldukça farklı. Yergin, bu durumda OPEC üzerinden doğalgaz piyasasına benzetme geliştirmeye karşı çıkıyor. 
     Daniel Yergin'e göre her iki piyasa arasındaki temel farklar arasında ''LNG üretiminin daha fazla ülkede gerçekleştirilebilmesi, petrole göre üretici ve tüketici ülke arasındaki karşılıklı bağımlılığın daha güçlü olması ve doğalgazın önemli bir kısmının boru hatları vasıtasıyla taşınıyor olması'' bulunuyor. 
     Stanford Üniversitesi enerji uzmanlarından David Victor ise ''büyük doğalgaz rezervlerine sahip olmanın LNG piyasasında güçlü olmak anlamına gelmediğini'' savunuyor. 
     Victor'a göre iyi yatırım olanakları sağlayarak LNG teknolojisini ülkelerine çekebilenler de pazarda rezerv ülkeleri kadar güçlü olabilecek. David Victor, bu tezine gerekçe olarak ''LNG'nin petrole kıyasla daha fazla sermaye istemesini'' gösteriyor. 
     ''LNG üretiminde tam kapasiteyle çalışmak maliyetleri düşürerek karı artırıyor'' diyen Victor, OPEC'in ise tam tersi davranışla, üretimi kısmak yoluyla karı artırmaya çalıştığını hatırlatıyor. 
     Ekonomist Donald Norman ise LNG piyasasına hakim olacak oyuncular, bugünlerde büyük yatırımlar gerçekleştirmeye çalışanlardan başkaları değil. Norman, buna örnek olarak dünyanın kanıtlanmış doğalgaz rezervlerinin sadece yüzde 1.4'üne sahip olan fakat önemli LNG yatırımları yapan Norveç'i örnek gösteriyor. 
     
</TEXT>
</DOC>
