<DOC>
<DOCNO> 339839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko11.html </URL>
<DATE> 2005/05/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Akçakoca'ya ikinci doğalgaz sondaj platformu... 
</HEADLINE>
<TEXT>

     Akçakoca açıklarında yapılan doğalgaz keşfinin ardından, bölgede ikinci sondaj kuyusunu delmeye başlayacak platform kurulmaya başlandı. 
     TPAO yetkililerinden alınan bilgiye göre, ilk etapta üç sondaj kuyusu açılacak ve verimin büyüklüğüne göre yeni kuyular açılarak üretim başlatılacak. 
     Gaz rezervinin büyüklüğünün, yapılacak sondajlar sonucu yıl sonunda belli olacağını belirten yetkililer, bir yandan bölgedeki diğer muhtemel yatakların tespit edileceğini, diğer yandan mevcut keşif yapılan sahada açılacak çok sayıda kuyudan doğalgaz çıkarmaya ’ başlayacaklarını söylediler. 
     Edinilen bilgiye göre, çalışmalar kapsamında buradan çıkan doğalgaz toplanarak, boruyla karaya iletilecek. Burada kurulacak bir başka fabrikayla gaz temizlenerek kullanıma hazır hale gelecek. 
     TPAO 2006 yılında gazın satışına başlamayı hedeflerken, ilk potansiyel alıcı olarak, bölgede kurulu Ereğli Demir-Çelik Fabrikası görülüyor. 
     
     DİĞER KARADENİZ ARAMALARI YOLDA 
     Öte yandan TPAO, Karadeniz’de hidrokarbon petrol-doğalgaz 
     potansiyelini ortaya çıkarmak için, Karadeniz’in batısında Madison Oil, doğusunda ise BP ile işbirliği yapıyor. TPAO Karadeniz’in diğer bölgelerindeki potansiyeli değerlendirmeye dönük de, dünyanın önde gelen 8 petrol şirketi ile görüşmelerde bulunuyor. Ayrıca Madison Oil şirketi, İstanbul Boğazı ile Bulgaristan sınırı arasında kalan Karadeniz kıyısında da, Hema Enerji şirketiyle ortaklaşa hidrokarbon aramalarına başladı. Yaklaşık 30 milyon dolar harcanacak arama faaliyetlerinden şirketler ümitli. 
     
</TEXT>
</DOC>
