<DOC>
<DOCNO> 338607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/yasam/yas01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 'tarihi' bir açıklama 
</HEADLINE>
<TEXT>


Tarihi Kentler Birliği Buluşması'nda, 2 belediye başkanı da konuşmak için kürsü yerine, bir tarihi eserin üzerini seçti 

AHMET BAYRAK DHA 

Muğla Müzesi bahçesinde düzenlenen Tarihi Kentler Birliği Muğla - Milas Buluşması'nda, 'tarih ayaklar altına alındı'. 
Cumhurbaşkanlığı Genel Sekreteri Kemal Nehrozoğlu, AKP Muğla Milletvekili Seyfi Terzibaşıoğlu, CHP Muğla milletvekilleri Ali Arslan ve Cumhur Yaka'nın da katıldığı kokteylde, Muğla Belediye Başkanı Osman Gürün ile Milas Belediye Başkanı Fevzi Topuz, konuşmak için binlerce yıllık, Roma döneminden kalma tarihi bir eserin üzerine çıktı. 
Gürün, "Belediye, valilik ve sivil toplum örgütlerinin bir araya gelmesiyle kurulan Tarihi Kentler Birliği'nin hedefi, tarihe ve kültüre sahip çıkmaktır" dedi. 
Milas'ın bir tarih hazinesi olduğuna dikkat çeken Topuz da, "Milas, Karya uygarlığına başkentlik yaptıktan sonra Osmanlı döneminde de önemli bir konumdaydı. Gezilerimizle sizi tarihle buluşturmayı hedefledik" diye konuştu. 


</TEXT>
</DOC>
