<DOC>
<DOCNO> 333592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yazar/sazak.html </URL>
<DATE> 2005/04/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Denktaş Yunan darbesi CIA'nın işi 
</HEADLINE>
<TEXT>

LEFKOŞA 

Cumhurbaşkanlığı Sarayı bahçesindeki 'veda turu'nda Denktaş'tan 1968 yılında Karpaz açıklarından bir sürat teknesiyle adaya çıkış serüvenini dinliyoruz "Teknede üç kişiydik. Nejat Konuk ve Larnakalı İbrahim. Hatay'a gittik. Bize her şeyin hazır olduğu söylenmişti, bir gemiyle adaya 2 mil kadar yaklaşacak ve arkadaki sürat teknesiyle Kıbrıs'a çıkacaktık. İşler daha ilk anda ters gitti, gemi denilen şey, kömür yüklü bir mavnaydı. İskenderun Limanı'ndan çıkmadan motorun kayışı koptu. Mavnada Arapça konuşan iki kişi var, bizi kaçakçı sanmışlar. Sahil güvenlik gelirse bavulları suya atacağımızı falan söylediler. Denize açıldık ama mavna gitmiyor. Sordum, kaç mil yapıyorsunuz diye, saatte 2 mil dediler. Bu hızla gidemezdik. Derhal dönün dedim. Karaya çıktık, sürat teknesini kamyonla limana çektirdik. 
İlk girişim başarısız olmuştu. Daha önce adaya paraşütle atlamayı bile teklif etmiştim. Ama 'Tanırlar ve yakalanırsın' diye uyardılar. Vazgeçmiştim. Başka gemi bulduk. İki gece aç susuz bizi Kıbrıs açıklarına getirdi ama 40 mil uzağa bıraktı. Güçlükle karaya çıkabildik. Meğerse Rum bölgesiymiş. Ormana girdik. Bekçi bizi gördü. Teslim olun falan derken ben silahımı çekince kaçtı. Birazdan çevremiz askeri araçlarla kuşatıldı. Silahtaki mermileri boşaltıp attım. Kimliğimizi söylemedim. Köye götürülürken, EOKA'cılar takip etti. Karakoldaki subay beni tanıdı, 'Denktaş'sın sen .. Makarios seni canlı istiyor. Dr. Küçük de seni yakaladığımı haber alınca bir şişe votkayla bunu kutlayacak' dedi. Sonra Klerides geldi. Herkes beni Klerides'in kurtardığını düşünür. Hiç ilgisi yok. O bana 'Niye geldin ' diye sordu. 'Sen EOKA'cısın, sen olsan gelmez miydin ' cevabını verdim." 
Denktaş'a 1974'te Kıbrıs'ta Makarios'a karşı düzenlenen Nikos Sampson darbesini sordum. 'Yunan darbesi' diye itiraz etti. Arkasında 'Amerika ve CIA vardı' diye ekledi. Darbenin 'CIA işi olmasını' Makarios'un Sovyet Rusya'dan aldığı desteğe bağladı. Makarios'un devrilmesi, ABD'nin o tarihlerde 'Kıbrıs'ı Yunanistan'a bağlama' stratejisinin sonucu olarak gerçekleşmiş. 
Denktaş, Kıbrıs'ın 'canlı tarihi' gibi. Cumhurbaşkanlığı'na veda ediyor olsa da, balıkçılık ve çiçekçilikle uğraşacak bir 'emeklilik' yaşamıyla günlerini geçireceğe benzemiyor. 
"Ömrüm oldukça Kıbrıs davasını savunmaya devam edeceğim" diyor. 
Çarşamba akşamı, Gazimağusa'da, Namık Kemal Meydanı'nda Talat'ın mitingini izledik. SOS Grubu 'Saraya... Saraya... Talat ile dünyaya' şarkısını çalıyordu. Gençler, Kuzey Kıbrıs'ın da AB'ye girmesini istiyor. Denktaş, 'Kıbrıs'ı verirseniz, kıyamet kopar' diye uyarıyor. 
17 Nisan'dan sonra yeni bir dönem başlıyor. 



</TEXT>
</DOC>
