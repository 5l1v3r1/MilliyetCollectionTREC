<DOC>
<DOCNO> 344670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur41.html </URL>
<DATE> 2005/05/21/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
50. Eurovisyon şarkı yarışması başladı... Gülseren sahneye çıktı 
</HEADLINE>
<TEXT>

     Türkiye’yi, "Rimi Rimi Ley" adlı şarkıyla Gülseren’in temsil ettiği 50’nci Eurovision Şarkı Yarışması, Ukrayna’nın başkenti Kiev’de başladı. 
     TRT-1’den canlı yayınlanan, toplam 24 ülkenin katıldığı yarışmada, Gülseren 6’ncı sırada sahne alacak. Ukrayna, düzenlediği organizasyonla yarım asırlık bu yarışmaya ilk kez ev sahipliği yapıyor. 
     Yarışmada, doğrudan finale katılma hakkı olan 14 ülkeyle, yarı finalde ilk 10’a giren ülkeler yer alıyor. 
     Türkiye ile birlikte Arnavutluk, Almanya, Bosna-Hersek, Fransa, İspanya, İsveç, İngiltere, Kıbrıs Rum Kesimi, Malta, Rusya, Sırbistan-Karadağ, Yunanistan ve ev sahibi Ukrayna finale doğrudan katıldı. 25 ülkenin yarıştığı yarı final sonucunda da Macaristan, Romanya, Norveç, Moldova, İsrail, Danimarka, Makedonya, Hırvatistan, İsviçre ve Letonya, bu geceki finale katılmaya hak kazandı. 
     Kiev’deki yarışmanın açılışını, geçen yıl İstanbul’daki yarışmada birinciliği elde eden Ukraynalı şarkıcı Ruslana, şarkılarından birini seslendirerek yaptı. 
     
     Gülseren sahneye çıktı 

     2 gün süren provalardan sonra Kiev Spor Sarayı’nda yapılan 
     yarışmada, canlı olarak 6. sırada sahneye çıkan Gülseren ve ekibi salondaki yaklaşık 6 bin kişiyi coşturdu. 
     "Rimi Rimi Ley" parçası çalınırken Türk-Yunan-Kıbrıs Rum kesimi bayrakları bir arada sallandı. 
     Milyonlarca kişi tarafından televizyondan izlenen yarışmada Gülseren, finalde rahat ve hatasız bir şekilde parçasını sundu. 
     Gülseren, parçasında dikkat çekici kıyafetlerin yanı sıra davul ve tef gibi çalgı aletleriyle eğlenceli bir hava yarattı. 
     Kiev Spor Sarayı’ndaki binlerce Ukraynalı, Gülseren’e çok büyük ilgi gösterdi. Konser salonunda Gülseren ve ekibi coşkulu bir alkışa tutuldu. Gülseren parçasının sonunda Türkçe, İngilizce ve İspanyolca teşekkür etti. 
     
</TEXT>
</DOC>
