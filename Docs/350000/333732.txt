<DOC>
<DOCNO> 333732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo09.html </URL>
<DATE> 2005/04/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Fenerbahçe ünvan, Beşiktaş prestij peşinde 
</HEADLINE>
<TEXT>

     Birinci Süper Futbol Ligi'nde Fenerbahçe ile Beşiktaş arasında 17 Nisan Pazar günü yapılacak derbi maç öncesi ezeli rakipler galibiyete koşullandı. 
     En yakın takipçisi Galatasaray'ın 7 puan önünde son 7 haftaya lider giren ''Sarı Kanaryalar'', Beşiktaş'ı da yenerek, hem şampiyonluğa bir adım daha yaklaşmak, hem de bu sezon Kadıköy'deki galibiyet serisini 15 maça çıkarmak amacında. 
     Zirve takibini sürdüren ''Kara Kartallar'' ise, 2001 yılında 24 maçlık galibiyet serisine son verdiği ezeli rakiplerinin bu sezonki unvanına da göz dikti. 
     Lider Fenerbahçe'nin 16, 2. Galatasaray'ın 9, 3. Trabzonspor'un da 7 puan ardından 4. sırada yer alan siyah-beyazlılar, derbi maçı kazanarak hem prestij elde etmek, hem de ilk 2'ye girerek, yeni sezonda Avrupa Şampiyonlar Ligi'ne katılabilme umutlarını sürdürme peşinde. 
     
     FENERBAHÇE'NİN KADIKÖY'DE BOŞU YOK 

     Sahasında bu sezon yaptığı 14 lig maçını da kazanan Fenerbahçe, rakip filelere toplam 45 gol gönderirken, kalesinde ise yalnızca 4 gol gördü. 
     Kadıköy'deki 14 maçlık galibiyet serisi içinde kalesini 11 maçta gole kapatan ''Sarı Kanaryalar'' yalnızca 3 maçta gol yedi. 
     Fenerbahçe'nin bu sezon evindeki 14 lig maçında aldığı sonuçlar şöyle 
     Fenerbahçe - Samsunspor........ 2 - 1 . 
     Fenerbahçe - Malatyaspor....... 3 - 1 . 
     Fenerbahçe - Denizlispor....... 2 - 0 . 
     Fenerbahçe - Sakaryaspor....... 6 - 0 . 
     Fenerbahçe - B.B.Ankaraspor.... 1 - 0 . 
     Fenerbahçe - Diyarbakırspor.... 3 - 0 . 
     Fenerbahçe - Ankaragücü........ 5 - 0 . 
     Fenerbahçe - Konyaspor......... 3 - 0 . 
     Fenerbahçe - Çaykur Rizespor... 2 - 0 . 
     Fenerbahçe - İstanbulspor...... 4 - 0 . 
     Fenerbahçe - Kayserispor....... 7 - 0 . 
     Fenerbahçe - Akçaabat Sebatspor 2 - 0 . 
     Fenerbahçe - Gençlerbirliği.... 3 - 2 . 
     Fenerbahçe - Gaziantepspor..... 2 - 0 . 
     
     BEŞİKTAŞ GÖZÜNÜ UNVANA DİKTİ 

     Beşiktaş ise, ezeli rakibini 2001 yılında olduğu gibi yenerek, galibiyet serisine son vermek amacında. 
     1999-2000 sezonunun 32. haftasında, 5 Mayıs 2000'de Kadıköy'de Gençlerbirliği'ne 3-1 yenilen sarı-lacivertliler, daha sonra Fenerbahçe Şükrü Saracoğlu Stadı'nda yaptığı üstüste 24 lig maçını da kazanmayı bilmişti. 2000-2001 sezonunda Kadıköy'de yaptığı 17 lig maçının tamamında rakiplerini yenen Fenerbahçe, 2001-2002 sezonunun 14. haftasında, 2 Aralık 2001'de ezeli rakibi Beşiktaş'a 2-1 yenilerek 25. maçında galibiyet serisini noktaladı. 
     Beşiktaş ayrıca, 1 sezon sonra da Galatasaray'ı Mecidiyeköy'de 1-0 yenerek, ezeli rakibinin 25 maçlık rekoruna son vermişti. 

     
</TEXT>
</DOC>
