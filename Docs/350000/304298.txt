<DOC>
<DOCNO> 304298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun30.html </URL>
<DATE> 2005/01/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kapısında 'Şeriat yasaları uygulanır' yazan yardım kampı... 
</HEADLINE>
<TEXT>

     Endonezya'da deprem ve tsunaminin vurduğu Sumatra adasında yardım kampı kuran ve El Kaide ile bağlantılı olduğu ileri sürülen radikal dinci grup endişe yaratıyor. 
     Amerikan CNN televizyonunun internet sitesinde çıkan habere göre, ''Leşkeri Mücahidin'' adlı grubun Aceh bölgesinde kurduğu kampın kapısında İngilizce olarak ''Şeriat yasaları uygulanır'' yazıyor. 
     Batılıları hedef alan eylemlerde bulundukları bilinen grup üyeleri, cesetleri topladıklarını, yemek dağıttıklarını ve evlerinden olan kurbanlar için kampta İslami eğitim verdiklerini belirtirken, bölgede yardım çalışmaları yürüten Amerikan askerleri ve diğer Batılıların, terör hedefi olabilecekleri endişesi taşıdıkları bildirildi. 
     Bölgede faaliyet gösteren yardım kuruluşları da saldırı olasılığı karşısında bazı önlemler aldı. Önde gelen bir yardım ajansı, personeline Amerikan helikopterlerine binmeme talimatı verdi. 
     Uzmanlar, Endonezya'da faaliyet gösterdikleri bilinen radikal militanların yüz binlerce tsunami kurbanına yardım eden birine saldırmaları için ''deli'' olmaları gerektiğini belirtirken, bu grupların yardım faaliyetleriyle birlikte Batı karşıtı duyguları aşılamaya çalışacaklarına işaret ediyorlar. 
     
</TEXT>
</DOC>
