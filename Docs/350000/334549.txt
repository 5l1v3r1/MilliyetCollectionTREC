<DOC>
<DOCNO> 334549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur12.html </URL>
<DATE> 2005/04/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Restoranda hesap kavgası çatışmaya dönüştü 
</HEADLINE>
<TEXT>

     Ramazan ÇETİN DHA 

DENİZLİ'de bir restoranda hesap yüzünden çıkan silahlı çatışmada 1 kişi öldü, 1'i ağır 6 kişi yaralandı. 
     Olay bugün sabaha karşı saat 04.00 sıralarında Denizli- Antalya Karayolu Cankurtaran Mevkii'ndeki Yeşil Saray Restoran'da meydana geldi. Bir grup müşteri, hesaba itiraz ederek işyeri sahibi 45 yaşındaki Mehmet Reşitoğlu'yla tartıştı. 
     Tartışma, işyeri çalışanlarının da katılmasıyla kavga çıktı. İki grup arasındaki kavga, karşılıklı silahların çekilmesiyle çatışmaya dönüştü. Çatışma sırasında müşterilerden 29 yaşındaki Arif Kabak göğsüne isabet eden iki kurşunla olay yerinde yaşamını yitirdi. Ölen Arif Kabak'ın amcasının oğlu 32 yaşındaki Arif Kabak da ağır yaralandı. 
     Çatışmada, işletme sahibi Mehmet Reşitoğlu, amcasının oğlu 42 yaşındaki Mehmet Salih Reşitoğlu, 32 yaşındaki Murat Aydın, 29 yaşındaki Mustafa Can ve 31 yaşındaki Nihat Dursun da yaralandı. Yaralılar Denizli Devlet Hastanesi'nde tedaviyea alındı. 
     Olay yerine gelen Denizli İl Jandarma Komutanlığı ekipleri, restoranda yaptıkları incelemede 20 boş kovan buldu. Yaralıların tedavisinin ardından gözaltına alınacağı, soruşturmanın sürdürüldüğü bildirildi. 
     
</TEXT>
</DOC>
