<DOC>
<DOCNO> 345678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy12.html </URL>
<DATE> 2005/05/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Erdoğan bakanlar arasında başmüzakereci anketi yaptı 
</HEADLINE>
<TEXT>

     ANKARA ANKA 

Başbakan Recep Tayyip Erdoğan, Devlet Bakanı Ali Babacan’ı Başmüzakereci olarak görevlendirdiğini açıklamadan önce bakanlar ve parti yöneticilerine bu görev için kimi istediklerini sordu, ancak hiçkimseye sır vermedi. 
     Başbakan Erdoğan, Başmüzakereci atamasındaki gizliliğiyle, gazetecilerin yanı sıra bakanları ve parti yöneticilerini de atlattı. 
     Erdoğan, Ali Babacan adı konusunda olmasa da zamanlama açısından tüm partiye sürpriz olan açıklamasından önce bakanlar ve parti yöneticileri arasında Başmüzakereci’nin kim olmasını istediklerine ilişkin mini anketler yaptı. 
     Erdoğan, bakanlara ve parti yöneticilerine, "Başmüzakereeci olarak kimi görmek istediklerini" sordu. Bu konuda önerileri alan Erdoğan, kendi kafasındaki ad konusunda sır vermedi. 
     Erdoğan, Babacan’ı açıkladığı AKP Grup toplantısından bir gün önce yapılan ve Seydişehir’deki olaylardan AB süreci ve TBMM gündemine kadar siyasi gelişmelerin görüşüldüğü AKP Merkez Yönetim Kurulu MYK toplantısında da bu konuyu hiç gündeme getirmedi. 
     Erdoğan, Başmüzakereci’nin Ali Babacan olduğuna ilişkin açıklaması da önceden kaleme alınan Grup toplantısındaki konuşma metninde yer almadı. Erdoğan, Babacan adını konuşma metninin dışına çıkarak açıkladı. Bakanlarla birlikte AKP Genel Başkan Yardımcıları da Babacan’ın Başmüzakereci olduğunu Erdoğan’ın açıklamasıyla öğrendi. AKP ve hükümet içinde Babacan’ın Başmüzakereci olacağını yalnızca Dışişleri Bakanı Abdullah Gül’ün bildiği öğrenildi. 
     Erdoğan’ın Babacan’ın Başmüzakereci olarak atanmasıyla ilgili açıklaması, bu görev için adları geçen Devlet Bakanı Mehmet Aydın ve Murat Mercan, Şaban Dişli, Yaşar Yakış gibi isimler için de sürpriz oldu. 

     
</TEXT>
</DOC>
