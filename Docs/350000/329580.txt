<DOC>
<DOCNO> 329580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/yersen.html </URL>
<DATE> 2005/04/02/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Anadolu kulübü olmak 
</HEADLINE>
<TEXT>



Dört büyük kulübün gerilimi yükselten, karşılıklı ağız dalaşına dönen atışmaları haftaya damgasını vurdu diyorduk ki, Fenerbahçe'nin son dakika manevrası, tüm dikkatleri akçeli konulara yönlendirdi. 
Yıllardır naklen yayın havuzundan bir damla fazla pay alabilmek için avaz avaz bağıran Anadolu kulüplerini bile şaşırtan bu hamle, özellikle Galatasaray ve Beşiktaş'ı köşeye sıkıştıracak yeni bir tartışma başlattı. 
Yayın gelirlerinin puana göre paylaştırılması önerisi, şampiyonluk tatmamış diğer kulüplerin gözlerini fal taşı gibi açtı. 
"Biz de Anadolu kulübüyüz" diyen Fenerbahçe asbaşkanı Murat Özaydınlı elbetteki "büyük patronu" seslendirdi. Ancak zamanlama ilginçti. 
Kendi televizyonundan takımının maçlarının yayınlanması için gerekli altyapıyı hazır tutan bir kulübün, yıllık on milyon doları gözden çıkarması, acaba yüzüncü yılında meteliğe kurşun atan ezeli bir rakibinin can suyunu kesme girişimi miydi 
Yoksa sırf şaibe ortamını ortadan kaldırmak için yapılması düşünülen yüce bir fedakarlık mı 
Kim ne derse desin. Laf ağızdan, ok yaydan çıktı. Fenerbahçe diğer üç büyük kulübe "hodri meydan" dedi. 
Bugüne dek yayın gelirlerinin adaletli dağıtımı konusundaki isteklere ayak direten, Anadolu kulüplerini dikkate almayan Fenerbahçe'nin samimiyetini ve gündeme getirdiği projenin arkasında durup durmayacağını zaman gösterecek. 
Tabii sayın Özaydınlı 1 Nisan şakası yapmadıysa... 

Yanal kimi kurtardı 

Milli Takım'ın Gürcistan galibiyeti, Ersun Yanal ile ilgili spekülasyonların en azından Haziran ayına dek rafa kalkmasını sağladı. 
Ortaya yeni bir iddia ya da dosya çıkmazsa, Yunanistan maçına dek kimse bir daha mikrofonu Yanal'ın burnunun dibine sokup "istifa edecek misiniz " diye soramayacak. 
Gelelim Gürcü seferine en çok sevinenler cephesine. 
Maç sonrası etrafa dağıttığı gülücükler, sorulara verdiği alışılmadık tarzda rahat yanıtlarla, mutlu insanlar kervanında ilk sırayı federasyon başkanı Levent Bıçakcı aldı kuşkusuz. 
Başkan, Almanya iddiasının devamı kadar, Haziran ayındaki mali genel kurulu seçim platformuna çevirmeyi düşünenlerin önü kesildiği için sevinçliydi tabii. 
Milli Takım'ın başarısızlığı ile federasyonun kaderi arasında kurulan bağlantının asgari iki ay gündemden çıkması, Yanal'ın bu yönetime yaptığı en büyük katkıdır. 
Öyleyse Arnavutluk maçı öncesine dek Ersun Yanal'a yarım ağızla verilen destek, bir sonraki sınava dek geçecek süreçte, yürekten, samimi ve dürüst mesajlara dönüşmelidir. 
Bugün Yanal'a doğru atılacak her adım, Türkiye'yi Almanya'ya bir o kadar daha yaklaştıracaktır. 

Önen ve takiye... 

Erciyessporlu iki yönetici, hakem Yılnur Önen'i 15 yıllık aile dostu, Elazığspor idarecisi Levent Hazardağlı ile aynı masada yakalayınca hemen teknoloji harikası cep telefonlarına davranırlar. Önce bu tarihi anı ölümsüzleştirmek için deklanşöre basar, ardından hemşehrileri federasyon başkanı Levent Bıçakcı'yı arayıp durumu arz ederler. 
Başkan da ihbarı değerlendirmesi için en güvendiği danışmanını görevlendirir. Bir hafiye titizliğinde ve gizliliğinde iz süren danışman, gecenin bir vakti soruşturmasını tamamlar, hakem üçlüsünün Disiplin Kurulu'na sevk edileceği haberini, pek sevdiği bir meslektaşımıza müjdeler 
Önen'in dürüstlüğüne laf söyleyecek birinin çıkacağını sanmıyorum. Ancak yeryüzünde öküz altında buzağı arayan insanların yaşadığı tek ülke bizim ki olduğu için, tecrübeli hakem acemiliğinin cezasını çekmek zorunda kalacak. 
Buzağı aramaktan bahsettik de.. Aklıma geldi. 
Kayserispor'un Süper Lig'de kalmaya, Erciyesspor'un lige çıkmaya çalıştığı dönemde, bir hakem hedef gösterilerek gündeme getirilen iddialar ne kadar ilginç değil mi 
Geçen sezon sonu yapılan takıyyeyi anımsarsınız. 
Hani bu sene de lazım olursa... 
Şimdiden önlem almayı düşünenler mi var dersiniz 

Sessiz sedasız 

Futbol yasası sessiz bir operasyonun ardından hafta başında TBMM gündemine alınacak ve Nisan ayının ortalarında da yürürlüğe girecek. 
Spor kamuoyunda tartışılmasına gerek duyulmadan federasyon bakanlık genel müdürlük üçgeninde şekillenen tasarının en güncel maddesi, Merkez Hakem Kurulu'nun atamayla görevlendirilmesi. 
Takvim planlandığı gibi uygulanırsa, ligin son beş haftasının yeni MHK ile tamamlanması gündeme gelecek. 
Sağduyulu bir federasyonun sezon bitmeden böyle değişikliğe gideceğini sanırım kimse aklına bile getirmez Son yılların en "şaibesiz" kurulu, başladığı işi bitirme hakkını kullanmalıdır. 
Bıçakcı federasyonu ve Türk futbolunun esenliği açısından verilecek en sağlıklı karar bu olacaktır. 

Cafer şutlandı 

Gazetede bir başlık "Vestel Manisa Cafer'i şutladı." Hem de hangi gazetede biliyor musunuz Ersun Yanal'ı teşvik primi almak ve dağıtmakla suçlayan iddiaları yayınlayan televizyon kanalı var ya. İşte o kanalın kardeş gazetesi. 
Çok değil aradan bir ay geçti. Cafer ile işi biten herkes gibi Vestel Manisaspor da kendisiyle yollarını ayırdı. Ancak, pimi çekilmiş bir el bombası misali Cafer'i gündemin içine atanların bugün sergiledikleri tavıra şaşmamak elde değil. 
Baksanıza, kazandırdığı reyting için teşekkür edeceklerine, hayatı kararan zavallıya bir şut da onlar atıyor. 



</TEXT>
</DOC>
