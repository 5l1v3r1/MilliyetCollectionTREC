<DOC>
<DOCNO> 308941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur08.html </URL>
<DATE> 2005/01/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kadın polis kapkaça uğradı 
</HEADLINE>
<TEXT>

     
     Mehmet EZER ANTAKYA Hatay , DHA 
     

ADIYAMAN Emniyet Müdürlüğü'nde görev yapan kadın polis Nilgün Karabulut, Kurban Bayramı tatili için geldiği memleketi Antakya'da içinde 2 bin 40 YTL, cep telefonu ve kredi kartları bulunan çantasını kapkaççıya kaptırdı. 
     Sümerler Mahallesi'nde oturan annesi Hatice Karabulut ile Sevgi Parkı'nda yürüyüşe çıkan Nilgün Karabulut'un kolundaki çantayı kapan siyah bereli bir kişi kaçarak uzaklaştı. Kadın polis, bir anlık şokun ardından yoldan geçen bir taksiyi durdurarak peşinden gittiği kapkaççıyı bulamadı. 
     Tekrar olay yerine dönen ve meslektaşlarından yardım isteyen Karabulut, çantasında Kurban Bayramı öncesi Polis Yardımlaşma Sandığı'ndan çektiği kredi olan 2 bin 40 YTL, cep telefonu ve kredi kartlarının bulunduğunu belirterek gözyaşı döktü. 
     Polis, kapkaççının kimliğinin saptanarak bulunması için operasyon başlattı. 
     
</TEXT>
</DOC>
