<DOC>
<DOCNO> 316454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy13.html </URL>
<DATE> 2005/02/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Zana ve Doğan ifade verdi... 
</HEADLINE>
<TEXT>

     Kapatılan DEP'in eski milletvekilleri Leyla Zana ve Orhan Doğan, Cizre'de düzenledikleri mitingde Toplantı ve Gösteri Yürüyüşleri ile Trafik kanunlarına muhalefet ettikleri iddiasıyla yürütülen soruşturma kapsamında Ankara Cumhuriyet Başsavcılığı'na talimatla ifade verdi. 
     Edinilen bilgiye göre, Ankara Cumhuriyet Başsavcılığı Basın Savcılığı, Cizre Cumhuriyet Savcılığı'nın talimatının ulaşmasının ardından Zana ve Doğan'ı ifade vermeleri için davet etti. 
     Zana ve Doğan, dün Basın Savcılığı'na gelerek, ''yasadışı terör örgütü üyeliği''nden yargılandıkları davada tahliye olduktan sonra Cizre'de düzenledikleri mitingde, Toplantı ve Gösteri Yürüyüşleri Kanunu ile Trafik Kanunu'na muhalefet ettikleri iddialarıyla ilgili ifade verdiler. 
     Zana ve Doğan'ın, ifadelerinde, uzun yıllar cezaevinde kalmalarından dolayı hemşehrilerini özledikleri için halkla biraraya geldiklerini söyledikleri ve suçlamaları kabul etmedikleri belirtildi. 
     
</TEXT>
</DOC>
