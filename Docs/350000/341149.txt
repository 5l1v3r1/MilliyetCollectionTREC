<DOC>
<DOCNO> 341149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun15.html </URL>
<DATE> 2005/05/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İngiltere ne kadar demokratik 
</HEADLINE>
<TEXT>

     BBC 

      İngiltere'de seçimlerin ardından tartışmalar tüm hızıyla sürerken, The Independent'ın ön sayfasında ise başka bir kavga var. Gazete, İngiltere'nin seçim sisteminden şikayetçi ve iri puntolarla 'Artık reform vakti geldi' diyor. 
     Türkiye'deki sistem, yani nispi seçim sistemi yok İngiltere'de. Bunun yerine dar bölge sistemi denen, yani her seçim bölgesinde en çok oy alan adayın -bir oy farkla da olsa- o bölgeden parlamentoya milletvekili olarak girdiği bir sistem yerleşik. 
     Dolayısıyla ulusal oyların yüzdesi, parlamentoda sandalye dağılımıyla tamı tamına örtüşmüyor. 
     Birinci gelen partinin lehine, diğerlerinin ise aleyhine işleyebilen bir sistem. 
     Independent, İngiltere'nin üçüncü büyük partisi Liberal Demokratlar'a yakınlığıyla bilinen bir gazete olarak, bir anlamda bu partinin yıllardır bayraktarlığını yaptığı davayı ön sayfasına taşıyor. Şu anki sandalye dağılımı ne, nispi sistemde ne olurdu alt alta iki büyük grafikte karşılaştırılıyor. 
     Bu son seçimlerde İşçi Partisi'nin bütün ülkede atılan oylardaki payı, yüzde 36'dıydı. 
     Ama parlamentodaki milletvekillerinin yüzde 50'den fazlası, İşçi Partisi'nden. 
     Öte yandan Liberal Demokratlar'a bakacak olursak, halihazırda 62 milletvekili çıkartmış durumdalar. 
     'Oysa' diyor Independent, 'Nispi sistemde elde edecekleri sandalye sayısı, 142 olacaktı...' Gazete, 'Biz diğer ülkelere demokrasi dersi verirken, diğerleri demokrasiyi uygulamaya koyuyor' diye yazmış. 
     Tabii bununla kastettiği, nispi seçim sistemi. 
     Independent, İngiltere'de geçerli olan seçim sisteminin anormallikleri açıkça ortada' diyor. Tam iki kez -1951 yılında İşçi Partisi, ve 1974'te ise Muhafazakarlar- ulusal oylardan en çok payı alan parti olmalarına karşın, seçimin galibi olamıyorlar. 
     Ama gazeteye göre, bu sistemin neden değiştirilemediği de ortada... 
     Independent, 'Tam bir çıkmaz' diyor 'Seçim sistemini değiştirebilecek çoğunluğu parlamentoda hangi parti yakalarsa yakalasın, elde ettiği bu çoğunluğa karşı bir hamlede bulunmayı canı elbette hiç çekmiyor.' 
     
</TEXT>
</DOC>
