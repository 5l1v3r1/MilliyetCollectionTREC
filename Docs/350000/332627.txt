<DOC>
<DOCNO> 332627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo11.html </URL>
<DATE> 2005/04/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Federasyon Spor Toto teşkilatı ile "dürüst iddaa" anlaşması yapacağız 
</HEADLINE>
<TEXT>

     Futbol Federasyonu Başkan Vekili Şekip Mosturoğlu, Spor Toto Teşkilatı ile ''Dürüst İddaa'' anlaşması yapacaklarını açıkladı. 
     Mosturoğlu, AA muhabirine yaptığı açıklamada, UEFA'nın bahis şirketi Eurobet ile ''Dürüst İddaa'' anlaşması yaptığını hatırlatarak, ''Bu şekilde iki kuruluş işbirliği yapıyorlar ve maç üzerinde manipülasyon yapma, maç fiksleme gibi bir takım olayların önüne geçiyorlar. Biz de Spor Toto Teşkilatı'yla 'Dürüst iddaa' anlaşması yapacağız'' dedi. 
     Mavi bayrak projesini Spor Toto Teşkilatı ile yaptıklarında, bu konuda da prensip kararı aldıklarını anlatan Mosturoğlu, şöyle devam etti 
     ''Önümüzdeki hafta içerisinde bunu imza noktasına getireceğiz. AkçaabatSebatspor ile Kayserispor arasında yapılan maç öncesi, bir şahsın ev sahibi ekipten bazı oyunculara, para teklif etmesi olayında Spor Toto Teşkilatı ile işbirliği içinde hareket ettik. Bu örnek bir olay. Olayın bahis noktası patladığı andan itibaren müşterek bir işbirliğiyle olaya müdahale ettik.'' Şekip Mosturoğlu, bu konuda sadece federasyonun veya Spor Toto Teşkilatı'nın tek başına yapacağı şeylerin sınırlı olduğunu vurgulayarak, ''Buna İçişleri Bakanlığı el koydu, Adalet Bakanlığı adliyeler, Trabzon ve İstanbul Cumhuriyet Savcıları yoluyla bu olaya bakıyorlar. Burada örnek olacak bir sonuç çıkacak diye düşünüyorum. Bu sonuçtan sonra da hiçkimsenin öyle kolay kolay manipülasyona veya maç fikslemeye teşebbüs edeceğini sanmıyorum'' diye konuştu. 
     
     ''MAÇLARI DİKKATLE İZLİYORUZ'' 
     Mosturoğlu, tüm maçları dikkatle izlediklerini belirterek, kendilerine gelen ihbarlar üzerine temsilci göndermedikleri İkinci Ligi B Kategorisine, Üçüncü Lige temsilci yolladıklarını söyledi. 
     Tek temsilciyle izledikleri maçları artık iki temsilciyle izlediklerini kaydeden Şekip Mosturoğlu, ''Yoğun olarak maçlar gözlem altında. Daha da ağırlaşacak. Belki ikiyle takip edilen maçlar 3 gözlemciyle takip edilecek. Maç içinde bu konuya en ufak bir delil olabilecek eylemleri gözleme konusunda hakemlerimiz önceden bilgilendiriliyor. Ligi büyük bir gözlem altında tutuyoruz'' şeklinde konuştu. 
     
     ''HERKES KENDİNE ÇEKİ DÜZEN VERMELİ'' 
     Şekip Mosturoğlu, sorunlara sadece federasyonun başlattığı ''Lütfen'' kampanyasıyla çözüm aramanın mantıklı olmadığını dile getirerek, ''Geçen hafta iki antrenörün sahada kavga etmesi futbolun algılanması açısından hoş değil. Disiplin tedbirlerini sonuna kadar uygulayacağız'' dedi. 
     Yöneticilerin, teknik direktörlerin, futbolcuların, hakemlerin, basının sağduyulu davranması gerektiğini ifade eden Mosturoğlu, ''Sorunlar sadece ceza vererek, 'Lüften' kampanyası gibi sosyal amaçlı projelerle giderilebilecek bir şey değil. Herkesin kendisine çeki düzen vermesi gerekiyor. Bizim elimizden gelen şey bütün kesimleri futbol ürününe, değerine futbol ekonomisine katkıda bulunacak hareket tarzı içinde bulunmaya teşvik etmek'' diye konuştu. 
     Şekip Mosturoğlu, geçen seneye göre ligdeki gerilimin daha az düzeyde olduğunu kaydederek, şunları söyledi 
     ''Geçen sezon daha sert açıklamalar yapılıyordu. Bu sene biraz daha iyi. Ama yöneticiler biraz daha kendilerini gözden geçirmeli. Futbolda kavga eden, hamaset uğruna kitleleri bir mesaj verme adına çıkıp çok sert açıklamalar veren yönetici tipi artık dünyada yok. Türkiye'de de olmayacak. Zaman içinde bunlar da kendilerine çeki düzen vereceklerdir.'' Galatasaraylı yöneticilerin Trabzonspor maçından sonra taraftarlarına sağduyulu mesajlar verdiğini belirten Mosturoğlu, ''Doğrusu budur, taraftarları sağduyuya davet etmek. İnşallah hep birlikte bunları aşacağız'' diyerek sözlerini tamamladı. 
     
</TEXT>
</DOC>
