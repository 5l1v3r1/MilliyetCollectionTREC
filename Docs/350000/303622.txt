<DOC>
<DOCNO> 303622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun28.html </URL>
<DATE> 2005/01/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Allavi Seçimler zamanında yapılacak 
</HEADLINE>
<TEXT>

     Irak Başbakanı İyad Allavi, seçimlerin öngörüldüğü gibi 30 Ocak'ta yapılacağını söyledi. 
     Allavi, Bağdat'ta düzenlediği basın toplantısında, teröristlerin siyasi süreci durdurmasına ve ülkeyi sabote etmelerine izin vermeyeceğini belirterek, ''Hükümet, seçimlerin öngörüldüğü tarihte yapılmasını taahhüt etmektedir'' ifadesini kullandı. 
     Hükümetin ve bizzat kendisinin bütün Iraklıları seçimlere katılmaya davet ettiğini söyleyen Allavi, boykotların Irak halkına zarar verdiğini belirtti. 
     Ülkenin kuzeyindeki Musul'da, Felluce'dekine benzer geniş çaplı silahlı bir operasyon düzenlenmesine ilişkin hiçbir proje bulunmadığını kaydeden Allavi, ''Sizi temin ederim ki, Musul'da Felluce benzeri bir operasyon düzenleme niyetimiz yok'' dedi. 
     ''Musul'da ortadan kaldırılması gereken teröristler bulunduğunu'' söyleyen Allavi, ''Ancak bu, nokta operasyonlarıyla yapılacak'' diye konuştu. 
     
</TEXT>
</DOC>
