<DOC>
<DOCNO> 309818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun08.html </URL>
<DATE> 2005/01/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Pişkin Rumsfeld Irak'ta şiddet seçimlerden sonra da sürecek 
</HEADLINE>
<TEXT>

     ABD Savunma Bakanı Donald Rumsfeld, Irak'ta şiddetin, 30 Ocak'ta yapılacak genel ve yerel seçimlerden sonra da süreceği tahmininde bulundu. 
     Rumsfeld ve ABD'nin Ortadoğu'dan sorumlu Merkez Kuvvetleri'nin Komutanı Orgeneral John Abizaid, Senato Hizmetler Komitesi'nde kapalı bir oturumda konuştuktan sonra açıklamalar yaptı. 
     Bakan Rumsfeld, ''30 Ocak'tan sonra şiddet aynı düzeyde kalabilir, biraz artabilir veya azalabilir, ancak şiddetin sürmesini bekliyorum'' dedi. 
     Rumsfeld, seçim sonuçlarının belli olmasının ve yeni bir hükümet kurulmasının çok uzun bir zaman alabileceğini belirterek, direnişçilerin, bu dönemdeki belirsizlikten yararlanmaya çalışacağını söyledi. 
     Savunma Bakanı, Irak'ta suların, ancak mart veya nisan aylarında durulabileceği öngörüsünde bulundu. 
     Orgeneral Abizaid de, ''Irak'ta demokrasiye karşı mücadele eden güçlerin, 30 Ocak'tan sonra bir günde silahlarını bırakmalarını bekleyemeyiz'' dedi. 
     
</TEXT>
</DOC>
