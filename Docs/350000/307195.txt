<DOC>
<DOCNO> 307195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy08.html </URL>
<DATE> 2005/01/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Denktaş AKP hükümetine güveniyoruz 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, ''Rumlar, Kıbrıs'ta silahla yapamadıklarını AB dayatmasıyla yapmak istiyorlar'' dedi. 
     Türk Ocakları Hatay Şubesi'nce düzenlenen ''Son gelişmeler ve Kıbrıs'' konulu konferansa katılmak için Hatay'a gelen Cumhurbaşkanı Denktaş'ı şehir girişindeki Topboğazı Mevkii'nde Hatay Valisi Abdulkadir Sarı, Türk Ocakları Hatay Şube Başkanı Mustafa Kayserili ve vatandaşlar karşıladı. 
     Denktaş, KKTC Çalışma ve Sosyal Güvenlik Bakanı Erkan Emekçi ile ziyaret ettiği Hatay Valiliği'nde, Hatay'ın Türkiye tarihinde önemli bir yeri bulunduğunu, Atatürk'ün ülkeye kazandırdığı son eseri olduğunu belirterek, ''O dönemlerde, Hatay ile Kıbrıs'ın önemli benzerlikleri vardı. Atatürk'ün üstün çabalarıyla Hatay anavatana kazandırıldı, ancak Kıbrıs, İngilizler'e bırakıldı. Bu nedenle Hatay, sadece hoşgörü ve barış kenti değil, Türkiye'nin bağımsızlığı ve geleceği için önemli bir vilayettir'' dedi. 
     Denktaş, Kıbrıs'ı Türkiye'den koparmak için başta Yunanistan olmak üzere bazı ülkelerin kendileri adına pazarlık yaptıklarını ifade ederek, şunları söyledi 
     ''Bunlara asla taviz vermeyeceğiz. Rumlar'ın oyunlarını bozacağız. Türkiye'nin AB'ye girmesi için KKTC asla engel veya kambur değildir. Rumlar'ın en büyük isteği Türk askerlerini adadan çıkarmaktır. Rumlar silahla yapamadıklarını, AB dayatmalarıyla yapmak istemektedirler. AK Parti Hükümeti'ne güveniyoruz. Onların çabalarını taktirle karşılıyoruz. Ayrıca verdikleri sözleri tarihi senet olarak kabul ediyoruz.'' 
     
     BASINA SİTEM 
     Denktaş, bazı iç ve dış basında ''Kıbrıs'ı ver kurtul'' içerikli çıkan yazılara üzüldüklerini belirterek, konuşmasını şöyle sürdürdü 
     ''Basının gücünü ve etkisini asla inkar edemeyiz. Ancak, ülkemizdeki bazı medya kuruluşları bizim yanımızda yer alması gerekirken, ilginç başlıklar ve açıklamalarla bizi üzmektedirler. Dış basın bu konuda daha da acımasız ve bilgisiz davranmaktadır. Bu konuda bilgi sahibi olmak gerekir. KKTC vatandaşları 52 yıldır ızdırap çekiyorlar. Kendi ülkelerinde misafir muamelesi görüyorlar. Bundan acı bir şey olur mu Bu nedenle basının araştırarak yazmasını bekliyoruz.'' Oğlu Serdar Denktaş'ın siyasi geleceğini çok başarılı bulduğunu belirten Denktaş, ''Serdar, kısa zaman içinde aldığı kararlarla, ciddi duruşuyla kendini kanıtladı. Bana sürekli Cumhurbaşkanlığı'ndan çekilip, çekilmeyeceğim soruluyor. Makam düşkünü değilim. Bir kenara çekilerek benden sonra gelecek kişilerin neler yapacağını da görmek istiyorum. Ölmeden önce en büyük arzum KKTC'nin her ülkenin tanıdığı bir devlet olduğunu görmek. Bu yolda ben ve vatandaşlarım canını vermeye hazır.'' Hatay Valisi Abdulkadir Sarı da Denktaş'ı, hoşgörü ve barış kenti Hatay'da görmekten dolayı mutlu olduğunu belirterek yöreye özgü ürünlerden oluşan sepet armağan etti. 
     
</TEXT>
</DOC>
