<DOC>
<DOCNO> 335449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/yazar/yilmaz.html </URL>
<DATE> 2005/04/21/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Dosya avı başladı 
</HEADLINE>
<TEXT>


Enerji Bakanlığı'nda süren yolsuzluk soruşturmasında, ortaya dökülen telefon kayıtlarına, rüşvet belgelerine rağmen, bir aklama çabasıdır sürüyor. 
Ankara Cumhuriyet Savcısı Şemsettin Özcan tarafından hazırlanan 18 sanıklı iddianameye göre rüşvet çarkı şöyle döndü 
İbrahim Selçuk, Ere Oto Galerisi'nden EÜAŞ Genel Müdür Yardımcısı Servet Üst'e 70 milyar bedelle Volkswagen Passat marka araç aldı. Otomobil bedelinin yarısı AKP Batman Milletvekili Nezir Nasıroğlu'nun kuzeni Fernas İnşaat'ın sahibi Muzaffer Nasıroğlu tarafından ödendi. Otomobilin Servet Üst'e alındığını gizlemek amacıyla Selçuk'un yeğeni Yalçın Selçuk üzerine ruhsatlandı. Üst, Selçuk'a altın, bilezik, Rolex saat gibi aksesuvarlar ısmarladı. 
Muzaffer Nasıroğlu'nun gözaltına alındığı günlerde, enerji yolsuzluğunda adı geçen CHP'den AKP'ye geçen milletvekilleri Cemal Kaya ve Nezir Nasıroğlu'nun soruşturma konusu olduğunu yazmıştım. 
Nezir Nasıroğlu bu yazı üzerine beni aramış, "100 kuzenim var, hepsinden ben mi sorumluyum" diye konuşmuştu. 
Fernas, soruşturma konusu olan Botaş ihalelerinden dolayı mercek altındaydı. Fernas Yönetim Kurulu Başkanı Nejat Nasıroğlu, Kazakistan'da yatırım yapan TPAO'dan, 1997 yılında ihalesiz olarak yüzey tesislerini almalarını bana şöyle anlatıyordu "Kazaklar 13 milyon dolar teklif ettiğimiz işin 9 milyon dolarlık bölümünü Macarlar'a verdiler, biz 4 milyon dolarlık bölümünü yaptık." 
Kazakistan'da alınan işin kurumu 300 milyon dolar zarara uğrattığı gerekçesiyle açılan davada, TPAO'nun 19 yöneticisinin yargılanması sürüyor. Yargılanan bürokratların kimi enerji işleri yapan özel sektör şirketlerine transfer oldular bile... 
Nejat Bey, konuşmasını burs verdiği öğrenciler, yaptırdığı okullar ile noktalamıştı. 
Muzaffer Nasıroğlu'nun, genel müdürü Yaşar Giregiz ile birlikte haklarında hukuki işlem yapılmasını pek anlatamamıştı. 
Fernas'a, Bakü - Ceyhan - Tiflis hattının 27 milyon dolar liraya ihale edilen kontrolörlük işinin, BTC'nin mühendislik birimi teklifi alınmaksızın verilmesi de Başbakanlık Yüksek Denetleme Kurulu raporlarına girmişti. 

CHP'den dosya hazırlığı 
AKP kurduğu komisyonla milletvekilleri Kaya'yı ve Nasıroğlu'nu dinledi Nasıroğlu ile ilgili bulguların eksik olduğuna karar verdi. Kaya, soruşturmanın "kurbanı" olmaya namzet olarak ilerledi... 
"Simit Sarayı" zincirinin de sahibi olan Kaya, miletvekili olduğu Batman'ın sınırlarını çoktan aşmış bir girişimci. 
Selçuk ile eşi üzerine kayıtlı Aram şirketi adına Kargamış, Özlüce ve Urfa ihaleleri ile ilgili görüşmesi ses kayıtlarına girdi. 
Kaya, İbrahim Selçuk ile birlikte anılınca CHP Genel Saymanı Mahmut Yıldız'ı hatırlamakta güçlük çekmedi. 
Bir dönemin hızlı ANAP delegesi Selçuk, Yıldız'ın şirketi Günsayıl'ın Botaş'taki takipçisi olarak biliniyor. Selçuk bir dönem Botaş'ta güvenlik kadrosunda da çalışmıştı. 
Kaya, yolsuzluk soruşturmasını parti hesaplaşmasına çevirme gayreti içine düşüyor. AKP de okları CHP'ye cevirmek için Kaya'yı "şahit" tutuyor 
Bu kez CHP de Kaya'nın dosyalarını karıştırıyor. TEDAŞ'ın Boğaziçi Dağıtım'da açtığı bakım ve onarım ihalesini, Kaya'nın şirketi Aram almıştı. 15 - 20 trilyonluk iş. Keşif artışının yasal sınırı yüzde 30 olmasına karşılık, Aram'ın yüzde 145'lik keşif artışı aldığı iddialarına belge aranıyor. Kaya'nın AKP'ye gelmesi de gitmesi kadar olaylı oldu, oluyor... 



</TEXT>
</DOC>
