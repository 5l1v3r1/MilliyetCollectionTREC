<DOC>
<DOCNO> 308092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur19.html </URL>
<DATE> 2005/01/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kurban Bayramı'nın vazgeçilmezi Acemi kasaplar 
</HEADLINE>
<TEXT>

     Başkent'te kurban keserken yaralanan 107 kişi hastanelere başvurdu. 
     AA muhabirinin edindiği bilgiye göre, Kurban Bayramı'nın ilk günü Ankara'da kurban kesimi sırasında 107 kişi, dikkatsizlik ve acemilik sonucu bıçak, satır veya baltayla kendilerini yaraladı. 
     Sabah saatlerinden itibaren SSK Dışkapı Hastanesi'ne 50 kişi, Ankara Eğitim ve Araştırma Hastanesi'ne 30 kişi, Numune Hastanesi'ne 12 kişi, İbni Sina Hastanesi'ne 7 kişi, Hacettepe Üniversitesi Tıp Fakültesi Hastanesi'ne 5 kişi ve Gazi Üniversitesi Tıp Fakültesi Hastanesi'ne de 1'i kasap 3 kişi başvurdu. 
     Hastane yetkilileri, acil servislere genellikle el, kol, bacak ve başlarından yaralananların büyük bölümünün ayakta tedavi gördüğünü, pansuman yapılıp dikiş atıldıktan sonra da taburcu edildiğini belirttiler. 
     Yetkililer, hastanelere gelenler arasında kurbanlıkların boynuz ve tekme darbeleri ile yaralananlar ve kurbanlık hayvanların altında kalarak travma geçirenlerin de bulunduğunu kaydettiler. 
     Bu arada, çok sayıda vatandaşın kurbanlık hayvan alımını bayramın ilk gününe bırakması nedeniyle kurban satış yerlerinde yoğun trafik yaşandı. Bazı satış yerlerinde uzun kuyruklar oluştu. Bu yoğunluktan faydalanmak isteyen birçok yankesici de emniyet güçleri tarafından yakalanarak gözaltına alındı. 
     Emniyet güçleri, Türk Hava Kurumu THK dışında deri toplamak isteyenlerle ilgili ihbarları da değerlendirdi. 
     
     İL İL ACEMİ KASAPLAR 

     Kayseri'de 200, Sivas'da 107, Van'da 30, Bartın'da 1, Samsun'da 69, Konya'da 40 ve Yozgat'da 3 kişi kurban keserken kendini yaraladı. 
     Sivas kent merkezi ve ilçelerde, bayramın ilk günü kurban keserken çeşitli yerlerinden yaralanan 107 kişi hastanelere başvurdu. 
     Sivas Sultan 1. İzzettin Keykavus Devlet Hastanesi Acil Servisi'ne kurban kesmeye çalışırken yaralanan 50, Sivas SSK Hastanesi'ne ise 25 kişi başvurdu. 
     Cumhuriyet Üniversitesi Tıp Fakültesi Hastanesi Acil Servisi'ne de aynı şikayetlerle 7 kişinin başvurduğu, bu kişilerden 4'ünün kurban darbeleri nedeniyle yaralandığı, birinin kolunun kırıldığı kaydedildi. 
     Diğer yandan ilçe devlet hastanelerine ise 25 kişinin el ve ayak kesiği şikayeti ile müracaat ettikleri belirtildi. 
     
     KONYA 

     Konya'da sabah saatlerinden itibaren kurbanını kendisi kesmek isteyen vatandaşlarla, tecrübesiz kasaplar hastaneleri doldurdu. 
     Dikkatsizlik sonucu el, kol ve bacaklarını kesen yaklaşık 40 kişiye Konya'daki çeşitli hastanelerin acil servislerinde müdahale edildi. 
     Ambulans ve otomobillerle hastanelere getirilerek tedavileri yapılan kişilerin önemli bölümünün tedavilerinin ayakta yapılarak taburcu edildiği bildirildi. 
     
     KAYSERİ 

     Kayseri'de 200'e yakın kişi, kurban kesimi sırasında çeşitli yerlerinden yaralandı. 
     Kurbanlarını kendileri kesmeye çalışan bazı vatandaşlar kesim sırasında çeşitli yerlerinden yaralandılar. 
     Kurbanlık hayvanların taşınması ve kesimi sırasında çarpmalara bağlı olarak çok sayıda kişi kol ve bacaklarından yaralandı. Bazı vatandaşlar da kurban kesimi ve etlerin doğranması sırasında ellerini veya parmaklarını kestiler. 
     Kurban kesimi sırasında çeşitli yerlerinden yaralanan 200'e yakın kişi, Kayseri Devlet Hastanesi, SSK Kayseri Bölge Hastanesi ve Erciyes Üniversitesi Tıp Fakültesi Hastanesi acil servislerine başvurdu. 
     
     SAMSUN 

     Kurban keserken çeşitli yerlerinden yaralanan 69 kişi, Samsun Devlet, SSK Bölge ve Ondokuzmayıs Üniversitesi Tıp Fakültesi Hastanesi acil servislerine gelerek tedavi altına alındı. 
     
     VAN 

     Van'da 30 acemi kasap, kurbanlık hayvanları keserken kendilerini yaraladı. 
     Kurban Bayramı'nın ilk günü kurbanlık hayvanları kesmeye çalışan 30 acemi kasap, el ve ayaklarından yaralandı. 
     Yüzüncü Yıl Üniversitesi YYÜ Tıp Fakültesi Araştırma Hastanesi ile Devlet Hastanesi'nde tedavi gören acemi kasapların el ve ayaklarında küçük kesikler olduğu belirtildi. 
     
     YOZGAT 

     Yozgat Devlet Hastanesi acil servisine gelen el ve ayaklarından yaralanan 3 acemi kasap, ayakta tedavi gördü. 
     Eskipazar Mahallesi'nde kesim öncesinde kaçan bir kurbanlık dana mahalle sakinlerine zor anlar yaşattı. Kasaplar ve mahalle sakinlerini peşinden koşturan dana yaklaşık bir saat süren kovalama sonucunda yakalandı. 
     
     BARTIN 

     Bartın'ın Akmanlar Köyü'nde komşusunun kurbanlık hayvanını kesmeye çalışan kişi elinden yaralandı. 
     Komşusu Ramazan Sabancı'nın kurbanlığını kesmeye çalışan Emrullah Manav, elinden yaralanarak SSK İbrahim Denizciler Hastanesi'ne kaldırıldı. 
     
</TEXT>
</DOC>
