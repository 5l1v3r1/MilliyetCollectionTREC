<DOC>
<DOCNO> 346235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/axspo03.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongre atağı 
</HEADLINE>
<TEXT>


Galatasaray'da uzun bir süredir devam eden sessizlik fırtınaya dönüşmeye hazırlanıyor. Sarı-Kırmızılılar'ın önde gelen isimleri camiayı uyandırmak için kolları sıvadı, kongre bile gündemde 

HALİL ÖZER 


Son yıllarda Galatasaray özlenen başarılarından uzak kalmasına karşın camia içinde yaşanan huzursuzluklar gün yüzüne çıkmamıştı. Sarı - Kırmızılı kulübün önde gelen isimleri iç dünyada yaşananları gündeme getirmemiş, kapalı kapılar ardında yapılan toplantılar bile sır gibi saklanmıştı. 
Başkan Özhan Canaydın ve ekibinin bu sezonki en büyük şansı şampiyonluk yarışının son haftalara kadar sürmesi oldu. Kongre üyeleri takımın yoluna taş koymamak için sessizliğini sürdürdü, ancak artık bıçak kemiğe dayandı. 
Galatasaray'ın önde gelen isimleri başarısızlığa bile tepki veremez bir hale gelen kongre üyelerini uyandırıp, kulübü yeniden ayağa kaldırabilmek için kolları sıvadı. 
Eski başkanlardan Faruk Süren ile Mehmet Cansun'un da içinde yer aldığı bir grup, büyük bir değişim yapılmasını planladığı öğrenildi. Süren ve Cansun'un yanı sıra Fatih Altaylı, Ali Dürüst, Özer Saraçoğlu ve Burak Elmas gibi isimlerin yaşanan sıkıntılara son verebilmek için ortak hareket etme kararı aldığı bildirildi. 
Galatasaray'ın başta maddi konular olmak üzere, geleceğinin karanlık gözüktüğünü düşünen kongre üyeleri, köklü çözümler bularak Sarı - Kırmızılı kulübü yeniden ayağa kaldırmayı planlıyor. 
Eski başkan ve yöneticilerin oluşturduğu grubun önümüzdeki günlerde bir araya gelerek, tüm sorunları masaya yatıracağı açıklandı. Üyelerin, yaşanan sorunlarla ilgili olarak Başkan Özhan Canaydın'ın da fikirlerine başvuracağı bildirildi. 
Tüm girişimlerin sonucunda köklü bir çözüm bulunamaması durumunda son çare olarak olağanüstü kongreye gidilmesinin gündeme gelmesi bekleniyor. 

Papatya falı 

Sarı-Kırmızılılar'da teknik direktör listesine Koeman'dan sonra Gerets ile Rehhagel'in de eklendiği öğrenildi 

CÜNEYT KARAKAYA 

Galatasaray'da yeni teknik direktör adaylarının listesi giderek kabarıyor. Yeni sezonda yola Hagi ile devam etmeye sıcak bakmayan yönetimin, Hollandalı teknik adam Koeman'dan sonra Belçikalı Eirc Gerets'ten de yeni sezon için "Olur" yanıtı aldığı öğrenildi. İki teknik direktörü garanti olarak hazırda tutan Canaydın ve ekibi, sürpriz bir gelişmeyle rotayı komşuya çevirdi. Sarı - Kırmızılılar'ın, Yunanistan Milli Takımı'nı Avrupa Şampiyonluğu'na taşıyan Otto Rehhagel için girişimlerde bulunduğu bildirildi. 
Galatasaray, tecrübeli teknik adamdan da onay alması durumunda alternatifler arasında seçme yapacak. 
Galatasaray'ın teknik direktör arayışları Avrupa'nın da dikkatinden kaçmadı. Fransızlar, Cim - Bom'un, Ajaccio'nun Arjantinli hocası Courbis ile pazarlıkta olduğunu iddia etti. Courbis, L'Equipe Gazetesi'ne yaptığı açıklamada, "Son maç bitime kadar Ajaccio'ya konsantreyim. Ondan sonra her teklife açığım" yorumunu yaptı. 

Hakan Şükür umudu 

Galatasaray, Denizlispor maçının hazırlıklarını dün sabah basına kapalı olarak yaptığı antrenmanla sürdürdü. Çalışmaya sakat olan Hasan Şaş, Ayhan Akman, 20 Yaş Altı Milli Takım'a giden Uğur Uçar, Zafer Şakar ve izinli olan Aykut katılmadı. 
Şampiyonlar Ligi vizesini geri alabilmek umuduyla Denizlispor önüne çıkacak olan Galatasaray'da gözler Hakan Şükür'e çevrildi. Yıldız futbolcu dün yapılan antrenmana katıldı ancak takımdan ayrı olarak hazırlıklarını sürdürdü. Teknik Direktör Hagi'nin, kulüp doktorlarından Hakan'ı maça yetiştirmelerini istediği bildirildi. 
Sarı - Kırmızılılar bugün Florya Tesisleri'nde kampa girip, zorlu maçın hazırlıklarını sürdürecek. Teknik Direktör Hagi'nin, yeni sezonda takımın başında olamama gibi bir riskle karşı karşıya kalması nedeniyle futbolcularla duygusal bir toplantı yapması bekleniyor. 

Sürpriz isim Baruch Dego 

Galatasaray transferde rotasını İsrail'e çevirdi. Sarı - Kırmızılı takımın, Maccabi Tel Aviv'de oynayan 24 yaşındaki orta saha oyuncusu Baruch Dego ile ilgilendiği ve yöneticilerin birkaç gün içinde İsrail'e giderek transfer görüşmeleri yapacağı öğrenildi. 
1990 yılında Etiyopya'dan ailesiyle birlikte İsrail'e göçen 1.71 boyundaki Dego, 12 yaşında Ironi Ashdod takımının futbol okulunda başladığı kariyerinde İsrail Genç Milli Takımı'nda da forma giydi. Maccabi Tel Aviv'e transfer olduktan sonra kendisini gösteren ve bu sezon dört gol atan forvete yönelik orta saha oyuncusu Dego, iki kez de A milli oldu. 
İsrail basını da, Dego'nun Galatasaray'a gitmeye sıcak baktığını iddia etti. 


</TEXT>
</DOC>
