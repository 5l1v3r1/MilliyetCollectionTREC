<DOC>
<DOCNO> 325873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko23.html </URL>
<DATE> 2005/03/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Güçlü Sahte bal ile ilgili yapılan ihbarlar sonucu 278 firma denetlendi 
</HEADLINE>
<TEXT>

     Tarım ve Köyişleri Bakanı Sami Güçlü, bal ile ilgili yılın başından bugüne kadar Türkiye genelinde 278 firmanın denetlendiğini, 285 numunenin ilgili laboratuvarlara gönderildiğini, analizi yapılan 42 adet numuneden 22 adedinin de analiz sonucunun olumsuz çıktığını bildirdi. 
     Tarım ve Köyişleri Bakanı Sami Güçlü, sahte bal ve sebze-meyvedeki zirai ilaç kalıntıları konularında bugün bir basın toplantısı düzenledi. 
     Sahte bal konusunda yoğun bir çalışma içinde bulunduklarını anlatan Güçlü, bu yıl başından itibaren rutin denetimlere ilave olarak ülke genelinde sahte bal konusunda ihbar ve şikayetler doğrultusunda toplam 278 işyerinin denetlendiğini, bu denetimlerde şüphe üzerine alınan 285 bal numunesinin analiz için ilgili laboratuvarlara gönderildiğini, bunlardan analizi yapılan 42 adet numuneden 22 adet numunenin analiz sonucunun olumsuz çıktığını, olumsuz olan sonuçlarla ilgili olarak şahit numunelerin analizlerinin devam ettiğini kaydetti. 
     Güçlü, ayrıca ülke genelinde 32 işletme hakkında çalışma izni, gıda sicili ve üretim izni olmadığından dolayı idari para cezası uygulandığını, 6 işletme hakkında savcılığa suç duyusunda bulunduğunu ve toplam 4 bin 132 kilogram bala da el konulduğunu ifade etti. Tarım Bakanlığı'nın gıda denetimlerinde ve halk sağlığının korunması hususundan çalışmalarını büyük bir ciddiyetle sürdürdüğünü vurgulayan Güçlü, 2004 yılından bugüne kadar 227 bin gıda denetiminin gerçekleştirildiğini, 2005 hedefinin ise 400 bin adet gıda denetimi olduğunu bildirdi. Güçlü, ''2005 yılının sonbaharında gıda denetimlerinde ve güvenliğinde gözle görülür bir iyileşmeyi herkes hissedecektir'' diye konuştu. 
     
     ZİRAİ İLAÇ KALINTILARI 
     Zirai ilaç konusunda bilgi veren Bakan Güçlü, 15 Ocak 2004 tarihinden itibaren yıl sonuna kadar, seracılığın en yoğun olduğu Antalya, Mersin, Adana ve Muğla illeri ile sebze ve meyveciğinin yoğun olduğu İzmir, Bursa, Samsun, Balıkesir, Manisa ve Tokat illerinin zirai ilaç kalıntıları konusunda çalışma yapıldığını kaydetti. 
     Söz konusu illerde domatesten, bibere, patlıcandan maydanoza, kavun ve karpuza kadar 47 çeşit meyve ve sebzeden 1.696 adet örnek analiz alındığını anlatan Güçlü, konuyla ilgili şu bilgileri verdi 
     ''Bu numuneler üzerinde yapılan analizler sonucunda, 1.521 adet örnekte kalıntı tespit edilmemiştir. Numunelerin 148 adedinde limitin altında, 27'sinde de limitin üzerinde kalıntı tespit edilmiştir. Kalıntı tespit edilen ürünlerde imha yoluna gidilmiştir. Sonuçlardan görüleceği üzere şu an için kalıntı tespit edilen örnek oranı yüzde 1.59'dur. Bu oran AB ülkelerinde yüzde 4-6 arasında değişmektedir. AB'nin ülkemize yılda 800 örnek analizi yapma önerisine rağmen biz bu konudaki hassasiyetimiz nedeniyle 2004 yılında 81.650 adet, 2005 yılının ilk ayında 46 adet numuneyi analiz ettik. 2005 yılı hedefimiz ise toplam 2 bin numunenin analiz edilmesidir.'' 
     
     SORULAR 
     Açıklamaların ardından bir gazetecinin ''Balda incelenen 42 numuneden 22 adedinin analiz sonucunun olumsuz çıkması yüksek bir rakam değil mi '' şeklindeki sorusu üzerine, Koruma ve Kontrol Genel Müdürü Nihat Pakdil, bunların ihbara dayalı analizler olduğunu belirterek, ''O nedenle bunları olumsuz çıkma olasılığı zaten çok yüksek, bunu genele yaymak yanlış olur'' dedi. 
     Bir basın mensubunun ''İhraç edilen balların geri çevrildikten sonra iç piyasaya sunulduğu ve tüketildiği ifade ediliyor'' şeklindeki sözleri üzerine Bakan Güçlü, herhangi bir anlaşmazlık sonucu ihraç mal iade edilirse o malların gümrükte mevzuata uygun olarak incelendiğini ve mevzuata uygun olanların iç piyasada tüketildiğini söyledi. Yasa dışı bir ürünün ülkeye girdiği tespit edildiğini gerekli çalışmaların yürütüleceğini belirten Güçlü, ''Bunun aksini iddia edenler bir belgeyle bunu ifade etmek durumundadırlar'' diye konuştu. 
     Bir gazetecinin ''AK Parti Milletvekili Turan Çömez halka yanlış bir bilgi mi verdi '' şeklindeki sorusu üzerine Bakan Güçlü, şunları söyledi 
     ''Ben burada bir arkadaşımızı kastederek söylemedim, genel söylüyorum. Gıda konusunda gıda otoritesi diyebileceğimiz üniversiteler, araştırma enstütüleri gibi kurumlar dışında farklı meslek gruplarına ait insanlar değerlendirmeler yapıyorlar. Bunların bir kısmını gözlem, bir kısmını değerlendirme ve genel kanaatlerden oluşarak söylüyorlar, bu da kamuoyunda olumsuz bir etki bırakıyor. Elde somut bir bilgi varsa bunu bizle paylaşması lazım, bize de sunması lazım, kamuoyuna sunduğu gibi. Çok kesinleşmemiş, bir inceleme araştırma sonucu olmayan birkaç örnekten hareketle genellemeler yapılarak söylenen hususlar hem kamuoyumuzu rahatsız ediyor, hem de doğru değil. Binlerce faaliyetin olduğu bir alanda bir örnekle hareket ederek genelleme yapmak doğru sonuçlar vermez. Gıdayla ilgili konuda konuşurken ihtiyatlı olmak, doğru bilgiye dayanmak ve bir araştırma sonucunu açıklamak gerekir.'' Bir gazetecinin ''AB Komisyonu'nun, Tarım Bakanlığı ve AB Genel Sekreterliği'nden temsilcileri Brüksel'e davet ederek eleştiriler yaptığı yönünde duyumlar aldık. Gıda Kanunu'nun yeniden düzenlenmesini istemişler doğru mu '' şeklindeki sorusu üzerine Tarım ve Köyişleri Bakanlığı Müsteşar Yardımcısı Mustafa Erten, ''Hayvan hastalıkları ve bunun önlenmesi konusunda bütçeleme süreci konusunda görüşmeler yapıldı. Gıda Yasası'nın uygun olmadığı şeklinde değil, Gıda Yasası ve Veterinerlik Yasası'nın yeniden yapılandırılması ve örtüştürülmesi konusunda çalışma yapılmasına karar verildi'' diye konuştu. 
     
</TEXT>
</DOC>
