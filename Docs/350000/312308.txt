<DOC>
<DOCNO> 312308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun31.html </URL>
<DATE> 2005/02/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gül Çin'i görünce neler kaybettiğimizi anladım 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Çin'de neler yapıldığını görünce, Türkiye'nin neler kaybettiğini anladıklarını'' söyledi. 
     Gül, Çin ziyaretiyle ilgili değerlendirme yaparken, Çin'de son 15-20 yılda kaydedilen gelişmelerin doğru kararlar almaktan ve bunları doğru bir yönetimle kararlı şekilde uygulamaktan kaynaklandığını belirtti. 
     Gül, siyasi istikrar dönemine giren Türkiye'nin bu kaybolan yılları telafi edeceğini kaydetti. 
     Dışişleri Bakanı Gül'e, bu sabah Pudong Bölgesi Belediye Başkan Yardımcısı Zhang Endi tarafından bir brifing verildi. 
     Zhang, Şanghay'ın 10 bölgesinden biri olan Pudong'un yıllık gayrı safi yurtiçi hasılasının 18.1 milyar doları bulduğunu ve yıllık ekonomik büyüme hızının yüzde 19 olduğunu kaydetti. 
     Zhang, dünyanın önde gelen 500 şirketinden 200'ünün Pudong'da bürolar açtıklarını belirterek, bölgedeki yabancı şirket sayısının 12 bin 189'u, bölgeye çekilen sözleşmeli yabancı sermaye miktarının da 25.2 milyar doları bulduğunu ifade etti. 
     Gül ve beraberindekiler daha sonra Doğu'nun İncisi olarak adlandırılan 468 metre yüksekliğindeki televizyon kulesini gezdi. 
     Gül, havanın kapalı olması nedeniyle manzarayı seyredememelerini ''şanssızlık'' olarak nitelendirdi. 
     Çin-Türk İş Konseyi tarafından onuruna verilen yemeğe katılan Gül, daha sonra Şanghay'daki Türk işadamlarıyla biraraya gelerek, sorunlarını dinledi. 
     Daha sonra Şanghay Müzesi'ni gezen Gül'e Şanghay Belediye Başkanı Yardımcısı Teng Dengjie tarafından akşam yemeği verildi. 
     Gül ve beraberindekiler, yarın Qing Pu antik kendine yer alan Zhu Jia Jiao'ya gidecek. 
     Dışişleri Bakanı ve Başbakan Yardımcısı Gül, yarın akşam Çin'den ayrılacak. 
     
</TEXT>
</DOC>
