<DOC>
<DOCNO> 344169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yazar/asik.html </URL>
<DATE> 2005/05/20/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Kahrolası mevzuat 
</HEADLINE>
<TEXT>


Devlet Hava Meydanları İşletmesi DHMİ , Atatürk Hava Limanı Dış ve İç Hatlar terminal binası ile katlı otoparkı kiralayarak işletmek istiyor. Bunun için bir ihale şartnamesi hazırlanıyor. Şartnamenin ikinci paragrafı şöyle 
"İsteklinin ihaleye tek başına talip olması durumunda kendi tüzel kişiliği adına asgari 150.000 metrekare büyüklüğünde, yolcu köprülü, otomatik bagaj ayırma ve uçuş bilgi sistemi mevcut, uluslararası bir terminal binasını son 10 yıllık dönem içinde 1995 - 2004 asgari 3 yıl işlettiğini belgelemesi zorunludur." 
Bir başka koşul 
"Kısa vadeli toplam borçlarının öz kaynaklara oranının 2004 yılı için veya 2002, 2003, 2004 yılı ortalamasının 0,60'tan küçük olması" vs... 
Aslında bu kadar ayrıntıya gerek yoktu... 
"İhaleyi alacak firmanın adının ülkemizde zar ve pul ile oynanan çok popüler bir oyunun ilk üç harfiyle aynı olması zorunludur" şeklinde bir madde ile bu iş çok daha kolay biçimde kotarılabilirdi. Ama ne yaparsınız ki mevzuat işte... Kahrolası mevzuat, devleti dolambaçlı yollara sokuyor, komik yapıyor 

Hükümet, AİHM'de türban yasağını savunmuş. 
Bunu AKP tabanına karşı da savunurlarsa, işte o zaman "yenilikçi oldular" deriz... 
Haldun Ertem 

Paralı yaz okulu İstanbul Üniversitesi öğrencileri kampusta, "Rektör elini cebimizden çek" pankartlarıyla yürüyüş yapıyor. Yaz okulunun paralı oluşunu protesto ediyor. 
Bütünlemeye kalan öğrencilerin devam ettiği yaz okulları parasızdı. Şimdi kredi başına 30 milyon gibi rakamlardan söz ediliyor. Öğrenciler yaklaşık 15 bin imza toplamış bu konuda önümüzdeki salı günü Rektör Mesut Parlak'a teslim edecekler. 
Bakalım rektörlük insafa gelecek mi 

Yolsuzlukta dünya üçüncüsü, İşsizlik ve rüşvette dünya dördüncüsü, Dış borçta dünya beşincisi, Kayıt dışı ekonomide dünya altıncısıyız. 
El lem Guinness Rekorlar Kitabı'na girmek için uğraşır, biz çıkmak için... 
Akif Kökçe 

Kıbrıs hataları... Kıbrıslı Rumların AİHM'de açtıkları dava sayısı 100'ü aşmış durumda. Rumlar, Türk kesiminde kalan mallarını istiyor. KKTC Dışişleri Bakanı Serdar Denktaş, Sabah'ta Aslı Aydıntaşbaş'a diyor ki 
- Louzidou davasında tazminat ödemek yanlıştı. 50 bin dolar bile etmeyen bir ev için bir milyon dolar ödedi Türkiye. Adada çözüm olmadan mülk davalarına razı olmamak lazımdı. Zaten de geçmiş hükümetlerin yaklaşımı buydu ama yeni hükümet AKP gelince ödedi... 
Dış politikada yanlış icraat AİHM'den milyarlarca dolar tazminat olarak dönecek gibi görünüyor... 

Komedi, üzerinden zaman geçmiş trajedidir. 
Carol Burnett 

Öğrenci kongresi Marmara Tıp Fakültesi Öğrenci Kongresi bir tıp şöleni şeklinde geçti... İki gün süren dizi panel ve konferanslar yanında... Fakülte koridorlarında 1,2 ve 3. sınıf öğrencilerinin yaptıkları araştırmalar, posterler şeklinde sergilendi... Çalışmaları kısa süre izleme fırsatı bulduk... Öğrenciler rehber öğretmenlerin desteğiyle hayli ilginç anket ve araştırmalar yapmışlardı. Örneğin... 
"Günümüzde tıp fakültesi öğrencilerine nasıl bakılıyor " 
Yapılan araştırmanın sonuçlarına göre... Çevredeki insanların yüzde 49,9'u tıp öğrencilerine hayranlık... Yüzde 32,5'i saygıyla bakıyor... Demek ki tıp eğitimi h l seçkin yerini koruyor... 
Bir araştırma da renklerin etkisi üzerine... 
192 öğrenciyi kapsayan ankette aşkın rengi soruluyor.. Katılımcılar, yüzde 30'u kırmızı, yüzde 19,6'sı pembe olarak yanıtlıyor. 
Peki hayat ne renktir 
Katılımcıların yüzde yüzde 23'ü "mavi" yanıtını veriyor. 
"Siz ne renksiniz " sorusuna da katılımcılar yüzde 31,4 oranında yine "mavi" diyor. 
Öğrenciler, "Türkiye genelinde yayın yapan ve sağlık sayfası olan gazetelerin sağlık eğitimindeki rolünü" de araştırmışlar. 
806 gazetede 2120 sağlık haberini inceliyorlar... Sonucu şöyle açıklıyorlar 
"Araştırma öncesinde haberlerin çoğunun reklam amaçlı ve bilimsellikten uzak olacağını düşünüyorduk. Çoğunun kadınlara yönelik ve güzellik amaçlı olacağını sanıyorduk. Araştırma sonucunda haberlerin hemen tümünün bilime dayalı, bilgilendirmeye dönük olduğunu, reklam amacı güden haberlerin ise yok denecek kadar az olduğunu saptadık." 
Marmara Tıp Fakültesi Dekanı Tolga Dağlı, sohbetimiz sırasında Haydarpaşa'daki tarihi binanın içinde yer alan hamamın müzeye dönüştürülmesi için çalışmalara başladıklarını anlattı. Bir de üzüntüleri vardı Başıbüyük'te temeli atılan fakülteye bağlı hastanenin bir türlü bitirilemiyor oluşu... 
Öğrenci Kongresi'ni hazırlayan öğrenciler ve hocalarını kutlarken, Başıbüyük'teki hastanenin bitirilmesi konusunda yetkililere çağrıda bulunuyoruz. 



</TEXT>
</DOC>
