<DOC>
<DOCNO> 329965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/ekonomi/aeko.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Spekülatif risk alan bir banka değiliz...' 
</HEADLINE>
<TEXT>


Türk Ekonomi Bankası'nın yüzde 84'üne sahip olan Mali Yatırımlar üzerinden BNP Paribas ile ortak olan TEB'in Genel Müdürü Varol Civil, banka için "Hiçbir zaman spekülatif olmadı' dedi 

Finans Sohbetleri - KADİFE ŞAHİN 

Türk Ekonomi Bankası TEB , Türkiye'de adı yabancı banka evliliği ile anılan ve bu alanda hedefini zaman aşımına uğratmadan gerçekleştiren bir kurum olarak dikkat çekti. Bankacılık sektöründe bugünlerde yine çok yoğun olarak gündemde olan 'yabancı banka ortaklıkları' daha çok sistemdeki sermaye ihtiyacına işaret ediyor. 
Fransız BNP Paribas ile şubatta resmi imzaları atarak yılın ilk yabancı banka evliliğini gerçekleştiren TEB'in Genel Müdürü Varol Civil, ortaklığın bir 'zorunluluk'tan ziyade ortaya çıkan 'kan uyuşumu' nedeniyle gerçekleştiğini söyledi. 

'Teklif alıyorduk' 
Bankacılık sektörünün Türkiye'de bir değişim süreci yaşadığını belirten Civil, bu gelişmeler içinde TEB'in evlilik kararını, sağlam yapısına aynı büyüme stratejisi ile katkıda bulunacak bir ortağın varlığını ortaya koymasıyla açıkladı. 
'Evlilik gerektiren bir durumumuz yoktu' diyen Varol Civil, TEB'in banka olarak Türkiye'de çok iyi bir marka olduğunu söyledi. Bankanın güçlü imajının reyting şirketlerinden aldığı notlarla somutlaştırıldığına dikkat çeken Civil, " Kamu otoriteleri tarafından da her zaman takdirle karşılanmış bir bankayız" diye konuştu. 
Civil, bankanın ortaklığı konusunda şu açıklamada bulundu 
"Belirttiğimiz özelliklerimiz nedeniyle bizim mutlaka evlilik gerektiren bir durumumuz yoktu. Stratejimizi yolumuza 'yalnız devam edeceğiz' şeklinde belirlemiştik. O yüzden TEB sektörde her zaman kendi ayakları üzerinde duran ve spekülatif riskler almayan, ihtiyatlı bir risk politikası olan bir banka olarak dikkat çekti. 
Biz kendi kendine yeten uygulamalarımızla, bizim bankacılık anlayışımızın geleceği günleri bekleyerek faaliyetlerimize devam ediyorduk. Dolayısıyla o dönemlerde herhangi bir yabancı ortak arayışımız yoktu. Daha çok bize gelen teklifler vardı. Pek çoğu ile ilgilenmedik. Biri ile ilgilendik. O da bildiğiniz gibi Citibank'tı. Bunun dışında kimse ile ilgimiz olmadı. BNP Paribas ile kan uyuşumu oldu. Bu ortaklığın Türkiye'de büyümemizde katkısı olacağını hissettiğimiz için ortak olduk." 

'Stratejik işbirliği' 
Civil, Türkiye'de bankaların sermaye yapılarının güçlendirilmesi için yabancı desteğine duyulan ihtiyaç konusunda şöyle konuştu 
"TEB özelinde böyle bir zorunluluk yoktu. Sermaye yeterliliğimiz ve serbest sermaye tutarımız yüksek olan bir bankayız. Öte yandan bizim gibi ülkelerde bankaların serbest sermaye oranları önemlidir. TEB, her zaman serbest sermayesi yüksek ve finansal faaliyet dışında yatırım yapmayan bir banka. Dolayısıyla böyle bir sermaye gereksinimi nedeniyle yabancı ortak ihtiyacımız olmadı. Bizim düşüncemiz stratejik işbirliği yapmak ve onunla beraber büyüyebilmekti." 

'Yabancı tartışması erken' Türkiye'de bankacılık sektörü için insan kaynağının, IT altyapısının, ürün ve hizmet kalitesinin Batı standartlarında olduğunun dile getirildiğini ifade eden Civil, tek eksiğin sermaye olarak gösterildiğini söyledi. Civil, "Bu her zaman konuşulur. Dolayısıyla sermaye eksikliği yabancı sermaye tarafından kısmen karşılanabilir" değerlendimesinde bulundu. Civil, "Diğer taraftan yabancı bankaların Türkiye'ye ilgisine bakılarsa, bunun nedeni Türkiye'deki ekonomik ve siyasi istikrar ile birlikte bankacılıktaki potansiyelin ilgilerini çekmesidir. Bana göre bankacılık sektöründe artan yabancı ilgisi daha çok onlardan geliyor" diye konuştu. 
Sektördeki yabancı tartışmasını 'çok erken' bulan Civil, "Daha yabancıları kapıda görmeden 'iyidir kötüdür' tartışması yapmamız zamanlama olarak doğru değil. Yabancıların sektördeki payı yüzde 5. Dolayısıyla bankacılığımızın güçlenmesi ve uluslararası alanda ekonomiye katkı sağlaması için yabancı sermaye gerekli" dedi. 

'BNP Paribas ile sıra derdimiz yok' TEB Genel Müdürü Varol Civil, Paribas ile ortaklığın sektördeki bankalar içinde bir sıralamayı hedeflemediğini söyledi. 
"Açıkçası biz ne daha önce ne bugün yabancı ortakla birlikte sıralama derdinde değiliz" diyen Civil, "Bankacılığın birkaç kriteri var, birincisi sermayenize oranla iyi bir k r elde etmek. Bir diğeri belli bir ekonomik ölçüğe ulaşmak ve muhtelif hizmetler sunabilmek. Dolayısıyla bizim yabancı ortağımızla birlikte 'Mutlaka şu sıralara yerleşmemiz gerekir' diye bir kaygımız yok. Ama bu ortaklıkla bundan sonra daha önce çok aktif olmadığımız alanlarda büyüyeceğiz. Bugüne kadar faaliyetlerimiz daha çok kurumsal, ticari bankacılık, dış ticaret finansmanı ve yatırım bankacılığında yoğundu. Büyümemiz banka dışı finansal alanlarda da olacak" dedi. 


</TEXT>
</DOC>
