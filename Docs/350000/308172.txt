<DOC>
<DOCNO> 308172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yasam/axyas02.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Azteklerin insan kurbanları bulundu 
</HEADLINE>
<TEXT>


Arkeologlar, Azteklerin çok sayıda insanı, korkunç yöntemlerle kurban ettiklerini kanıtlayan bulgulara ulaştı 

DIŞ HABERLER SERVİSİ 

Meksika'nın Ecatepec bölgesinde yapılan arkeolojik kazılarda, Azteklerin yaygın ve kanlı insan kurban etme törenlerini doğrulayan insan iskeletleri bulundu. 
Arkeologlar, gelişmiş cihazlarla elde edilen bulguların, Azteklerin, aralarında çocukların da bulunduğu çok sayıda insanı, korkunç yöntemlerle kurban ettiklerini kanıtlar nitelikte olduğunu söyledi. Ecatepec'te geçen aralıkta yapılan kazıda, kurbanların yakıldığını gösteren iskeletler ve içlerinde insan eti pişirildiği tahmin edilen kaplar bulundu. 

Onlar barbar mı 
Son bulgular, Aztek ve Mayalar gibi Kızılderili uygarlıklarının, tarihi metinlerde anlatıldığı gibi barbarca yöntemlerle insanları kurban eden toplumlar oldukları iddiasını güçlendirdi. 
Bu iddiaya karşı çıkanlar ise İspanyolların, Azteklerin katledilmesini haklı çıkarmak için bu toplumları barbar gibi göstermeye çalıştığını öne sürüyordu. 




</TEXT>
</DOC>
