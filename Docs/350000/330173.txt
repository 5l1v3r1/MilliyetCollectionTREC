<DOC>
<DOCNO> 330173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur22.html </URL>
<DATE> 2005/04/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İncirlik'te "Don Kişot" kılığında ABD protestosu .. 
</HEADLINE>
<TEXT>

     ''Don Kişot'' gibi giyinerek atıyla Adana'nın merkez Yüreğir İlçesi'ne bağlı İncirlik Beldesi girişine gelen Osman Akkuş, ''ABD Karşıtı Eylem'' yaptı. 
     Öğle saatlerine doğru atıyla Hava Üssü'nün bulunduğu İncirlik Beldesi'ne gelen ve kendisini büyük güçlere karşı tek başına savaşan ''Don Kişot''a benzeten Osman Akkuş, gösteri yapmak amacıyla üssün giriş kapısı önüne gitmek istedi. 
     Akkuş, bu sırada belde girişinde önlem alan jandarma ekipleri tarafından trafiği engellememesi konusunda uyarıldı. Kısa süren tartışmanın ardından Akkuş, elindeki mızrağı ve kalkanıyla belde girişinde basın açıklaması yaptı. 
     Açıklamasında, Irak topraklarında manevra alanı bulamayan ABD'nin bölgede daha rahat edebilmesi için İncirlik Üssü'nü kullanmak için tam yetki istediğini öne süren Akkuş, ''Ortadoğu'ya buradan yönetmekte ısrarlı olan ABD, İncirlik'i 2. Guantanamo yapma peşindedir'' dedi. 
     Akkuş, basın açıklamasının ardından atı ödünç aldığı vatandaşa teslim ederek, olaysız şekilde beldeden ayrıldı. 
     
</TEXT>
</DOC>
