<DOC>
<DOCNO> 300263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy22.html </URL>
<DATE> 2004/12/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
CHP İzmir İl Başkanı 'Sarıgül'e törene katılma' dedik, dikkate almadı 
</HEADLINE>
<TEXT>

     CHP İzmir İl Başkanı Alaattin Yüksel, Menemen Belediye Başkanı dışındaki bütün belediye başkanları ve ilçe başkanlarının, Mustafa Sarıgül'ün Kubilay törenlerine katılmaması gerektiği düşüncesinde olduğunu belirterek, ''Mustafa Sarıgül'e Kubilay törenlerine katılmaması gerektiği uyarısını ilettik, buna rağmen dikkate almadı'' görüşünü bildirdi. 
     Alaattin Yüksel, yaptığı yazılı açıklamada, Kubilay'ı anma törenlerinden sonra CHP Menemen ilçe binasında İzmir'in 28 ilçesiyle Muğla, Manisa, Turgutlu ve Salihli'den gelen partililerle değerlendirme toplantısı yaptıklarını kaydetti. 
     Şişli Belediye Başkanı Mustafa Sarıgül'ün törene katılması konusunda endişeleri olduğunu belirten Yüksel, açıklamasında şu ifadelere yer verdi 
     ''İlçe ve belediye başkanlarıyla 21 Aralık'taki toplantıdan sonra yaptığımız açıklamada, Mustafa Sarıgül'ün Menemen'de olmasının, Kubilay üzerinden siyaset yapıldığı anlamına geleceği ve 74 yıldır CHP'nin sahiplenip katıldığı bu törenlere gölge düşürülebileceğini açıklamıştık. Şehitler üzerine siyaset yapılması daha önce çok eleştirdiğimiz bir anlayışken, Mustafa Sarıgül'ün Menemen ziyaretiyle kamuoyunun da ciddi hassasiyet gösterdiği Kubilay'ı anma törenlerinde böyle bir izlenim bırakılmasından kaygı duyuyorduk. Ne yazık ki törenlerde istemediğimiz olaylar az da olsa yaşandı. Menemen Belediye Başkanı Tahir Şahin ve Mustafa Sarıgül, kendilerini gösterme gayretiyle amaçlarına uygun şovu gerçekleştirebilmek için kortejin en başına, benim ve milletvekillerinin önüne zorla geçmeye çalıştılar.'' İl başkanı olarak partilileri yatıştırmaya ve tatsız olaylar çıkmasını engellemeye çalıştığını belirten Alaattin Yüksel, şöyle devam etti 
     ''Bizim üzüntümüz ve tepki gösterdiğimiz şey, parti içinde birilerinin bir yerlere gelmek için Kubilay'ı anma törenini araç olarak değerlendirmesidir. Nitekim Mustafa Sarıgül, Menemen Belediye Başkanı dışındaki tüm belediye ve ilçe başkanlarıyla ortak düşüncemiz olan törenlere katılmaması gerektiği uyarısını kendisine iletmemize rağmen, bunu dikkate almadı. Yapılan şey yanlıştı.'' 
     
</TEXT>
</DOC>
