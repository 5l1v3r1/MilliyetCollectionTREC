<DOC>
<DOCNO> 309708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas14.html </URL>
<DATE> 2005/01/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Terlemenin azı da zarar, çoğu da... 
</HEADLINE>
<TEXT>

     Aşırı terlemenin de terlemeyi önleyici kozmetik ürünler kullanmanın da sağlık açısından zararlı olduğu bildirildi. 
     Erciyes Üniversitesi Tıp Fakültesi Dermatoloji Ana Bilim Dalı Öğretim Üyesi Prof. Dr. Ekrem Aktaş, AA muhabirine yaptığı açıklamada, terlemenin normal oranlarda gerçekleşmesinin insan sağlığı açısından faydalı olduğunu, buna karşın terlemenin önlenmesi veya fazla miktarda gerçekleşmesinin ise zararlı sonuçlara yol açtığını belirtti. 
     İnsanların kış aylarında soğuk havalardan korunmak için gereğinden fazla giyinmelerinin terleme oranını artırdığını ve bazı sağlık sorunlarına neden olduğunu bildiren Prof. Dr. Aktaş, şunları söyledi 
     ''Terleme ve sonrasında terin buharlaşmasıyla vücudun ısı dengesi sağlanır. Ter bezlerinin yaydığı sıvı, vücuttan atıldıktan sonra buharlaşır ve böylece vücudun ısı dengesi korunur. Ayrıca vücuttaki üre, ürik asit, tuz ve diğer zararlı maddeler terleme yoluyla dışarı atılır. Böylece ter bezleri adeta birer böbrek gibi çalışarak kanın temizlenmesine yardımcı olurlar. Ancak kış aylarında fazla kalın giyinilmesine bağlı olarak meydana gelen aşırı terleme sonucunda terin soğuması halk arasında kulunç tutulması olarak bilinen Miyalji'ye yol açar. Bu durumda bel, boyun, omuz ve çeşitli kas tutulmaları meydana gelir.'' İnsanların yaz aylarında daha fazla terlemesi gerekirken, gereğinden kalın giysiler giyilmesi nedeniyle terlemenin kışın daha fazla yaşandığını kaydeden Prof. Dr. Aktaş, terlemenin fazla oranda gerçekleşmesinin, kas tutulmalarının yanı sıra solunum yolu ve akciğer enfeksiyonlarına da neden olduğunu belirtti. 
     
     HAVA SICAKLIĞINA GÖRE KIYAFET 
     Terlemeyi kozmetik ürünler kullanarak önlemeye çalışmanın sağlık açısından zararlı olduğunu ifade eden Prof. Dr. Ekrem Aktaş, şöyle devam etti 
     ''Özellikle koltuk altına veya yüze uygulanan terlemeyi önleyici kozmetik ürünler, ter bezlerinin ağzının kapanmasına ve dolayısıyla iltihaplanmaya neden olmaktadır. Bu nedenle hangi mevsimde olursa olsun bu tür kozmetik ürünlerin kullanılmasından kaçınılmalıdır. Terlemenin önlenmesi ile vücut sıcaklığı dengesi bozulabilir. Bunun sonucunda da ateş yükselmesi görülebilir. Tersine terlemenin fazla miktarda olması da yukarıda sıraladığımız sorunlara yol açabilir. Bu nedenle kıyafet tercihine dikkat edilmelidir. Her mevsim, havanın sıcaklığına göre terlemenin normal oranlarda gerçekleşmesini sağlayacak kıyafetler giyilmelidir.'' 
     
</TEXT>
</DOC>
