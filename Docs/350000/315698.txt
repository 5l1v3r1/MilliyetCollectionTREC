<DOC>
<DOCNO> 315698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun31.html </URL>
<DATE> 2005/02/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ateşkes bozuluyor mu Ortadoğu'de gergin saatler... 
</HEADLINE>
<TEXT>

     İsrail tarafından dün öldürülen 2 Filistinli eylemcinin Nablus'taki cenaze törenine 4 bin kadar Filistinlinin katıldığı bildirildi. 
     Nablus'taki AFP muhabiri, cenaze törenine katılan Filistinlilerin, İsrail ile Filistin Yönetimi arasındaki ''güvenlik işbirliği'' karşıtı sloganlar attığını, El Aksa Şehitleri Tugayları örgütünün 30 kadar üyesinin de havaya ateş açtığını aktardı. 
     Muhabir, örgütün dağıttığı bildirilerde, ''İsrail saldırılarının devamı halinde, Filistin lideri Mahmud Abbas'ın talebi üzerine Filistinli silahlı grupların sürdürdüğü sükunet ortamını bozma'' tehdidinde bulunulduğunu da söyledi. 
     27 yaşındaki İsam Hamza ile 24 yaşındaki Mahyub Kinni, salı akşamı Nablus bölgesindeki Yahudi yerleşim birimi Har Braha yakınlarında İsrail askerlerince öldürülmüştü. 
     İsrail ordusu sözcü ise, 2 Filistinlinin saldırı hazırlığında olduğunu bildirmişti. 
     
     FİLİSTİNLİ MİLİTANLARDAN SALDIRI 

     Öte yandan Filistinli militanların, Gazze Şeridi'nin güneyindeki bir Yahudi yerleşim birimine saldırı düzenlediği bildirildi. 
     İsrail ordu açıklamasında, Filistinli militanların iki havan topu mermisi attığı Yahudi yerleşim birimi Morag'ta ölen ya da yaralanan olmadığı, saldırıda maddi hasar da meydana gelmediği kaydedildi. 
     Filistin ve İsrail liderinin geçen hafta ateşkes ilan etmelerine rağmen, bölgeden saldırı haberleri gelmeye devam ediyor. 
     
     BARGUTİ'DEN İSRAİL'E ABBAS'A YARDIM İÇİN MAHKUMLARI BIRAK 

     İsrail'de cezaevinde olan Filistinli lider Mervan Barguti, İsrail'in, ''Filistin lideri Mahmut Abbas'a yardımcı olmak için Filistinli mahkumları serbest bırakmasını'' istedi. 
     Cezaevinde Maariv gazetesine demeç veren Barguti, ''Ebu Mazen'e Mahmud Abbas yardım edeceğinize, onu alay konusu haline getiriyorsunuz. Bu böyle devam ederse, 6 ay sonra çekip gider, siz de buna üzülürsünüz'' dedi. 
     ''5 bin mahkumu derhal bırakmalısınız'' diyen Barguti, ''Bu, Ebu Mazen'e yardım etmenin ve Filistinlilere müzakerelerin mümkün olduğunu anlatmanın tek yolu'' ifadesini kullandı. 
     İsrail, 900 Filistinliyi serbest bırakacağını açıklamış bulunuyor. İsrail cezaevlerinde 7600 civarında mahkum var. 
     Barguti, 2003'te İsrail tarafından tutuklanmış ve intifada hareketine öncülük etmekle suçlanarak geçen yılın haziranında müebbet hapis cesasına çarptırılmıştı. 
     
</TEXT>
</DOC>
