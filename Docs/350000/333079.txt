<DOC>
<DOCNO> 333079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur37.html </URL>
<DATE> 2005/04/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Yuvası dağılan işadamından ABD ve İngiltere'ye tazminat davası... 
</HEADLINE>
<TEXT>

     Hatay'ın İskenderun İlçesi'nde uluslararası ticaret yapan bir işadamının, Irak savaşından etkilenen 3 yıllık Rus eşinin çocuğuyla birlikte kendisini terk ettiğini belirterek, Avrupa İnsan Hakları Mahkemesi'ne AİHM , ABD ve İngiltere aleyhine birer milyar dolar tazminat davası açtığı bildirildi. 
     İsmi gizli tutulan işadamının Avukatı Maruf Kaymaz, düzenlediği basın toplantısında, müvekkilinin, mutlu ailesinin parçalanmasının sebebi olarak gördüğü ABD ve İngiltere aleyhinde, AİHM'ye birer milyar dolar maddi ve manevi tazminat davası açtığını, 4 sayfalık dosyanın bugün mahkemeye gönderildiğini açıkladı. 
     Söz konusu davanın Irak savaşına dünyada ilk kez sivil halktan gelen resmi bir tepki olduğunu savunan Avukat Kaymaz, ''Bu davanın yaşadığımız çağ itibariyle duyarlı sivil insanlara örnek olacağı kanaati ve umudu içindeyiz'' dedi. 
     Konuyla ilgili AA muhabirinin sorularını yanıtlayan Avukat Kaymaz, işadamının 11 yıldır birlikte olduğu Rus eşiyle 3 yıl önce evlendiğini ve 6 yaşında bir çocuğu olduğunu bildirdi. 
     Irak savaşı sırasında ABD araç ve teçhizatlarının İskenderun'a gelmesi nedeniyle Saddam Hüseyin'in bu merkezlere füze saldırısı yapacağı söylentileri üzerine işadamının Rus eşinin, çocuğuyla birlikte 2004 yılının Ekim ayında Rusya'ya gittiğini belirten Av. Kaymaz, şunları söyledi 
     ''Aradan geçen sürede psikolojik tedaviye başlayan Rus kadın, eşine boşanma davası açmış. Bu durumda, müvekkilim de psikolojik sorunlar yaşamaya başlayarak hem işinden hem de eşinden ayrı kalmanın verdiği ızdırapla bana başvurdu. İlk etapta her iki ülke için 100'er milyar dolar tazminat davası açılmasını istedi. Sonuçta hazırladığım dosya ile birer milyar dolarlık tazminat davası açmaya karar verdik. Bugün gönderilen dosyanın birkaç ay içinde esastan görüşülmesine karar verilmesini bekliyorum. Bunun gerçekleşmesi ya da davanın iptal olması halinde, yani her iki durumda müvekkilimin kimliğini açıklayacağım.'' Kaymaz, bu davanın insan hakları konusunda Avrupa'nın sınav vereceği bir dava olacağını vurgulayarak, sözlerini şöyle sürdürdü 
     ''AİHM sözleşmesinde ABD'nin imzası bulunmuyor, ancak İngiltere'nin imzası var. İngiltere'den tazminatı alacağımıza inanıyoruz. ABD ile ilgili de verilecek görevsizlik kararı ile Uluslararası Adalet Divanı'na başvuracağım. Ancak burada da kişilerin dava açma yetkisi olmadığı için mücadelemi hukuk devleti olmayan bir ülkeden dava açarak, yaşanan sorunu duyuracağız.'' 
     
</TEXT>
</DOC>
