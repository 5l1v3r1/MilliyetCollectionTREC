<DOC>
<DOCNO> 319624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy04.html </URL>
<DATE> 2005/03/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP'li Göksal Küçükali istifa etti... 
</HEADLINE>
<TEXT>

     AK Parti İstanbul Milletvekili Göksal Küçükali, partisinden istifa etti. 
     TBMM'de düzenlediği basın toplantısıyla istifa kararını açıklayan Küçükali, ''Üzülerek görmekteyim ki AK Parti, kuruluşundaki bütün prensiplerine ters hareket eden, evrensel hukuk kaidelerini hiçe sayan, adaleti, kalkınmayı ve demokrasiyi reddeden, kişisel kaprislerin, kinlerin, hırsların ön plana çıktığı bir parti olmuştur'' dedi. 
     ''Çeteye aracılık etmek'' iddiasıyla AK Parti Müşterek Disiplin Kurulu'na sevkedilen Küçükali, hakkındaki iddialara da yanıt verdi. 
     İstanbul Bağımsız Milletvekili Göksal Küçükali, savunmasını vermiş bir insanın huzuruyla AK Parti'den istifa ettiğini bildirerek, ''Sırf Disiplin Kurulu'na sevk edilmiş olmakla, savunma yapmadan, adeta kaçarcasına partiden istifa etmek siyasi ahlakımla bağdaşmazdı'' dedi. 
     TBMM'de düzenlediği basın toplantısına, kendisini desteklemek üzere toplantı salonuna gelen İstanbul Bağımsız Milletvekili Emin Şirin'e teşekkür ederek başlayan Küçükali, AK Parti Merkez Yürütme Kurulu'nun MYK şahsına karşı her türlü etik ve evrensel hukuk kuralları dışındaki davranışını kınadığını söyledi. 
     Küçükali, AK Parti MYK'nın 29 Kasım 2004'te toplanarak, 22-29 Kasım tarihlerinde yayınlanan Arena programında yer alan iddialar sebebiyle kendisini kesin ihraç talebiyle Müşterek Disiplin Kurulu'na sevk ettiğini anımsattı. 29 Kasım 2004 tarihli programın saat 21.00'de yayınlandığını ifade eden Küçükali, şunları söyledi 
     ''MYK'nın şahsımı disiplin kuruluna sevk ettiği toplantı ise 29 Kasım 2004 günü saat 18.00'de yapılmıştır. Nasıl oluyorsa AK Parti MYK aynı gün, programın gösterildiği saatlerden daha önceki bir saatte toplanarak, gerekçelerinden biri arasında yayınlanmamış bir programı delil göstererek benim kesin ihraç talebiyle Disiplin Kurulu'na sevk edilmeme karar vermiş bulunmaktadır, bu durumu anlamak mümkün değildir. 
     Her şeyden önce, MYK'nın beni disipline sevk kararı parti tüzüğüne aykırı. Parti tüzüğünün 112. maddesi, Disiplin Kurulu'na sevk kararından önce MYK, ilgilisini dinleyip gerek gördüğü inceleme ve araştırmaları görevlendireceği üye veya üyeleri vasıtasıyla yaptırabilir demektedir. 
     Buradan tüm MYK üyelerine soruyorum Hakkımda Müşterek Disiplin Kurulu'na sevk kararı vermeden önce, tüzüğün 112 maddesi uyarınca beni ne zaman dinlemek için çağırmışlar ve hangi muhakkiki tayin edip hangi araştırmaları yapmışlar '' 
     
     İSTİFA ETMEK İÇİN... 

     Göksel Küçükali, 15 Şubat 2005 tarihinde Disiplin Kurulu'nda yaptığı savunmada, Arena programında hakkında yer alan tüm iddiaları teker teker belgeleri ile çürüttüğünü bildirerek, sözlerini şöyle tamamladı 
     '' Parti yönetimi beni Müşterek Disiplin Kurulu'na sevk ederken, hem tüzüğe aykırı hareket etmiş, hem de bana karşı hukukun temel kurallarını hiçe sayan, insan haklarını ayaklar altına alan eylemleri bana reva görmüştür. Partiden kesin ihraç talebiyle Müşterek Disiplin Kurulu'na sevk edilmesi gerekenler bana karşı bu eylemleri gerçekleştirenlerdir. 
     MYK'nın bu kararına başkanlık yapan Genel Başkan Yardımcısı Mir Dengir Fırat bugün, enerji yolsuzluğuna adı karıştığı iddia edildiği için Haysiyet katliamı yapılıyor, ispat edin istifa edeyim diye bağırmaktadır. 
     Üzülerek görmekteyim ki AK Parti kuruluşundaki bütün prensiplerine ters hareket eden, evrensel hukuk kaidelerini hiçe sayan, adaleti ve kalkınmayı ve demokrasiyi reddeden, kişisel kaprislerin, kinlerin, hırsların ön plana çıktığı bir parti olmuştur. 
     Bu durumda bana istifa etmek için bugünü mü bekledin diye sorabilirsiniz. Evet, bugünü bekledim. Çünkü ben hakkımdaki bütün asılsız iddiaları belgeleri ile çürüttüm ve Müşterek Disiplin Kurulu'na savunmamı verdim. Disiplin Kurulu'na savunmamı verdikten sonra hakkımda bir delil var mı Varsa onlara da cevap vereyim diye sordum. Başkan ve heyettekiler yok dediler. Sırf Müşterek Disiplin Kurulu'na sevk edilmiş olmakla, savunma yapmadan, adeta kaçarcasına partiden istifa etmek siyasi ahlakımla bağdaşmazdı. Bu nedenle savunmamı vermiş olmanın huzuruyla AK Parti'den istifa ediyorum. Ve, AK Parti'nin yönetimini kendileri ile vicdanları ile kul hakkını hiçe sayan sorumlulukları ile başbaşa bırakıyorum.'' 
     
     BAŞBAKAN'A OLAN SEVGİ 

     Bir gazetecinin, ''Başbakana olan sevginiz sürüyor mu '' sorusunu, ''Takdir edersiniz ki bu şartlarda sevgimin devam etmesi mümkün değildir'' diye yanıtlayan Küçükali, ne DYP yöneticileri ne de AK Parti'den istifa eden Erkan Mumcu ile görüşmediğini söyledi. Siyasi yaşamına ANAP'ta başladığını ve 10 yılı aşkın şeref ve onurla devam ettiğini belirten Küçükali, ''Biz garip gureba için çöpten ekmek toplayanlar için iktidara geldik, ama şimdi çöpte ekmek yok'' dedi. 
     AK Parti Grup Başkanvekili İrfan Gündüz'ün enerji operasyonu ile ilgili bir gazetecinin sorusunu, ''Haklarında mahkeme kararı var mı '' diye yanıtladığını hatırlatan Göksal Küçükali, ''Şimdi ben kendisine soruyorum. Benimle ilgili elinde ne mahkeme kararı vardı da hiç vicdanın sızlamadan o karara imza attın. İrfan Gündüz, Allah'a hesap vereceğini bilmiyor mu Bunların anlayışı budur, Türkiye için üzülüyorum, Türkiye çok dikkatli olmalıdır'' diye konuştu. 
     
     ERDOĞAN'LA YILDIZI HİÇ BARIŞMADI 

     AKP'den istifa eden İstanbul Milletvekili Göksal Küçükali'nin, 3 Kasım seçimlerinde listenin arka sıralarına konması nedeniyle parti yönetimi ve Başbakan Recep Tayyip Erdoğan'la yıldızı hiç barışık olmadı. 
     Göksal Küçükali, kapatılan RP döneminde de milletvekilliği yaptıktan sonra 3 Kasım seçimlerinde AKP'den aday oldu. Ancak Başbakan Erdoğan, eski milletvekili olmasına rağmen Küçükali'yi, listenin arka sıralarına koydu. 
     Küçükali, bunu "Seçilmesinin istenmediği" şeklinde yorumladı. Parti yönetimi ise Küçükali'yi, "Seçim kampanyasında çalışmamak ve Erdoğan hakkında ileri geri konuşmakla" suçladı. CHP ve AKP dışındaki partilerin barajı aşamaması ve AKP'nin yüksek oy alması sayesinde Küçükali, İstanbul Milletvekili olarak Meclis'e girdi. 
     Ancak Küçükali'nin Erdoğan'a liste kızgınlığı hep devam etti. Küçükali, Başbakan Erdoğan ve parti yönetimine ilk karşı çıkışını 1 Mart tezkeresi sırasında gösterdi. 
     Küçükali, Erdoğan ve parti yönetiminin tezkere yanlısı tutumunu açıkça eleştirerek, tezkerenin TBMM'den geçmesi halinde AKP'den istifa edeceğini açıkladı. Küçükali, tezkere Meclis'te reddedilince AKP'de kalmasına karşın Erdoğan' a yönelik eleştirileri nedeniyle ihraç istemiyle Disiplin Kurulu'na sevkedildi. Küçükali'ye, 2 ay süreyle partiden geçici ihraç cezası verildi. 
     Küçükali, cezasını tamamlamasının ardından partiye dönmesine karşın küskün tavrını sürdürdü, parti çalışmalarına katılmaması dikkat çekti. 
     Küçükali'nin ismi son olarak "çete aracılığı" yaptığı suçlamasıyla gündeme geldi. Gazeteci Uğur Dündar'ın programında yer alan iddialara göre yedi yıl önce Beylikdüzü'nde villalar inşa etmek için belediyeye başvuran işadamı Adnan Güner, AKP İstanbul Milletvekili Göksal Küçükali'nin rüşvet isteyen ve çıkar amaçlı suç örgütü suçlamasıyla yargılanan kişilerin kurtulması için kendisine baskı yaptığını öne sürdü. Milletvekilinin, ifadesini değiştirmesini istediğini açıklayan Güner, bu teklifi reddettiğini ve bir gün sonra evinin kurşunlandığını iddia etti. 
     Küçükali'nin Bu sırada parti yönetimince ihraç edileceği söylenmesine karşın geçen sürede bir işlem yapılmadı. Küçükali de parti yönetiminin kendisini ihraç edemeyeceğini savundu. 
     Küçükali'nin Erkan Mumcu'nun yeni oluşumu ya da DYP'ye katılmaması halinde Necmettin Erbakan'ın Saadet partisi'nin saflarına dönüş yapan ilk milletvekili olabileceği de belirtiliyor. 
     
     ARINÇ'A DA KARŞI ÇIKMIŞTI 

     Küçükali, 6 ekim 2004'te, Meclis başkanı seçimleri sırasında TBMM başkanlığına aday gösterilen Bülent Arınç'ı protesto etmişti. Milletvekillerine bir mektup yazan Küçükali, Arınç'a oy vermeyin' çağrısı yapmıştı. 
     Daha önce 'dirayetli ve dik duruşu' nedeniyle Arınç'ın herkesin oyunu alarak başkan seçildiğini ifade eden Küçükali, mektubunda "aradan geçen iki senelik zaman zarfında, Arınç'ın icraatlarını gördük ve bazı eksikliklerin ortaya çıktığını müşahede ettik. Arınç, kolay ulaşamadığımız, acil konularda bile bıraktığımız mesajlara cevap vermeyen bir TBMM Başkanı olarak önümüze çıktı. Mesajlarımıza, yazılarımıza cevap alamadık ama en önemlisi temsil edilmesini istediğimiz fikirlerin ve tavırların temsil edilmediğini gördük" ifadelerine yer vermişti. 
     
     SON MİLLETVEKİLİ DAĞILIMI 

     Küçükali'nin istifasıyla AK Parti'nin sandalye sayısı 363'e düşerken, bağımsızlar 9'a yükseldi. 
     TBMM'deki son sandalye durumu ise şöyle 

AK Parti 363 
CHP 170 
Bağımsız 10 
DYP 5 
Halkın Yükselişi Partisi 1 
Toplam 549 

     
</TEXT>
</DOC>
