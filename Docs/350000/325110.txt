<DOC>
<DOCNO> 325110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur08.html </URL>
<DATE> 2005/03/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Boyun tümörüne yakalanan genç kızın dramı... 
</HEADLINE>
<TEXT>

     Eğitimini sürdürmek için gittiği Hakkari'de boynunda tümör oluşan genç kız, kendisine yardım eli uzatılmasını bekliyor. Lise 2. sınıfta okuldan ayrılmak zorunda kalan genç kız, '''Tek isteğim, tedavimin yapılması ve okuluma geri dönebilmek'' dedi. 
     A.A muhabirinin aldığı bilgiye göre, Hakkari'nin Yüksekova İlçesi'nde yaşarken girdiği sınavda Hakkari Sağlık Meslek Lisesi'ni kazanan Hanife Keser, anne ve babasıyla birlikte il merkezinde bir gecekonduya taşındı. 
     Oturdukları evin rutubetli olması nedeniyle zaman zaman sağlık sorunları yaşayan, ancak bu sorunları dikkate almayan Hanife Keser, vücudunun halsizleşmesi ve boğazındaki ağrıların artması üzerine Hakkari Devlet Hastanesi'ne giderek muayene oldu. 
     Doktorun kendisine rutubet nedeniyle kolunda kireçlenme başladığını söylediğini anlatan Keser, ''Zamanla durumum ağırlaşınca, tedavimi Van'da devam ettirmeye başladım. Bu nedenle Van'ın Edremit İlçesi'nde bir gecekondu kiraladık ve babamla birlikte burada yaşamaya başladık'' dedi. 
     Hastalığı nedeniyle lise 2. sınıfta eğitimine ara vermek zorunda kaldığını anlatan Keser, 1 yıldır Yüzüncü Yıl Üniversitesi Tıp Fakültesi Araştırma Hastanesi'nde tedavi gördüğünü söyledi. 
     Keser, parasızlık nedeniyle ilaç almakta zorlandığını ve ameliyat olamadığını belirterek, şöyle konuştu 
     ''Hastalığım nedeniyle kemoterapi gördüm ve saçlarım döküldü. Ayrıca sağ elimi hareket ettiremiyorum. Halsiz düşüyorum. Yemek yiyemediğim için gün geçtikçe zayıflıyorum. Her gün mutlaka halsizliğimi gidermek için üç iğne yaptırıyorum. Tek isteğim tedavimin yapılması ve okuluma geri dönebilmek. Bir an önce okulumu bitirip hemşire olmak istiyorum.'' 
     
     AĞABEYİ, BURSUNUN YARISINI KARDEŞİNE GÖNDERİYOR 
     Hasta genç kızın babası Sultan Keser de ailesinin geçimini inşaatlarda çalışarak sağladığını ve maddi durumlarının, kızının tedavisinin tamamlanması için yeterli olmadığını belirtti. 
     Kızının yaklaşık 1 yıldır tedavi gördüğünü, ancak iyileşemediğini vurgulayan Keser, şunları söyledi 
     ''Kızım her gün baba beni kurtar diye haykırıyor. Bu feryatlar karşısında bir şey yapamamanın üzüntüsünü yaşıyorum. Evladım gözümün önünde eriyor. Maddi gücümüz yeterli olmadığı için İstanbul'da üniversitede okuyan oğlum, kendisine sağlanan bursun bir bölümünü bize gönderiyor. Bu şekilde az olsa katkı sağlamış oluyor. Tek isteğim, kızımın sağlığına kavuşması ve çok sevdiği okuluna dönüp hemşire olmasıdır.'' 
     
     İĞNE, İHALEYE TAKILDI 
     Baba Sultan Keser, kızının her gün 3 iğne olduğunu ve bunları yeşil kartlarıyla alabildiklerini, ancak tedavi kapsamında yapılması gereken 5 iğnenin ise tıp fakültesinde ve Van'daki eczanelerde bulunmadığını aktardı. 
     Hastane yetkilerinin kendisine, iğneler için açılan ihaleye hiçbir ilaç firmanın katılmaması nedeniyle getirilemediğini söylediklerini kaydeden Keser, ''Doktor, 5 ayrı iğneyi almamızı istedi. Her iğnenin fiyatı bin YTL. Yani toplam 5 bin YTL. Bizim imkanlarımız bu ilaçları almaya yetmiyor. Maalesef kızımın ilacı ihaleye takıldı. Bir an önce ihalenin yeniden yapılarak ilaçların temin edilmesini bekliyoruz'' dedi. 
     Hastane yetkilileri de iğneler için ihalenin yeniden yapılacağını bildirdi. 
     
     BOYUN TÜMÖRÜ 
     Hastalık hakkında bilgi veren Yüzüncü Yıl Üniversitesi Araştırma Hastanesi Göğüs Cerrahisi uzmanları, tıp dilinde ''primitif nöroektodermal tümör'' olarak adlandırılan boyun tümörünün, genç kızda yemek ve soluk borusu arasında 15 santimetre uzunluğunda olduğunu söylediler. Uzmanlar, bu tür hastalıklarda ilk tedavinin cerrahi müdahale olduğunu ve kemoterapi uygulandığını söylediler. Uzmanlar, ileri tedavi sürecinin ise ilaç ve radyoterapi ışın tedavisi olduğunu ifade ettiler. 
     
</TEXT>
</DOC>
