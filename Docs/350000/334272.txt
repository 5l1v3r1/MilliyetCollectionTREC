<DOC>
<DOCNO> 334272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo22.html </URL>
<DATE> 2005/04/17/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Tarihi derbiden izlenimler... 
</HEADLINE>
<TEXT>

     Fenerbahçe ile Beşiktaş arasında Kadıköy'de son yılların en ilginç derbi maçı oynandı. 
     Ezeli rakibinin 16 puan gerisinde lig dördüncüsü olarak maça başlayan Beşiktaş, lider Fenerbahçe'yi 10 kişiyle 4-3 yenerek, tarihi bir skora imza attı. 
     Beşiktaş, derbi maçı, kaleci Cordoba'nın kırmızı kart görmesi ve 3 oyuncu değişikliği hakkını kullanmasından dolayı kalede Pancu ile tamamlamak zorunda kaldı. 
     
     REKOR BİTİRMEK BEŞİKTAŞ'IN İŞİ 

     Derbi maçı 10 kişiyle 4-3 kazanan Beşiktaş, ezeli rakibinin bu sezon Kadıköy'de lig maçlarındaki 14 maçlık galibiyet serisine son verdi. 
     Siyah-beyazlılar, aynı şekilde Fenerbahçe'nin 2001 yılında da 24 maçlık rekor galibiyet serisini yine Kadıköy'de noktalamıştı. 
     1999-2000 sezonunun 32. haftasında, 5 Mayıs 2000'de Kadıköy'de Gençlerbirliği'ne 3-1 yenilen sarı-lacivertliler, daha sonra Fenerbahçe Şükrü Saracoğlu Stadı'nda yaptığı üst üste 24 lig maçını da kazanmayı bilmişti. 2000-2001 sezonunda Kadıköy'de yaptığı 17 lig maçının tamamında rakiplerini yenen Fenerbahçe, 2001-2002 sezonunun 14. haftasında, 2 Aralık 2001'de ezeli rakibi Beşiktaş'a 2-1 yenilerek, 25. maçında galibiyet serisini noktaladı. 
     Beşiktaş ayrıca, 1 sezon sonra da Galatasaray'ı Mecidiyeköy'de 1-0 yenerek, ezeli rakibinin 25 maçlık rekoruna son vermişti. 
     
     ZİRVEYE HEYECAN GELDİ 

     Derbiyi kazanan Beşiktaş, zirve yarışına yeniden heyecan getirdi. 
     Beşiktaş'ın galibiyetiyle Fenerbahçe ile Galatasaray arasındaki puan farkı 4'e indi. 
     Derbiye Fenerbahçe'nin 16 puan gerisinde başlayan Beşiktaş ise puan farkını sarı-lacivertliler ile 13'e düşürüp, Galatasaray'ın 9, Trabzonspor'un da 7 puan gerisinde 4. sıradaki takibini sürdürdü. 
     
     FENERBAHÇE'NİN KADIKÖY'DE İLK KAYBI 

     Sahasında bu sezon yaptığı 14 lig maçını da kazanan Fenerbahçe, 15. maçta yine Beşiktaş engeline takıldı. 
     Bu maça kadar Kadıköy'deki lig maçlarında kalesinde sadece 4 gol gören sarı-lacivertliler, bu gece Beşiktaş'tan aynı sayıda gol yedi. 
     Fenerbahçe'nin bu sezon evindeki 15 lig maçında aldığı sonuçlar şöyle 
     Fenerbahçe - Samsunspor........ 2 - 1 Fenerbahçe - Malatyaspor....... 3 - 1 Fenerbahçe - Denizlispor....... 2 - 0 Fenerbahçe - Sakaryaspor....... 6 - 0 Fenerbahçe - B.B.Ankaraspor.... 1 - 0 Fenerbahçe - Diyarbakırspor.... 3 - 0 Fenerbahçe - Ankaragücü........ 5 - 0 Fenerbahçe - Konyaspor......... 3 - 0 Fenerbahçe - Çaykur Rizespor... 2 - 0 Fenerbahçe - İstanbulspor...... 4 - 0 Fenerbahçe - Kayserispor....... 7 - 0 Fenerbahçe - Akçaabat Sebatspor 2 - 0 Fenerbahçe - Gençlerbirliği.... 3 - 2 Fenerbahçe - Gaziantepspor..... 2 - 0 Fenerbahçe - Beşiktaş......... 3 - 4 
     
     KALECİ PANCU 

     Derbi maçın en ilginç gelişmelerinden birisi, Beşiktaş'ın maçı kalede Pancu ile tamamlaması oldu. 
     Fenerbahçe'nin kazandığı penaltı kararına itirazlarını sürdüren Cordoba, ikinci sarı kartını görüp, kırmızı kartla oyun dışı kaldı. Bu sırada Beşiktaş 3 oyuncu değiştirme hakkını kullandığı için kaleye Daniel Gabriel Pancu geçti. Rumen futbolcu, Alex'in penaltı atışına engel olamamasına rağmen, uzatma bölümüyle birlikte 18 dakika kaldığı kalede zaman zaman alkış alacak hareketler yaptı. 
     
     BEŞİKTAŞ'TA BÜYÜK SEVİNÇ 

     Birinci Süper Futbol Ligi'nde yıllarca unutulmayacak derbi maçta ezeli rakibi Fenerbahçe'yi 4-3 yenen Beşiktaş'ta maç sonrası büyük sevinç yaşandı. 
     Maçın ardından soyunma odasına giden Beşiktaşlı oyuncular, taraftarların ısrarı üzerine yaklaşık yarım saat sonra yeniden sahaya çıkarak, kendilerini Kadıköy'de yalnız bırakmayan 1800 taraftarının bulunduğu tribünün önüne gitti. Siyah-beyazlı oyuncularla taraftarlar birlikte tezahüratlar yaparak, galibiyet sevincini yaşadılar. 
     Kulüp başkanı Yıldırım Demirören ve yöneticiler de aynı şekilde sevinçlerini taraftarlarla karşılıklı ''siyah-beyaz'' tezahüratlarıyla kutladılar. 
     
     FENERBAHÇE'DEN ALKIŞ 

     Derbide 3 kez yenik duruma düşmesine rağmen ezeli rakibini yakalayan, ancak 4. gole yanıt veremeyen lider Fenerbahçe'de maç bitiminde büyük şok yaşandı. 
     Stadı tamamen dolduran sarı-lacivertli taraftarlar, 10 kişiyle ve kalecisinden yoksun biçimde Kadıköy'den galip ayrılan ezeli rakiplerini alkışlayarak uğurladı. Beşiktaşlı oyuncular da aynı şekilde Fenerbahçe tribünlerine karşılık verdi. 
     
     ÇALIMBAY'IN İLK DERBİ GALİBİYETİ 

     Beşiktaş, Rıza Çalımbay yönetimindeki 2. derbi maçta ilk galibiyetini aldı. 
     Ali Sami Yen Stadı'nda Galatasaray'a 1-0 kaybeden Rıza Çalımbay'ın talebeleri, Kadıköy'den mutlu ayrıldı. 
     Bu arada, Yıldırım Demirören'in, başkanlık koltuğuna oturduktan sonraki 2. derbi maçta da Beşiktaş, Fenerbahçe'yi yenmeyi başardı. 
     
     ALEX'İN 2 GOLÜ GALİBİYETE YETMEDİ 

     Derbi maçta 2 gol kaydeden Alex, takımının yenilgisine engel olamadı. 
     Gol sayısını 22'ye çıkaran Brezilyalı futbolcu, ''Gol Krallığı'' yarışmasında Trabzonsporlu Fatih Tekke'yi takibini sürdürdü. 
     
     CAREW'DEN FENERBAHÇE'YE 2. GOL 

     Beşiktaş'ın Kadıköy'deki derbide gol yollarında en çok güvendiği isimlerden olan John Carew, Fenerbahçe'ye bu sezonki 2. golünü attı. 
     Siyah-beyazlıların Ankaragücü ile yaptığı son maçta 2 gol atan, 1 de penaltı yaptıran Norveçli yıldız, derbide devre biterken attığı golle Beşiktaş'ı 2-1 öne geçirdi. 
     Sezonun ilk yarısında BJK İnönü Stadı'nda yapılan derbide de Fenerbahçe filelerini 1 kez havalandıran Carew, ligdeki gol sayısını 12'ye yükseltti. 
     
     GOLCÜ LUCİANO 

     Fenerbahçe'nin Brezilyalı savunma oyuncusu Fabio Luciano, son maçlarda golcü kimliğiyle ön plana çıkıyor. 
     Geçen haftaki Sakaryaspor maçında 90 3'te attığı golle sarı-lacivertli takıma 3 puan kazandıran Luciano, derbi maçta da 34. dakikada röveşata ile attığı golle takımını 1-1'e getirdi. 
     Luciano bu sezon ligdeki 4. golünü attı. 
     
     MEŞALELER HAVADA UÇUŞTU 

     Beşiktaş'ın 27. dakikada Tümer ile bulduğu gol sonrasında tribünlerde meşale gerginliği yaşandı. 
     Beşiktaşlı taraftarlar, gol sonrasında yaktıkları meşaleleri Fenerbahçeli taraftarların üzerine attı. Aynı meşaleleri Fenerbahçeli taraftarlar da Beşiktaşlıların üzerine fırlattı. 
     
</TEXT>
</DOC>
