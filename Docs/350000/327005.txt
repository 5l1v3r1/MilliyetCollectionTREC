<DOC>
<DOCNO> 327005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko12.html </URL>
<DATE> 2005/03/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
TeliaSonera Çukurova’dan Turkcell’de ek hisse almak için anlaştı 
</HEADLINE>
<TEXT>

     Çukurova Grubu, Turkcell Holding'de sahip olduğu yüzde 52 oranındaki hisselerin tamamını, diğer ortak Sonera Holding'e 3.1 milyar dolar bedelle satıyor. 
     Turkcell'den İMKB'ye gönderilen açıklamada, halen Turkcell'in yüzde 51'ine sahip olan Turkcell Holding'de Çukurova Grubu'nun doğrudan veya dolaylı olarak sahip olduğu ve Turkcell Holding'in sermayesinin yaklaşık yüzde 52'sini temsil eden B grubu hisselerin tamamının, Sonera Holding'e toplam 3 milyar 103.8 milyon dolar bedelle satılmasına karar verildiği belirtildi. 
     Sonera Holding'den bu çerçevede dün gelen teklifin uygun bulunduğu ve işlemle ilgili nihai hisse devir sözleşmesi üzerinde görüşmelerde bulunulmasına karar verildiği bildirildi. 
     Sözkonusu işlemin, nihai sözleşmelerin tamamlanması, hukuki incelemelerin tatmin edici şekilde sonuçlanması ve Sonera Holding'e Turkcell Holding ve Turkcell hisseleri için çağrıda bulunma yükümlülüğünden muafiyet tanınması da dahil olmak üzere, gerekli tüm resmi izinlerin alınması koşullarına bağlı olduğu bildirildi. 
     Hisse satışının gerçekleştirilmesi durumunda Çukurova Grubu şirketlerinin doğrudan veya dolaylı şekilde Turkcell'de sahip olduğu payın yaklaşık yüzde 13.5'e ineceği belirtildi. 
     Sonera Holding'den yapılan açıklamada ise hisselerin satışının ardından Sonera'nın doğrudan ve dolaylı olarak Turkcell İletişim'teki payının yaklaşık yüzde 64.3 olacağı kaydedildi. Sonera'nın TeliaSonera AB'nin tamamına sahip olduğu bir iştiraki olduğu bildirildi. 

     
</TEXT>
</DOC>
