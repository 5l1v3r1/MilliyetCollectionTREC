<DOC>
<DOCNO> 307658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/ekonomi/eko06.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te 17 milyon turist geldi 
</HEADLINE>
<TEXT>



Türkiye'ye, geçen yılın aralık ayında giriş yapan yabancı ziyaretçi sayısı, bir önceki yılın aynı ayına göre yüzde 24 oranında arttı. Toplam ziyaretçi sayısında geçen yılın tamamında kaydedilen artış ise yüzde 24.6 olarak gerçekleşirken, geçen yıl Türkiye'yi 17 milyon 548 bini yabancı toplam 24.6 milyon kişi ziyaret etti. 
Devlet İstatistik Enstitüsü rakamlarına göre aralıkta, Türkiye'ye gelen yabancı ziyaretçilerin sayısı, bir önceki yılın aynı dönemine göre yüzde 24 oranında artarak, 789 bin 337'ye çıktı. Giriş yapan vatandaşlarda ise yüzde 10.7'lik artış yaşandı. 
Türkiye'ye giriş yapan toplam ziyaretçilerin sayısı da geçen yılın ocak - aralık döneminde, bir önceki yılın aynı dönemine göre yüzde 24.6 oranında artış kaydederek, 24 milyon 645 bin 857'ye yükseldi. Türkiye'yi geçen yıl ziyaret edenlerin 17 milyon 548 bin 384'ünü yabancılar, 7 milyon 97 bin 473'ünü de vatandaşlar oluşturdu. Aynı dönemde, toplam 24.5 milyon kişi çıkış yaptı. 


</TEXT>
</DOC>
