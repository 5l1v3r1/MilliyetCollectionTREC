<DOC>
<DOCNO> 304592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/altan.html </URL>
<DATE> 2005/01/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Muhabbet kuşlarının cambazlığı... 
</HEADLINE>
<TEXT>


YILLAR ve yıllar önce, bağırarak mahalle aralarında dolaşan satıcılardan başka, bir de "bileyciler", "kalaycılar", "camcılar" gibi gezginci ustalar vardı. 
Henüz daha ne televizyon, ne de cep telefonu dönemine geçilmişti. Ahşap evlerden çoğunun alt pencereleri kafesliydi. Yemekler yer sofralarında yenir geceleri yüklükten çıkarılan döşekler, değişik odalarda yerlere serilerek yatılırdı. 
Ve kaldırım taşlı daracık sokaklardan bağırarak, satıcılarla gezginci ustalar geçerdi... 

- Silivri kaymak... 
- ... 
- Bileyciii... 
- ... 
- Kabak, domateeees... 
- ... 
- Kalaycı... 

Ailelerin aklından, ne oğullarının "bileyci" olması geçerdi ne kızlarının, sırtlarındaki küfeyle bağırarak dolaşan bir "domatesçi"nin karısı olması. 
En makbul pozisyon "zabitlik ve memurluktu". 

O eski zamanlardaki gezginci yoğurtçuların, kalaycıların, dondurmacıların çocukları, torunları, torunlarının çocukları nasıl bir yaşam rotasından geçtiler, bilemiyorum. 
Ekonomik açıdan, gezginci esnaf ailelerinden uzantılı bugünkü bireylerin yaşam düzeyleri, "zabit ve memurlar"ınkinin ne kadar ötesine geçti, yahut ne kadar gerisinde kaldı 

50 yıllık bir zaman dilimi içinde, çeşitli "geçim grupları"ndan gelen kuşak bireylerinin, nasıl bir yaşam grafiği çizmiş oldukları incelenmiş değil Türkiye'de... 
"Zabit ve memur" kökenli kuşakların "yaşam tabloları"yla, "gezginci usta ve satıcı" kökenli kuşakların "yaşam tabloları", keşke karşılaştırılabilseydi... 

Geçenlerde Fransız Kanal 5'te ünlü sirk akrobatları, köpek ve kuş eğitimcileri, afallatıcı illüzyonistler gibi hünerli insanların gösterileri vardı. 
Minicik muhabbet kuşlarıyla yapılan gösterilere bayıldım da, bayıldım. 

Tüneklerinde yan yana dizilmiş duran, reng renk muhabbet kuşları... 
Bir de, lunaparklarda tepesine merdivenle çıkılıp aşağıya doğru bir oluktan kayılan, yüksekçe bir kızak eğlencesinin, bir karış boyundaki bir kopyası var tüneğin karşısında... 
Muhabbet kuşlarının eğitimcisi, elindeki çubukla işaretini verdi mi tünekteki muhabbet kuşlarından biri, hemen miniskül kızağın merdivenlerine gidip, merdivenleri çıkıyor ve oluktan aşağıya kayıyor. 
Sırayla her muhabbet kuşu, tek tek yapıyor aynı gösteriyi. 
İçlerinden biri, yaramaz çıktı. Merdivenleri çıkıp oluktan aşağıya kaydıktan sonra, tekrar merdivenleri çıkıp bir daha, bir daha, bir daha kaymaya başladı. 
Eğitimci, biraz daha belirgin uyardı sonunda kendisini... 

Muhabbet kuşlarının bir başka gösterisi de, muhabbet kuşlarından birinin, yine minicik bir arabaya binmesiydi bir başka muhabbet kuşu da, arabanın önüne geçiyor ve eğitimcinin boynuna taktığı koşumlarla arabayı çekiyordu. 

Gezginci bir satıcı, yahut usta, yahut subay, yahut memur, yahut muhabbet kuşu eğitimcisi olmak... 
"Üçüncü Dünya" koşullanmasına göre en itibarlısı, Hazine'den geçinmeli bir makam ve koltuk sahibi olmak... 
Ancak "evrensel ekonomi"nin yerel koşullanmalardan bağımsız gelişimi, Hazine'den geçinenlerin durumunu gitgide zorlaştırır da kendi geçimini, evrensel ekonomiye göre ayarlayabilenlerin durumunu parlatmaya başlarsa örneğin bir muhabbet kuşu eğitimcisinin kazancı, bağlı bulunduğu resmi kurumla trilyonluk işler yapan bir müteahhitten 150 bin dolar borç alma durumuna düşmüş Em. bir orgeneralin kazancını aşarsa... 
Dedesi gezginci bir yoğurt satıcısıyken, kendisi modern mandıralarda yoğurt üretmeye başlamış birinin kazancı da bir belediye başkanınkini geçerse... 

"Üçüncü Dünya" ülkelerinin kendilerine özgü demode koşullanmaları, henüz daha böyle bir değişimi algılayabilecek bir kıvamda değil... 
O nedenle hem itibara, hem de servet sahipliğine özenenlerin "cukkaladıkları" avantalar ortaya çıktıkça önemli koltuklardaki amcalarla dayıların gölgesinde, bankaların içleri boşaltıldıkça bakanlık da yapmış eski politikacılar, vurgunlarıyla karmanyolaları kıskaçlandığında, dışarılara kaçtıkça ailelerin akılları karışmakta... 

Acaba oğulları ne olsun eskiden özenildiği gibi yine "subay, yahut memur" mu yoksa uluslararası bir otelin lokantasında bir şef yardımcısı, yahut ünlü bir firmada bir elektronik teknisyeni mi 
Kızların da özlem ufukları içinde, artık genç militerlerle bürokratların yeri ne kadar, bilinmez... 

Muhabbet kuşu eğitimcileri ise, henüz imrenme menziline girmiş değil, "Üçüncü Dünya" çürümüşlüğünün bol sinekli bulaşık suyu birikintilerinde... 

Genç kuşakların geleceklerini nasıl değerlendirecekleri sorunu, şimdilik "kem küm" arasında seksek oynuyor. 



</TEXT>
</DOC>
