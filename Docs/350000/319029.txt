<DOC>
<DOCNO> 319029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun11.html </URL>
<DATE> 2005/02/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şıveys Kerkük'ün durumunu referandum belirleyecek 
</HEADLINE>
<TEXT>

     Irak'taki geçici yönetimin Devlet Başkan Yardımcısı Roj Nuri Şıveys, Kerkük'ün durumunu yıl sonunda yapılacak referandumun belirleyeceğini söyledi. 
     Irak'ın kuzeyindeki yerel parlamentonun başkanlığını da yapan Şıveys, Erbil'de düzenlediği basın toplantısında, ''Türkiye'nin kendileri için çok önemli bir komşu olduğunu'' belirtti. Türkiye ile ilişkilerin daha da geliştirilmesi gerektiğini belirten Şıveys, ''Türkiye'den sadece içişlerimize karışmamalarını istiyoruz'' diye konuştu. 
     Kürtlerin 30 Ocak'ta yapılan seçimlerde çok iyi bir sonuç aldığını kaydeden Şıveys, ''kuzeyde federal bir Kürt devleti istediklerini'' ifade etti. 
     Irak Kürdistan Demokratik Partisi IKDP üyesi Şıveys, şöyle dedi 
     ''Irak'taki diğer partiler, ABD askerlerinin çekilmesini istiyorlar. Bence bu aşamada ABD'lilerin çekilmesi yanlış olur. Şimdiye kadar Irak'ta Irak Ulusal Muhafız Birliği tek başına güvenliği sağlayabilmiş değildir. Kerkük'ün durumunu ise yıl sonunda yapılacak referandum belirleyecek. Bizim için Irak Meclisi'ndeki görev dağılımında yer alacak Kürtler kadar Kerkük'ün durumu da önemlidir. Yapılacak referandumdan önce Saddam Hüseyin iktidarında Kerkük'ten gönderilen Kürtlerin yeniden geri getirilmesi gerekir. Ancak bundan sonra referandum yapılabilir. Referandum Kerkük'ün geleceğinde belirleyici olacaktır. Herkes alacağı oy oranında Kerkük'te söz sahibi olacak.'' Şıveys, Kürtlerin Irak Başbakanlığı için adaylıklarını açıklayan İbrahim Caferi ve İyad Allavi ile bugüne kadar hiçbir anlaşma yapmadıklarını belirtti ve ''Benim şahsi görüşüm, mecliste daha fazla sandalye sahibi olan İbrahim Caferi'nin başbakan olacağı yönündedir'' dedi. 
     Irak'taki bütün partileri biraraya getiren bir hükümetin kurulmasında yer alacaklarını ve üst düzey görevlerden birine talip olduklarını kaydeden Şıveys, ''Ulusal Meclis seçiminde aldıkları iyi sonuç itibariyle, seçilen Kürt üyeler hükümetin kurulmasında önemli bir role sahip olacaklar'' dedi. 
     
</TEXT>
</DOC>
