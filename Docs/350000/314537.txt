<DOC>
<DOCNO> 314537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur35.html </URL>
<DATE> 2005/02/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Topbaş Karların erimesi sonucunda ciddi sıkıntı olmayacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentte karların erimesi sonucu ciddi bir sıkıntı yaşanmayacağını, ekiplerin muhtemel sorun teşkil edecek noktalarda çalışma yaptığını söyledi. 
     Topbaş, İTO'da katıldığı bir konferansın ardından gazetecilerin kentteki kış koşullarına ilişkin sorularını yanıtladı. 
     ''Meteoroloji, ani kar erimeleri nedeniyle baraj ve dere yataklarında taşkınlar olabileceği yönünde uyarıda bulundu. Ne tür hazırlıklar yapılıyor '' şeklindeki soru üzerine Topbaş, şunları kaydetti 
     ''Karların erimesi sonucunda ciddi bir sıkıntı olmayacak. Ancak, 14 Şubat Pazartesi ve 15 Şubat Salı günü yağış bekleniyor. Pazartesi günü metrekareye 10 kilogram yağış düşeceği söyleniyor. Bu, kar erimesini hızlandırdığı takdirde problem olabilir. Arkadaşlar muhtemel sorun teşkil edecek noktalarda çalışıyor. Özellikle mazgal ve ızgaralar temizleniyor, bakımları periyodik olarak yapılıyor, tekrar gözden geçiriliyor. Olası sıkıntılar tespit edilerek problem olan noktalardaki bazı evler boşaltılabilir.'' Topbaş, bu noktaların hangileri olduğunun sorulması üzerine, Tavukçu Deresi'ni örnek vererek, burada bulunan 350 evin tahliye edilerek yıkılması için daha önce talimat verdiğini, bu konudaki çalışmaların sürdüğünü belirtti. 
     Kadir Topbaş, son yağışlarla birlikte İstanbul'da bir su sıkıntısı olup olmayacağına ilişkin soru üzerine de '' Allah dağına göre kar verir diye bir atasözü var. İstanbul'da inşallah su problemi yaşanmaz. Rabbimin bu konuda nimeti bol'' dedi. 
     Kentte 2005 yılı itibariyle su sorununun olmayacağını dile getiren Topbaş, bu konuda daha önce İSKİ ile DSİ arasındaki ihtilafa ilişkin soruya da ''Bu, yanlış değerlendirmelerin, maalesef yanlış ifadelerin tezahürü oldu. Neticede DSİ'nin başında bulunan çok kıymetli dostum'' yanıtını verdi. 
     
</TEXT>
</DOC>
