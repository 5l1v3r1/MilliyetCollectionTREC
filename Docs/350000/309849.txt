<DOC>
<DOCNO> 309849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun39.html </URL>
<DATE> 2005/01/27/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
New York Times Saldırılar artarak devam edecek 
</HEADLINE>
<TEXT>

     ABD'de yayımlanan New York Times gazetesi, Irak'ta 30 Ocak'ta yapılacak seçim öncesinde saldırıların arttığını, halkın üçte ikisinden fazlasının saldırılarının düzenlendiği bölgelerde yaşadığını belirtti. 
     Gazetenin analizine göre, 22 Ocak'a kadar olan son bir aylık sürede kentlerin yarısından fazlasında ortalama her üç günde bir saldırı düzenlendi. Bu süre içinde kasaba ve şehirlerin sadece beşte birinde saldırılara rastlanmadı. 
     Seçimler yaklaştıkça saldırıların yoğunlaştığına dikkati çeken gazete, Irak hükümet yetkilileri ve Amerikalı komutanların da, seçimlere katılımı azaltmaya yönelik olarak saldırıların Pazar gününe kadar artarak devam etmesini beklediklerini kaydetti. 
     New York Times, son bir ayda saldırıların daha fazla Bağdat'ın kuzeyinde Sünni bölgesinde düzenlendiğini, 2004 Eylül ayında 2 bin 368 saldırı düzenlenirken, 2005 Ocak ayında, daha ay sonu gelmeden saldırı sayısının 2 bin 376 olduğunu kaydetti. 
     Irak halkının yüzde 28'inin günde ortalama 6'dan fazla saldırının olduğu bölgelerde yaşadığına dikkati çeken gazete, halkın yüzde 15'inin günde 1 ila 6 saldırı, yüzde 9'unun 1-3 günde bir saldırı, yüzde 9'unun 3-10 günde bir saldırı, yüzde 10'unun ise 10-30 günde bir saldırının meydana geldiği bölgelerde yaşadığını belirtti. 
     Ülkenin yüzde 22'lik kesiminde herhangi bir saldırı olmadığını yazan New York Times, yüzde 7'lik kesim konusunda ise yeterli veri bulunmadığını kaydetti. 
     Irak'ta Eylül 2004'te saldırıların yüzde 34'ünün el yapımı bombalarla düzenlendiğini belirten gazete, Ocak 2005'te bu oranın yüzde 41'e ve yüzde 22 olan hafif silahlarla saldırıların yüzde 25'e yükseldiğini, top ve roket saldırılarının ise yüzde 28'den yüzde 19'a gerilediğini yazdı. Gazetenin incelemesinde, roketatar saldırılarının ise bu süre zarfında yüzde 11'den yüzde 9'a düştüğü belirtildi. 
     
</TEXT>
</DOC>
