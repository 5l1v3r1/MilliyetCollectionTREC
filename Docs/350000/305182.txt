<DOC>
<DOCNO> 305182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo32.html </URL>
<DATE> 2005/01/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Futbolda gol çizgisi tartışmasına yeni bir çözüm geliyor... 
</HEADLINE>
<TEXT>

     Futbolda gol çizgisi konusunda ortaya çıkan tartışmalara yeni bir çözüm geliyor. 
     Geçen hafta, İngiltere Premier Ligi'nde, Manchester United'ın kale çizgisini geçen topuna hakemin gol kararı vermemesi üzerine başlayan tartışmalara, UEFA Hakem Komitesi Başkanı Volker Roth'dan yeni bir çözüm önerisi geldi. 
     Tartışmalar üzerine ortaya atılan, kale çizgisine kamera yerleştirilip gerekli olduğu durumlarda bu görüntülerin izlenmesi fikrine karşı olduğunu belirten Roth, Almanya Futbol Birliği'nin resmi internet sitesine yaptığı açıklamada, ''Video görüntüsü fikrinden hoşlanmadım. Futbol, parçalara ayrılmaması ve yarıda kesilmemesi gereken hızlı ve seri bir spor dalı'' dedi. 
     Buna karşın içine mikroçip sensör yerleştirilecek yeni bir futbol topu fikrine sıcak baktığını anlatan Roth, ''Bu mikroçip sensörler sayesinde hakemlerin kol saatlerine bir sinyal gönderebiliriz'' diye konuştu. 
     Gelecek ay, Cardiff'de yapılacak ve üst düzey yöneticilerin de katılacağı Uluslararası Futbol Komitesi toplantısında bu yeni topun sunulacağı ve tartışılacağı bildirildi. 
     
     Top çizgiyi 1 metre geçmişti ancak hakemler golü vermedi 

     Geçen hafta oynanan Manchester United - Tottenham maçında, Tottenham'ın son dakikada attığı gol hakemler tarafından algılanamadı. Tottenham'lı Pedro Mendes'in orta sahadan attığı aşırtma vuruş, kale çizgisinden yaklaşık 1 metre içeri girdi ancak hakemler golü vermedi. 

     
</TEXT>
</DOC>
