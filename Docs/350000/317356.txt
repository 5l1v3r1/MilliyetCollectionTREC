<DOC>
<DOCNO> 317356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur45.html </URL>
<DATE> 2005/02/21/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Atatürk Anıtı'na baltalı saldırı... 
</HEADLINE>
<TEXT>

     Kadıköy'deki Atatürk Anıtı'na baltayla saldıran kişi gözaltına alındı. 
     İskele Meydanı'ndaki Atatürk Anıtı'nın yanına gelen ve elindeki baltayla Atatürk heykelinin sol bacağının alt kısmına vuran Mehmet Bal 34 , vatandaşların bildirmesi üzerine olay yerine gelen polis ekiplerince suçüstü yakalandı. 
     Kadıköy İskele Polis Merkezi'ne getirilen Bal, Haydarpaşa Numune Hastanesi'nde alkol ve sağlık kontrolünden geçirildi. Alkollü olmadığı belirlenen Bal, polis merkezine getirilişinde gazetecilerin sorularına sinirlenerek, ''Batılı olan her şeye saldıracağım. Sizi de keserim'' şeklinde tehditte bulundu. 
     Yeni Sahra'da oturduğu ve işsiz olduğu öğrenilen Bal'ın, polisteki ifadesinde, ''putlara saldırmak için çalışmaya başladığını ve bütün putları kaldırmayı hedeflediğini'' söylediği kaydedildi. 
     Bal'ın, anıta saldırıda kullandığı baltayı da bir komşusundan ödünç aldığını anlattığı bildirildi. 
     Bu arada, Bal'ın baltayla saldırıda bulunduğu heykelin sol bacağında, 14 balta darbesi olduğu görüldü. Saldırganın, tunçtan yapılan heykeli devirmek amacıyla baltayla heykelin bacağının alt kısmına vurduğu belirtildi. 
     Saldırıyı duyduktan sonra olay yerine gelen Kadıköy Belediye Başkanı Selami Öztürk, Atatürk heykelini inceledi ve polislerden bilgi aldı. 
     
</TEXT>
</DOC>
