<DOC>
<DOCNO> 327346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy12.html </URL>
<DATE> 2005/03/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül Bişkek'teki durumun normale döndüğü gözlemlenmektedir... 
</HEADLINE>
<TEXT>

     Dışişleri Bakanlığı, Kırgızistan'ın başkenti Bişkek'te durumun normale döndüğünün gözlemlendiğini, Bişkek'e ikinci tahliye uçağı gönderilmesi kararının bu aşamada askıya alındığını bildirdi. 
     Bakanlıktan yapılan açıklamada, güvenlik güçlerinin bugün sabah saatlerinden itibaren Bişkek'te tekrar devriye gezmeye başladığı, olayların büyük ölçüde kontrol altına alındığı ve yeni bakanlar kurulunun bugün kamuoyuna açıklandığı kaydedildi. 
     Bişkek'e dün ulaşan Kırgızistan nezdindeki ilk büyükelçimiz Metin Göker başkanlığındaki heyetin bugün yeni dışişleri bakanı Roza Otunbayeva ve diğer yetkililerle çeşitli temaslarda bulunduğu, heyetin yarın da Türk iş adamları ve Bişkek'te Manas Üniversitesi'ndeki Türk vatandaşlarıyla bir araya gelmesinin planlandığı bildirildi. 
     Kırgızistan'da yaşanan gelişmeleri takiben Türk vatandaşlarının tahliyesi amacıyla dün Bişkek'e gönderilen THY uçağının bu sabah Türkiye'ye döndüğü hatırlatılan açıklamada, ''Çocuklu kadınlar, hasta ve yaşlıların bulunduğu THY uçağıyla 117 vatandaşımızın tahliyesi yapılmış olup, uçağa bineceğini bildirdiği halde 35 kişi sonradan vazgeçmiştir'' denildi. 
     Açıklamada, ''Bişkek ve Kırgızistan'ın genelinde son iki günde bir anda bozulan sosyal düzenin aynı hızla normale dönmekte olduğu, Bişkek'te polisin şehri kontrol altına almaya başladığı görülmektedir'' ifadesi yer aldı. Kırgızistan Türkiye-Manas Üniversitesi Rektör Vekili Prof. Seyfullah Çevik'in pazartesi günü normal eğitime dönmeyi düşündüklerini, öğrenciler arasında belirli bir tedirginlik mevcut olmakla birlikte şu an için tahliyeyi gerektirecek bir durumun bulunmadığını bildirdiği ifade edilen açıklamada, şunlar kaydedildi 
     ''Bu nedenle bu aşamada Bişkek'e ikinci tahliye uçağı gönderilmesi kararı askıya alınmış, diğer taraftan THY'nin Bişkek tarifeli seferlerinin yeniden başlamış olduğu öğrenilmiştir. Bu çerçevede ilk tarifeli sefer bu gece gerçekleşecektir. 
     Kırgızistan genelinde çeşitli adi suçlar meydana gelmekle birlikte, Türklere yönelik herhangi bir kitle hareketi gözlemlenmemektedir. Bişkek'te meydana gelen yağmalama olaylarında Türk yatırımlarının yanı sıra Kırgız ve ülkedeki diğer yabancıların işyerlerinin de zarar gördüğü anlaşılmaktadır.'' Açıklamada, Sebat A.Ş. Eğitim Kurumları tarafından da bağlı üniversite ve liselerde görev yapan öğretmen ve eğitim gören öğrencilerin ülkede kalmaya karar verdikleri, Calalabad'da ise öğrencilerin yerel unsurlarla bazı sorunlarının devam ettiği ve kimi hırsızlık olaylarının vuku bulduğu yönünde bilgiler geldiği, Oş İlahiyat Fakültesi Dekanı'ndan da Oş'ta durumun gayet sakin olduğu bilgisinin alındığı kaydedildi. 
     
</TEXT>
</DOC>
