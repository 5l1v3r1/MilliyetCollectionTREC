<DOC>
<DOCNO> 336166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun11.html </URL>
<DATE> 2005/04/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
The Guardian Türkiye'nin Ermenistan'a teklifi çok umut verici... 
</HEADLINE>
<TEXT>

     İngiltere'de yayımlanan The Guardian gazetesi, ''Türkiye'nin Ermenistan'a ortak komisyon kurulmasını teklif etmesinin çok umut verici olduğunu'' yazdı. 
     Gazetede yayımlanan yazıda, Ermeni iddialarına yer verildi. ''Geçmişte yaşananların bir 'katliam' olduğu'' iddia edilen yazıda, Ermenistan ve Ermeni diasporasının yaşananları Türk tarafına ''soykırım'' olarak kabul ettirilmesi yolundaki çabalarına da dikkat çekildi. 
     Yazıda, ''Bu konudaki tepkiler hala son derece yüksek perdeden dile getirilirken, Türkiye'nin Ermenistan'a ortak bir komisyon kurup iddiaları birlikte araştırmayı teklif etmesi çok umut verici'' ifadesi kullanıldı. 
     ''Türkiye'nin bu araştırma için elindeki savaş dönemi askeri belgeler dahil bütün arşivi açmaya hazır olduğu'' kaydedilen yazıda ''Ermenilerin ise bu teklifi 'tarihi gerçeklerin yeterince açık olduğu' gerekçesiyle reddettiği'' belirtildi. 
     ''Ankara'nın, Fransa ve diğer bazı ülkelerin konuyu Türkiye'nin AB üyeliğine karşı koz olarak kullanmaya kalkışmasından endişe ettiği'' görüşü savunulan yazıda, ''Türkiye'nin gerekçesi ne olursa olsun, Türkler geçmişlerine daha açık bakmaya hazırsa bundan memnuniyet duyulmalı'' ifadesi yer aldı. 
     
</TEXT>
</DOC>
