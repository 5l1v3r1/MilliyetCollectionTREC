<DOC>
<DOCNO> 324351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun44.html </URL>
<DATE> 2005/03/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Lübnan'da askeri hükümet olmayacak... 
</HEADLINE>
<TEXT>

     Lübnan Devlet Başkanı Emil Lahud, bir askeri hükümet oluşumunu kabul etmesinin mümkün olmadığını söyledi. 
     Resmi ANI ajansının haberinde, Lahud'un ''Devlet Başkanı'nın bir askeri hükümet oluşumunu kabul etmesi söz konusu değildir ve bunu söyleyenler devlet kurumlarına zarar vermeyi hedefleyen bir karalama kampanyasının parçasıdır'' dediğini duyurdu. 
     Haberde, Lahud'un, hükümeti kurmakla görevlendirilen Ömer Kerame'nin Hariri cinayetiyle ilgili soruşturmanın sonuçlanmasına öncelik veren bir ulusal birlik hükümeti kurma vizyonunu paylaştığını söylediği de belirtildi. 
     Eski başbakan Refik Hariri'nin Beyrut'ta 14 Şubat'ta suikasta kurban gitmesinden sonra sokaktan gelen baskıyla istifa eden Başbakan Kerame, Lahud tarafından yeniden hükümeti kurmakla görevlendirilmişti. 
     Emniyet Genel Müdürü Cemil Seyyid, muhalefet milletvekillerini bir askeri hükümetin ilk belirtilerini temsil etmekle suçluyor. Muhalif milletvekilleri ise Seyyid'in istifasını istiyor. 
     
     MİLLETVEKİLİ HARİRİ 
     Suikasta kurban giden Refik Hariri'nin milletvekili olan kızkardeşi Behiye Hariri, 1975-1990 arasındaki Lübnan iç savaşının patlak vermesinin 30. yıldönümü olan 13 Nisan'ın ''ulusal birlik ve barış bayramı'' olarak ilan edilmesi için hazırlık yaptığını duyurdu. 
     Hariri, ağabeyinin öldürüldüğü yere çok yakın bir otelde düzenlediği basın toplantısında, ''Bütün sivil toplum örgütlerini, öğrencileri, sendikaları ve meslek kuruluşlarını, Lübnanlıların savaşı tamamen toprağa gömdüklerini dünyaya göstermek için 13 Nisan'da büyük bir ulusal birlik bayramı düzenlemek için bana yardım etmeye çağırıyorum'' dedi. 
     Behiye Hariri, Refik Hariri'nin katillerinin Lübnan'ı yeniden iç savaşa sürükleyerek, 14 Şubat'ı bir yıkım gününe çevirmek istediklerini, ancak Lübnanlıların eşine ender rastlanır bir ulusal birliktelik sergileyerek onların planlarını boşa çıkardıklarını söyledi. 
     
</TEXT>
</DOC>
