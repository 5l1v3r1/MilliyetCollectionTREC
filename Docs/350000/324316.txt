<DOC>
<DOCNO> 324316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun09.html </URL>
<DATE> 2005/03/17/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Çin'de rüşvet alan imar yetkilisine ölüm cezası 
</HEADLINE>
<TEXT>

     Çin'in başkenti Pekin'de eski bir imar yetkilisi, rüşvet almak ve zimmetine para geçirmek suçlarından 2 yıl sonra uygulanmak üzere ölüm cezasına çarptırıldı. 
     Pekin İletişim Dairesi eski müdür yardımcısı ve Başkent Yol Kalkındırma Şirketi Müdürü Bu Yüşi'nin 1993 ve 2004 yılları arasında 10.04 milyon yuan 1.1 milyon ABD doları rüşvet aldığı ve 3 milyon yuan 360 bin ABD doları tutarında kamu parasını zimmetine geçirdiği bildirildi. 
     Pekin 1 Nolu Orta Halk Mahkemesi 3 gün süren yargılama sonucu 62 yaşındaki Bu'nun bütün varlığına el koyulmasını, siyasi haklardan mahrum edilmesini ve 30 bin yuan 3600 ABD doları para cezası ödemesini kararlaştırdı. Bu'nun yaptıklarından pişman olduğunu açıklamasından dolayı, ölüm cezası 2 yıl sonraya ertelendi. 
     Yeni Çin Haber Ajansı'nın haberine göre, müfettişler Pekin'deki çevre yollarının inşasından sorumlu olan Bu'nun evinde yaptıkları aramada 10 milyon yuan nakit para buldular. 
     Bu, geçen Ağustos ayında tutuklanmış ve Çin Komünist Partisi'nden ihraç edilmişti. 
     Eski Pekin Belediye Başkanı ve parti sekreteri Çen Şitong 1998 yılında yolsuzluktan dolayı 16 yıl hapis cezasına çarptırılmıştı. 
     
</TEXT>
</DOC>
