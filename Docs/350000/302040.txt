<DOC>
<DOCNO> 302040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/guncel/agun.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe olayında 4 polise dava açıldı 
</HEADLINE>
<TEXT>


Mardin Kızıltepe'de Ahmet Kaymaz'la 12 yaşındaki oğlu Uğur'u öldürdükleri gerekçesiyle 4 polis hakkında dava açıldı. İddianamede, gece görüş sisteminin bulunmamasının polisi yanılttığı savunuldu 

TOLGA ŞARDAN, GÖKÇER TAHİNCİOĞLU Ankara 

Mardin Başsavcılığı, ilkokul öğrencisi 12 yaşındaki Uğur Kaymaz'la 12 babası Ahmet Kaymaz'ı 31 "öldürücü silahlarla etkili biçimde ateş ederek ve faili belli olmayacak şekilde öldürdükleri" gerekçesiyle 4 polis hakkında dava açtı. İddianamede, "çatışmayı başlatan baba ve oğulun göğüs ve sırtlarından vuruldukları, Ahmet Kaymaz'ın evinde sakladığı PKK'lının kaçması için oğlunu kullanması ve gece görüş sisteminin bulunmamasının polisi yanılttığı" savunuldu. 
Olay, iddianameye göre, 20 Kasım'da "155" telefonuna ihbarda bulunan itirafçı Halil İbrahim Öztürk'ün "PKK'nın jandarmaya yönelik eylem için en yakın milis evini kullanacağı" ifadesi üzerine gelişti. 
Kızıltepe Savcılığı'nın, olası çatışmada ev halkının zarar görebileceğinden şüphelilerin evin dışında yakalanması talimatı verdiğinin anlatıldığı iddianamede, olay günü Kaymaz'a ait kamyonun sağ tarafına giden 3 polisin, iki şahısla karşılaştıkları anda "dur polis" diye ihtarda bulundukları kaydedildi. "İhtara karşılık ateş açılması üzerine, ön taraftaki polis Yaşafettin Açıksöz'ün karşılık verdiği, bu sırada yer değiştiren polisler Mehmet Karaca ile Seydi Ahmet Töngel'in de karşı ateş üzerine ateşe başladıkları" anlatıldı. 
Çatışmada ölen baba - oğulun yanında birer Kalaşnikov tüfek bulunduğu, ayrıca Ahmet Kaymaz'ın üzerinden 4 şarjör ve 2 Rus yapımı el bombası çıktığı savunuldu. 

13 kovan bulundu 
Olay yerinde bulunan 13 kovandan 8'inin Uğur, 5'inin Ahmet Kaymaz'ın tüfeğinden çıkan mermilere ait olduğu öne sürüldü. Olay yerindeki 9 milimetrelik 29 kovandan 21'inin Açıksöz'ün kullandığı MP - 5, 6'sının Ayaz'ın kullandığı Uzi, 2'sinin de Karaca'nın tüfeğinden çıktığı kaydedildi. İddianamede, Uğur'un vücudunda bulunan bir kovanın MP - 5, Ahmet Kaymaz'ın vücudunda bulunan bir kovanın da Uzi'den çıktığının anlaşıldığı belirtildi. 

"Ellerinde barut izi var" 
İddianamede, İstanbul Adli Tıp Kurumu'nun, Ahmet ve Uğur Kaymaz'ın el swaplarında atış artığı için alınan el izi atış artığı saptadığı, baba oğula yönelik ateşin, kısa namlulu silahlar için belirlenen 35 - 40 santimlik sıcak atış mesafesinin dışından yapıldığını belirlediği anlatıldı. Ahmet Kaymaz'ın Kalaşnikov'unun 7 Ağustos 2004'te 4 polisin yaralandığı Mardin Yenişehir Polis Merkezi'ne yönelik eylemde kullanıldığını belirlediğinin anlatıldığı iddianamede, eylemi PKK'nın üstlendiği anımsatıldı. 

Polis karıştırdı 
İddianamede, izlendiğini fark eden "PKK milisi" Ahmet Kaymaz'ın, evinde sakladığı PKK'lı "Kabat" kod adlı Nusret Bali'nin kaçabilmesi amacıyla, birlikte dışarı çıktığı oğlunun Bali sanılmasını sağladığı öne sürüldü. Polislerin de "son görev yerlerine yerleşmemeleri, karanlığa rağmen gece görüşü teçhizatı bulunmaması ve silah kullanması nedeniyle Uğur'u tanıyamadıkları" ifade edildi. Sanıklar, savunmalarında Uğur'un aniden önlerine çıktığını söyledi. 

Tanıklar, atış sesini tanımış 

İDDİANAMEDE, tanıkların önce polisin uyarısını, sonra uzun namlulu Kalaşnikov , sonra kısa namlulu silah sesini duyduklarını anlattıkları kaydedildi. 4 polisin, "yasada belirtilen silah kullanmanın yasal sınırlarını aşarak, Ahmet ve Uğur Kaymaz'ın ölümüne faili belli olmayacak şekilde neden oldukları" belirtildi. Her 2 maktulün de ölümüne neden olmaktan Açıksöz, Töngel ve Karaca'nın 12, sadece Ahmet Kaymaz'ın ölümüne neden olmaktan Ayaz'ın 6 yıl hapisle cezalandırılmaları talep edildi. 

"Öldükten sonra" ateş 
İddianamede, sıcak çatışma ekibinde görevli olmayan sanık polis Ayaz'ın, "çatışmadan sonra" birden çok ateş ettiği, kurşunlardan birinin Ahmet Kaymaz'ın bacağından çıktığı belirtildi. 

İtirafçı, suikast timinde 

İTİRAFÇI Öztürk'ün ifadesinde, eski Van Valisi Hikmet Tan'a yönelik bombalı saldırı için "Yusuf" kod adlı PKK'lıyla 6 ay çalıştığını söylediği ve bu kişiyi fotoğraflardan teşhis ettiği öğrenildi. Soruşturma dosyasında, Ahmet Kaymaz'ın, 1992, 1996 ve 1998'de "örgüte yardım"dan soruşturma geçirdiği ve 1 yıl cezasının ertelendiği, 8 ay tutukluluk süresi bulunduğu kaydedildi. Otopside, Ahmet Kaymaz'ın boyunun 170 cm, oğlu Uğur Kaymaz'ın boyunun da 160 cm olarak saptandığı vurgulandı. 

'Diz çökmüş halde gördüm' 

MAKBULE Kaymaz, eşi ve oğlunu kaybettiği olayı şöyle anlatmıştı "Kamyon şoförü eşim İskenderun'a yük almaya gidecekti. Eşyalarını yerleştirmek için Uğur ile birlikte sokağa çıktı. Silah sesleri üzerine avluya çıktık. Uğur'un kamyonun önünde diz çökertilmiş bir şekilde boynu yere eğik olarak oturtulduğunu gördüm. Silah sesleri aralıklı olarak gelmeye devam etti." 

Heyet, 'çatışma yok' demişti 

TBMM İnsan Hakları Komisyonu, Kızıltepe olayından sonra hazırladığı raporunda, kamyon ve evde çatışma emaresi bulunmadığını, maktullerin zarar verilmeden gözaltına alınması mümkünken öldürüldüğünü savunmuştu. Komisyonun raporunda, her gün okula giden 12 yaşındaki Uğur'un terörist olamayacağı, baba oğulun terlikle dışarı çıkmış olmalarının terörist imajına uymadığı savunulmuştu. 


</TEXT>
</DOC>
