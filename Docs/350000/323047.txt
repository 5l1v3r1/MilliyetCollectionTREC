<DOC>
<DOCNO> 323047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/eko01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, 'saklamaya' bozuldu 
</HEADLINE>
<TEXT>


AHMET ERHAN ÇELİK Ankara 

Hükümetin hazırladığı Gelir İdaresi Yasa Tasarısı'nın Meclis Plan ve Bütçe Komisyonu'ndan alt komisyona çekilmesi, Maliye Bakanlığı ile Başbakanlığı karşı karşıya getirdi. Maliye'nin kurumsal tarihi bakımından önem taşıyan bu durum, "Başbakanlık bürokrasisi tasarıyı Maliye'den saklayarak Meclis'e gönderdi. Olacağı buydu" diye değerlendirildi. 
AKP ve CHP'li milletvekillerinin ortak önergesiyle alt komisyona havale edilen tasarının, en erken önümüzdeki hafta ortasına kadar Plan ve Bütçe Komisyonu'na getirilebileceği bildirildi. IMF'nin "Meclis'te kabulü" şartı getirdiği tasarıdaki gecikmenin yeni stand - by'ın onaylanacağı tarihi de geciktirebileceği öğrenildi. Devlet Bakanı Ali Babacan, yeni stand - by'ın temelini oluşturan niyet mektubunun nisan ortasında imzalanabileceğini açıklamıştı. 

Unakıtan'ın hesabı 
Maliye Bakanı Kemal Unakıtan'ın tasarının alt komisyona sevkiyle ilgili talep karşısında yumuşak tavır göstermesi ise "Başka hesaplar var" yorumlarına neden oldu. Unakıtan'ın kendi imzasının da yer aldığı tasarıyı Maliye bürokrasisinin hazırladığı önergelerle değiştirmeyi kabul ettiği ancak Plan ve Bütçe Komisyonu üyelerinden gelen itirazlara karşı da ısrarlı tavır sergilememesi dikkat çekti. 

Eylem çıkar korkusu Başbakanlık bürokrasisi, kadro düzenlemelerini yaparken ara kademelere yer verilmeyen Kamu Yönetimi Yasa Taslağı'nı esas aldı. Gelir İdaresi'nde 22 bin çalışanın tenzil - i rütbe makam kaybı ve kadro dışı kalma ihtimali doğdu. Tasarıyı Meclis'e sevk edildikten sonra gören Maliye yönetimi, tepkiler "kepenk indirme eylemine dönüşür' korkusu ile müdahale etmek zorunda kaldı. 


</TEXT>
</DOC>
