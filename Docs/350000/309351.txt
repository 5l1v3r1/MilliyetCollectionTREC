<DOC>
<DOCNO> 309351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/dunya/adun.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük Kürtlere hediye 
</HEADLINE>
<TEXT>


Celal Talabani'nin ABD, İngiltere ve Geçici Irak Yönetimi'nden aldığı yazılı güvenceye göre, 30 Ocak seçiminin sonucu ne olursa olsun Kerkük, Kürt bölgesine bağlanacak 

Namık Durukan - Ankara 


Türkiye'nin etnik yapısının değiştirilmemesi ve idari olarak Bağdat'a bağlı olması yolunda hassasiyet gösterdiği Kerkük'ün ABD, İngiltere, şimdiki Geçici Irak Yönetimi ve Kürtler arasında yapılan gizli anlaşma çerçevesinde Kürt bölgesine geçeceği ortaya çıktı. Kürdistan Yurtseverler Birliği'nin KYB lideri Celal Talabani, daha önce yaptığı "Yazılı güvence aldık" açıklamasının ayrıntılarını açıkladı. 
KYB'nin resmi yayın organı "Kurdistana Nu" gazetesine konuşan Celal Talabani, Kerkük'te Irak Geçici Devlet Yasası'nın 58. maddenin uygulanması konusunda verilen yazılı güvencenin taraflarca imzalanıp garanti altına alındığını, çalışmaları takip edecek bir komitenin 30 Ocak seçimlerinden sonra Kerkük'ü Saddam döneminden önceki eski statüsüne kavuşturmak için çalışma başlatacağını söyledi. 

58. madde ne diyor 
Irak Geçici Devlet Yasası'nın 58. maddesi, Saddam döneminde Kerkük'ten sürülen Kürt ve Türkmenlerle onların yerine yerleştirilen Arapların geri dönmesi ve Kerkük'ten koparılan kaza ve beldelerin tekrar Kerkük'e bağlanmasını öngörüyor. 
Kürtlerin aldığı yazılı güvence, kenti seçim sonrasında Kürt yönetimine bağlamayı içeriyor. Güvenceler arasında, Kerkük'ü Kürt yönetimine bağlamak için referanduma gidilmesi ve 11 ay sonra yeniden mahalli seçim yapılması yer alıyor. 
Irak Devlet Başkanı Gazi El Yaver, Irak Başbakanı İyad Allavi, ABD ve İngiltere büyükelçilerinin imzaladığı yazılı güvenceye göre Kerkük'ün statüsü konusunda yapılan değişiklikler şöyle 
Kerkük'teki Yüksek Seçim Kurulu Bürosu görevden alınarak yerine bir Kürt, bir yerli Arap, bir Türkmen ve bir Asuri'den oluşan yeni bir seçim komitesi oluşturuldu. Seçme hakkı tanınmayan 108 bin Kürt göçmen aile oy kullanabilecek. Seçim kütüklerine kayıt işlemleri 10 gün uzatıldı. Kerküklü Kürt, Türkmen, Asuri, Keldani ve Arapların oy kullanabilmesi için kimlik göstermeleri yeterli olacak.Kerkük'teki seçim sonuçları ne olursa olsun, 58. madde uygulanacak. 58. maddeyi tatbik etmek için Irak Komünist Partisi Genel Sekreteri Hamid Mecid Musa yönetiminde, Kürdistan Parlamentosu, Irak Başbakanlığı, Kerkük İl Meclisi ve Irak Parlamentosu'ndan birer temsilcinin katıldığı bir komite oluşturuldu. Kerkük mahalli seçimleri 11 ay sonra yeniden yapılacak. 

</TEXT>
</DOC>
