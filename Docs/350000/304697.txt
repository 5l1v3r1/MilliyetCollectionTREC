<DOC>
<DOCNO> 304697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo27.html </URL>
<DATE> 2005/01/08/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beşiktaş Antalya'ya gitti, Ronaldo kamp kadrosuna alınmadı... 
</HEADLINE>
<TEXT>

     Beşiktaş, ikinci yarı hazırlıkları için Antalya'ya gitti. 
     Siyah-beyazlıların Antalya kampı kadrosuna takımdan gönderilme kararı alınan Ronaldo alınmazken, satılması gündemde olan Juanfran kadroda yer aldı. 
     Bu arada denenmek üzere hafta başından beri takımla antrenmanlara çıkan Nijeryalı oyuncu Mohammed Souleyman da Antalya kamp kadrosuna alındı. 
     Antalya kampı süresince Efes Cup'da mücadele edecek siyah-beyazlı takım, A Grubu'nda yarın Hollanda'nın Vitesse Arnhem ve 11 Ocak Salı günü de İsveç'in Malmö ekipleriyle karşılaşacak. Beşiktaş, grubu lider tamamlaması halinde 13 Ocak Perşembe günü finalde mücadele edecek. 
     Siyah-beyazlı ekip, 14 Ocak Cuma günü İstanbul'a dönecek ve ikinci yarı hazırlıklarını burada sürdürecek. 
     
     OKTAY ''RONALDO'NUN KADRODA OLMAYACAĞINI SÖYLEMİŞTİK'' 
     Siyah-beyazlı kulübün futbol şube sorumlusu Kıvanç Oktay, Atatürk Havalimanı'nda yaptığı açıklamada, bir hafta boyunca çalışmalarını Antalya'da sürdüreceklerini belirterek, takımın 14 Ocak'ta İstanbul'a döneceğini söyledi. 
     Antalya kampı sonrası ikinci yarı hazırlıklarına İstanbul'da devam edeceklerini belirten Oktay, ''İyi bir ikinci yarı geçirmek için elimizden geleni yapıyoruz'' dedi. 
     Ronaldo'nun kamp kadrosunda yer almamasıyla ilgili bir soru üzerine Oktay, ''Ronaldo'nun kadroda yer almayacağını daha önce söylemiştik. Bu nedenle İstanbul'da çalışmasının daha doğru olacağını düşündük'' diye konuştu. 
     Oktay, Juanfran'ın kamp kadrosunda olduğunu ve kampa katılacağını da söyledi. 
     Bir başka soru üzerine de Oktay, kampa katılacak yeni futbolcu bulunmadığını belirtti. 
     
</TEXT>
</DOC>
