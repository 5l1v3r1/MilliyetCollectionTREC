<DOC>
<DOCNO> 312002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko08.html </URL>
<DATE> 2005/02/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yabancılar Türkiye'yi gezi ve eğlence için ziyaret ediyor 
</HEADLINE>
<TEXT>

     Turizmde hem gelir, hem de turist sayısı açısından en yüksek düzeye ulaşılan geçen yıl Türkiye'ye gelen yabancıların büyük bölümünün ziyaret amacının gezi ve eğlence olduğu belirlendi. 
     Devlet İstatistik Enstitüsü'nün DİE geçen yıl üçer aylık dönemler itibariyle yaptığı çıkış yapan ziyaretçiler anketlerinin toplulaştırılan sonuçlarına göre, geçen yıl 14 milyon 482 bine yakın yabancı Türkiye'yi ziyaret etti. 
     Türkiye'ye gelen yabancıların yüzde 56.4 oranında 8 milyon 164 binini erkekler, yüzde 43.6 oranında 6 milyon 318 binini 
     kadınlar oluşturdu. 
     Yabancıların yaklaşık dörtte üçünün ülkelerinde orta gelir düzeyine sahip olduğu belirtildi. Geçen yıl Türkiye'ye gelen yabancıların yüzde 73.5 oranında 10 milyon 649 binini bu gruptakiler oluşturdu. Yüksek gelir düzeyindeki yaklaşık 2 milyon turistin toplamdaki payı yüzde 13.8 oldu. Geçen yıl 
     gelen yabancıların yüzde 12.6 oranında 1 milyon 831 bini ise düşük gelir grubunda yer aldı. Yabancıların yarıdan fazlası, gezi ve eğlence amacıyla Türkiye'yi seçti. Yabancıların yüzde 56.7 oranında 8 milyon 217 binini Türkiye'ye gezi ve eğlence amacıyla geldiğini bildirdi. Kültür turizmi, yakınları ziyaret ve alışveriş için gelen yabancıların toplam yabancılar içindeki payı da yaklaşık yüzde 7'şer oldu. Yakınları ziyaret için gelenlerin büyük bölümü Bulgar, alışveriş için gelenlerin büyük bölümünü de Rusya başta olmak üzere, Ukrayna, Gürcistan, Azerbaycan gibi ülkelerden gelenler oluşturdu. Türkiye'ye gelen yabancıların yüzde 39 oranında 5 milyon 6 bininin eğitim durumunun üniversite ya da yüksek okul, yüzde 31.9 oranında 4 milyon 620 bininin de lise ve dengi okul mezunu olduğu belirtildi. Türkiye'ye gelenlerin yaklaşık yüzde 40'ını profesyonel meslek sahibi kişiler oluşturdu. Geçen yıl Türkiye'ye gelen yabancıların yüzde 29.9 oranında 4 milyon 327 bininin profesyonel meslek sahipleri, yüzde 8.3 oranında 1.2 milyonunun yardımcı profesyonel meslek sahibi kişiler olduğu belirlendi. Gelen yabancıların yüzde 13.2 oranında 1.9 milyonu da ülkelerinde büro ve müşteri hizmetlerinde çalışıyor. 
     
</TEXT>
</DOC>
