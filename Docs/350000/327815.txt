<DOC>
<DOCNO> 327815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko41.html </URL>
<DATE> 2005/03/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
SPK Turkcell'de çağrı muafiyeti ile ilgili henüz resmen başvuru yok 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Turkcell'in çoğunluk hisselerini almak isteyen TeliaSonera'nın 'çağrı muafiyeti' şartı konusunda, daha henüz kendilerine resmi bir başvuru yapılmadığını açıkladı. 
     Konuya ilişkin A.A muhabirinin sorularını yanıtlayan SPK Başkanı, çağrı muafiyeti için, öncelikle Turkcell'in olağanüstü genel kurulunun yapılarak, buradan muafiyetle ilgili karar alınması gerektiğini kaydetti. 
     Çağrı muafiyeti kararının alınabilmesi için, Türk Ticaret Kanunu'na göre 'üçte ikilik' çoğunluk şartı bulunduğunu kaydeden Cansızlar, bunun ardından, sıranın SPK'ya resmi başvuruya geleceğini anlattı. 
     Henüz kendilerine resmi bir başvuru yapılmadığını söyleyen Cansızlar, ''Kamuoyunu bilgilendirme var. Çağrı muafiyeti ile ilgili başvuru geldikten sonra, biz de Telekom'dan ve Rekabet Kurumu'ndan görüş soracağız. Ardından mevzuatta bakıp değerlendireceğiz ve karar vereceğiz'' diye konuştu. 
     
     SPK NASIL BAKIYOR 
     ''Çağrı muafiyeti isteklerine SPK'nın nasıl baktığı'' yönündeki soruya karşılık Cansızlar, ''Şimdiden bir şey denemez, bir şey söylemek piyasalar açısından doğru da olmaz'' değerlendirmesini yaptı. 
     Çağrı muafiyeti talebinin gelmesinin ardından, konuyu ''enine boyuna'' değerlendireceklerini vurgulayan Cansızlar, ilgili yerlerden görüş gelmesinin ardından, başvurunun bir haftalık sürede sonuçlandırılabileceğini'' sözlerine ekledi. 
     
     TELIASONERA'NIN ÇAĞRI MUAFİYETİ 
     TeliaSonera, geçtiğimiz hafta 3.1 milyar dolar nakit karşılığında Turkcell'de yüzde 27 oranında hisse alarak, şirketteki doğrudan ve dolaylı payını yüzde 64,3'e yükseltme konusunda Çukurova Grubu ile anlaştıklarını açıklamıştı. 
     Aynı açıklamada, SPK'nın TeliaSonera'yı küçük yatırımcılara dönük 'çağrıda bulunma' yükümlülüğünden muaf tutması ise satış işleminin şartlarından biri olarak belirtilmişti. 
     
</TEXT>
</DOC>
