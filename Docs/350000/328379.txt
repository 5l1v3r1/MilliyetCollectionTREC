<DOC>
<DOCNO> 328379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo06.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Susiç ile devam 
</HEADLINE>
<TEXT>


Konyaspor, sezon sonunda sözleşmesi bitecek Boşnak çalıştırıcıyla uzun vadeli sözleşme yapmak istiyor. Saffet Susiç ile bu hafta masaya oturulacak 

SÜLEYMAN ELÇİN DHA 


Konyaspor, sezon sonu sözleşmesi sona erecek Saffet Susiç ile uzun vadeli bir sözleşme yapmak istiyor. Denizlispor maçı öncesinde Boşnak çalıştırıcıyla bir görüşmede bulunacaklarını ifade eden Yeşil - Beyazlılar'ın Başkan Yardımcısı Bahattin Karapınar, "Safet Susiç, Konyaspor'un bu sezon gösterdiği başarının mimarıdır. Ayrıca Altan ve Hasan ile de sezon sonunda masaya oturacağız" diye konuştu. 
Antrenman öncesinde Susiç ile saha kenarında yaklaşık 10 dakika özel olarak konuşan Karapınar, "Türkiye'de başka takım çalıştırmayacağını söyledi. Ancak biz yine de elimizi çabuk tutup en yakın zamanda kendisiyle sözleşme imzalayacağız" dedi. 
Konyaspor'da milli takımda bulunan Baliç dünkü antrenmana katılmadı. Sakatlığı devam eden Zafer Biryol ise doktor kontrolünde çalıştı. Golcü futbolcunun bu hafta oynamasının çok zayıf bir ihtimal olduğu öğrenildi. Yeşil - Beyazlılar'ın son çalışmasında attığı şık gollerle yıldızlaşan Altan, Denizlispor maçını kazanarak tekrar çıkışa geçmek istediklerini belirtti. 




</TEXT>
</DOC>
