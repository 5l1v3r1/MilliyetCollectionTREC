<DOC>
<DOCNO> 322567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy24.html </URL>
<DATE> 2005/03/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Milletvekillerinin yolsuzluk girişimi Cumhurbaşkanlığı raporunda 
</HEADLINE>
<TEXT>

     Cumhurbaşkanlığı Devlet Denetleme Kurulu, TOKİ'de milletvekillerinin de karıştığı usulsüzlükler saptadı. Cumhurbaşkanlığı DDK müfettişleri Toplu Konut İdaresi'nde gerçekleştirdikleri denetimlerin sonuçlarını raporlaştırdılar. 
     
     MİLLETVEKİLLERİNİN USULSÜZLÜĞÜ SAPTANDI 
     Rapora göre 26 Eylül 2003 günlü 1059 sayılı Başkanlık onayıyla Bilkent 3'üncü Etap, C3 ve C4 blok konutlarının açık satış yöntemiyle satışa çıkarılmasına karar verildi. 
     Açık satış, ilk gelenin konutu alması biçiminde uygulanıyor. 
     Satışı ilan edilen lüks konutlarla ilgili olarak millletvekillerinin giriştiği usulsüzlük rapora şöyle yansıdı 
     "Satışı ilan edilen kontlarla ilgili olarak 'bir grup milletvekili adına' bir milletvekili, 8 Ekim 2003 tarihli bir dilekçeyle İdareye başvurarak, C1, C2, C3 ve C4 tipi konutlardan 19'unun 'blok satış' yöntemiyle kendilerine satılmasını istemişlerdir. Önerilen fiyat idarece belirlenen satış bedelinin çok altında olmasına karşın İdare Başkanının 8 Ekim 2003 günlü onayıyla 21 konut satıştan çekilmiştir. 
     Başbakanlık Yüksek Denetleme Kurulu raporunda konunun eleştirilmesi üzerine, satıştan çekilen konutlar 19 Şubat 2004 tarihinde 'açık artırma' ile satışa sunulmuştur. 
     İlan edilen ve devam eden bir ihalede bir kısım konutun satıştan çekilmesinin dayanağı yoktur. Konut satışlarında rekabeti esas tutan, hiçbir gruba ayrıcalık tanımayan yöntemler kullanılması gerekmektedir." Söz konusu olay, raporun "Usulsüz Olarak Satıştan Çekilen Konutlar" başlıklı bölümünde yer aldı. 
     Olayda AKP'li bir milletvekilinin adı geçmişti. 
     Milletvekilinin TBMM'nin en önemli komisyonlarından birinde başkan olduğu belirtilmişti. 
     
</TEXT>
</DOC>
