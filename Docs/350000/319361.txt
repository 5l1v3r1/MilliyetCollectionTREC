<DOC>
<DOCNO> 319361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur17.html </URL>
<DATE> 2005/02/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hizbullah'ın mezar evinden, şimdi çocuk sesleri yükseliyor 
</HEADLINE>
<TEXT>

     Mehmet Kayhan YILDIZ- Kerem PULGAT KONYA, DHA 

      KONYA'da terör örgütü Hizbullah üyeleri tarafından öldürülen feminist islami yazar Konca Kuriş'in de aralarında bulunduğu üç kişinin cesedinin çıkarıldığı mezar ev olarak bilinen villa, eğitim yuvasına dönüştürüldü. Bir zamanlar insanların korkarak önünde geçtiği villada, şimdi zihinsel engelli öğrencilere eğitim veriliyor. 
     Meram İlçesi Yunusemre Mahallesi, Yakameram Caddesi, Sancakbey sokaktaki villada eğitim veren DEHA Rehabilitasyon Müdürü Veli Çoban, "Rehabilitasyon merkezini ilk açtığımızda 2'si kendi çocuğum olmak üzere 7 öğrencimiz vardı. Bu binayı 70 bin dolara satın aldık. Engelli çocuklarını kayıt yaptırmaya gelen aileler, villanın bodrum katından Konca Kuriş'le birlikte 3 kişinin cesedinin çıkarıldığını öğrenince çekiniyor ve çocuklarını kayıt ettirmek istemiyordu. Ama zamanla insanların kafasındaki önyargı ortadan kalktı. Şimdi 160 öğrencimize eğitim veriyoruz'' dedi. 
     İnsanlara zararın ölüden değil, diriden geleceğini anlatarak villanın kötü imajını ortadan kaldırdıklarını ifade eden Veli Çoban, cesetlerin çıkarıldığı bodrum katını da personelin dinlenme salonu olarak kullandıklarını söyledi. Cesetlerin bulunduğu bölüme de masa tenisi koyduklarını kaydetti. 
     Türkiye'de Türkçe namaz kılmak, cuma ve cenaze namazlarında kadınlarında erkeklerle aynı hakka sahip oluşu gibi açıklamaları ile islamcı feminist olarak tanınan Konca Kuriş, ailesinin tüm uyarılarına rağmen Hizbullah hakkında araştırmalar yaparak örgüt hakkında yazılar yazmış, 17 Temmuz 1998 yılında ise eşi Orhan Kuriş ile Mersin'deki Turgut Reis Mahahlesi'ndeki evine giderken, yolları silahlı 3 kişi tarafından kesilmişti. Silahlı üç terörist tarafından kaçırılan Kuriş'ten 2 yıl boyunca hiç haber alınamamıştı. 
     
</TEXT>
</DOC>
