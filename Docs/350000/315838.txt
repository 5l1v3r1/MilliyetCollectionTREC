<DOC>
<DOCNO> 315838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo34.html </URL>
<DATE> 2005/02/16/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Eriş "Mardinspor'un, sahasındaki yenilmezlik unvanını sileceğiz" 
</HEADLINE>
<TEXT>

     İkinci Futbol Ligi A Kategorisi takımlarından Vestel Manisaspor'da, teknik direktör Levent Eriş, Mardinspor'un, sahasındaki yenilmezlik unvanını sileceklerini savundu. 
     Levent Eriş, Mardinspor'un bugüne dek ligin üst sıralarında oynayan tüm rakiplerini evinde yendiğine dikkati çekerek, şöyle konuştu 
     ''İlk yarıda sahamızda golsüz berabere kaldığımız Mardinspor'dan rövanşı alacağız. Mardinspor'u yenmek istiyoruz. Çünkü, şampiyonluk yarışındaki rakiplerimizin birbiriyle oynayacağı gelecek 4 haftalık periyottan avantajlı çıkmak istiyoruz.'' Tarık Almış Stadı'nda yağmurun kayganlaştırdığı zeminde 75 dakikalık idman yapan siyah-beyazlılarda, kasığında ağrı olan Uğur ile kaleci Bülent çalışmaya katılmadı. 2 futbolcu özel olarak çalıştırıldı. Sarı kart cezalısı Yılmaz ile Özgür'ün de Mardinspor maçında oynayamayacağı bildirildi. 
     Vestel Manisaspor Kulübü Başkanı Cengiz Ergün, yarın Mardin'e hareket edecek kafilede, Manisa Valisi Orhan Işın ve eşi, Manisa Belediye Başkanı Bülent Kar ve eşi, Manisa milletvekilleriyle yaklaşık 100 işadamının da yer alacaklarını kaydetti. 
     Ergün, ''Mülki erkan, milletvekilleri ve işadamlarımızın kafilede yer alması futbolcularımız için moral olacak. Mardinspor maçını çok önemsiyoruz. Bugüne dek zirvedeki tüm takımları yenen ve sahasında yenilmeyen rakibimizi yenerek, maçtan 3 puanla ayrılmak istiyoruz'' dedi. 
     
</TEXT>
</DOC>
