<DOC>
<DOCNO> 341912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy43.html </URL>
<DATE> 2005/05/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Baykal Başbakan'ın rektörleri toplum önünde azarlaması üzüntü verici 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan’ın Bolu’da İzzet Baysal Üniversitesi Rektörü ile ilgili sözlerini eleştirerek, "Başbakan’ın üniversite rektörleriyle bu üslupta, kendisini kontrol edemeden, toplumun önünde azarlayarak bir tartışma içine sürüklenmesi üzüntü verici bir manzara" dedi. 
     Baykal, Petrol-İş Sendikası Genel Başkanı Mustafa Öztaşkın ve Yönetim Kurulu üyelerini kabulünde, gazetecilerin sorularını yanıtladı. 
     Baykal, bir gazetecinin "Bolu İzzet Baysal Üniversitesi’nde bir protesto yaşandı. Ardından da Başkakan Erdoğan açıklamalarda bulundu. 
     Protesto ve Erdoğan’ın açıklamalarıyla ilgili değerlendirmeniz nedir " sorusu üzerine şunları söyledi 
     "Sayın Başbakan artık toplum kesimleriyle gerginlik yaratma uygulamasını rektörlük düzeyine çıkardı. Köylüleri, işçileri, gençleri, iş isteyenleri, doktorları azarlıyordu. Şimdi farklı bir noktaya geldi. Dün kullandığı üslubu ben bir başbakana yakıştırmadım. 
     Başbakan’ın üniversite rektörleriyle bu üslupta kendisini kontrol edemeden, toplumun önünde azarlayarak, paylayarak bir tartışma içine sürüklenmesi üzüntü verici bir manzaradır. " Türkiye’de iktidarın "Soğukkanlı olmaya, sağduyulu, hoşgörülü davranmaya mecburiyeti olduğunu" belirten Baykal, Başbakan’ın bunu giderek daha sık ihlal eder bir duruma sürüklendiğini söyledi. 
     Baykal, "Çok acı, çok üzüntü verici bir manzara. Medyanın önünde rektöre yönelik tek taraflı bir suçlama, ağır ithamlar, hiçbir şekilde kabul edilemez" dedi. "Rektöre yönelik kullandığı nitelemelerin Başbakana yakışmadığını" söyleyen Baykal, şöyle devam etti 
     "Öyle ’sen maaşlı memursun, haddini bil’... Türkiye bir hukuk devleti. Her kurumun hukuk sisteminden, Anayasa’dan gücünü alan bir çerçevesi var. Herkes bir yere belli koşullar altında görev yapmak için geliyor. Rektörler de başbakanlar da sendika başkanları da öyle geliyor. Herkesin birbirine değer, saygı gösterme mecburiyeti var. İyi bir üslup değil, insancıl bir üslup değil. Gergin kızgın tepkisel ve karalayıcı bir üslup. 
     Bu üslubu sayın Başbakan herkese karşı kullanıyor. Biz Başbakan’la tartışıyoruz mesela ’Erdemir satılsın mı satılmasın mı ’ diye. Hemen işi geçmişe taşımaya çalışıyor, geçmişe dönük gerçek dışı suçlamalar yapıyor. Bu ölçüler kendisiyle ilgili olarak kullanılsa Başbakan ne halde olur Biz ’sen geçmişte ne yapıyordun ’ diye başlayıp Başbakan’a bunu söylesek... Üstelik bizim söylediklerimiz de doğru olur. Başbakan Deniz Baykal’la tartışıyor, İsmet İnönü’ye iftiralar ederek Baykal’ı mahkum etmeye çalıyor ve altında kalıyor." Başbakan Erdoğan’ın "Karnından konuşmaması, açıkça iddia sahipleriyle bir araya gelerek konuşması gerektiğini" kaydeden Baykal, "Eğer başbakanın rektörle tartışacağı bir konu varsa karşı karşıya gelsin tartışsın. Üniversitelere bakış açısını söylesin, üniversitelerin şikayetlerini bir anlasın. Vatandaşlar da izlesin kararını versin. Başbakan doğrudan konuşsun, suçlamasın, karalamasın, kimsenin geçmişine laf atmasın. Kimseyi ’bunlar böyledir’ diye topyekun mahkum etmeye kalkmasın" diye konuştu. 
     
</TEXT>
</DOC>
