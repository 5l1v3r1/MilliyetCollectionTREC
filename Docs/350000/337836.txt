<DOC>
<DOCNO> 337836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo30.html </URL>
<DATE> 2005/04/28/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Milan başkanlık makamını iptal etti... 
</HEADLINE>
<TEXT>

     İtalya Birinci Futbol Ligi Serie A takımlarından AC Milan, kulüp tüzüğünde bir değişiklik yaparak başkanlık makamını iptal etti. 
     AC Milan Yönetim Kurulu'nun bugünkü toplantısında Başbakan Silvio Berlusconi'ye duyulan saygı ve sevgi doğrultusunda, bu türden bir değişiklik yapılmasının uygun görüldüğü açıklandı. 
     AC Milan Kulübü Başkan Yardımcısı Adriano Galliani, Berlusconi'nin başbakan olması nedeniyle AC Milan'daki başkanlık görevini bırakmak zorunda kaldığını anımsatarak, tüzükte yaptıkları değişikliğin gerekçesini şu sözlerle açıkladı 
     ''Silvio Berlusconi'ye duyduğumuz saygı ve minnet doğrultusunda bu türden bir değişiklik yapmayı uygun gördük. 106 yıllık tarihimizde en büyük başarıları, Berlusconi'li dönemde elde ettik. Başbakan olduğu için şu anda kulüpteki başkanlık görevini yürütemiyor. Tekrar bu göreve dönebileceği ana kadar da kulübümüzde başkan unvanını kimse kullanmayacak. Tüzükte yapılan değişiklik doğrultusunda Başkan Yardımcısı, başkanlık makamındaki kişinin yasal yetkileriyle donatılmış durumdadır.'' Başkan Yardımcısı Galliani ayrıca, kırmızı-siyahlı takımın 2004 sezonundaki bütçesinin müspet göstergeler içerdiğine de işaret ederek, ''Giderlerimizde azalma var. 2004 bütçe değerlendirmesinin neticesi, geçmişe oranla açığımızda ciddi bir azalma olduğunu gösteriyor'' dedi. 
     Galliani, AC Milan'ın Serie A Şampiyonası'nda FC Juventus'la yarıştığını hatırlatarak, Şampiyonlar Ligi'nde final oynama konusunda iddialı olduklarını belirtti. 
     Galliani, ''AC Milan'ın ilacı kazanılan zaferlerdir. Oyuncularımız zorlu bir sezonu başarıyla bitirmek istiyorlar. Kazandığımız zaman, oyuncularımızın yorgunluğu da azalıyor'' dedi. 
     
</TEXT>
</DOC>
