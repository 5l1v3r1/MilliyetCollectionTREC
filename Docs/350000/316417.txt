<DOC>
<DOCNO> 316417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko21.html </URL>
<DATE> 2005/02/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Formula 1 inşaatında nefes kesen yarış... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1 Projesi inşaatının herhangi bir aksilikle karşılaşılmazsa gününde biteceğine inandığını, ancak işin organizasyon yönünde biraz geride bulunulduğunu söyledi. 
     Yıldırım, Türkiye'nin bu projeyi yapabileceğini bütün dünyaya gösterdiğini ifade ederek, ''Başarılı bir proje. Ama son günlerde maalesef ortada hiçbir şey yokken, bu kontrol zincirini itham eden bazı olaylar gelişti. Neticede projede çalışan insanlar etkilendi. Umarım bu etkilenme zamanı sarkıtmasın'' dedi. 
     Mehmet Yıldırım, ''müteahhit firma ile ilgili iddiaların projede gecikmeye neden olup olmayacağı'' yönündeki sorusunu şöyle yanıtladı 
     ''Şu anda yok. Ama olmaması için de gayret sarf ediyorum. Belirli bir duraklama yaşasaydı bütün dünyaya karşı, organizasyon içinde çok zor durumlara düşerdik. Bazı insanlar, bazı kesim maalesef olayı tek gözle görüyor. Bizim bütün bir gözle bakmamız lazım. 
     Bırakın 38.5 milyon dolar devletin kefaleti, bugüne kadar yapılmış yatırım, sözleşmeler, avanslar... Bütün dünyaya söz vermişiz. Türkiye bu Formula'yı yapacak. 2.5 milyar insan televizyonlarda izleyecek. Bunu programa bağlamışız. Herkes bize bu programın aksamadan yürütülmesi yönünde destek olacağına, ortada hiçbir şey yokken büyük bir mücadeleyle karşı karşıya kaldık. 
     Bu mücadelede çalışan insanlar etkilenmesin diye biz ön cephelere çıktık. Proje Türkiye'nin bir yüz akı olmalı. Bu organizasyonu aksatmadan yürütmek mecburiyetindeyiz.'' 
     
     ''ORGANİZASYONDA YÜZDE 75'LİK İŞ VAR'' 
     Yıldırım, proje inşaatında yüzde 90'ı aştıklarına değinerek, ''Çok az bir mesafe kaldı. En hızlı Nisan ve Mayıs ayı olacak. Çünkü son asfaltlama ve peyzajlama kaldı. Bunların da bütün hazırlıkları yapıldı, bütün ihaleleri tamamlandı'' dedi. 
     Çevre yolu projesi düzenlemesinin Bakanlar Kurulu kararıyla Karayolları ağına alındığını, bunun için 15 trilyon liralık yol ihalesi yapıldığını anımsatan Yıldırım, kendileri dışında gelişen çevre yolunda aksama olacağını zannetmediğini, Haziran başında çevre bağlantı yolunun bitirilmesini beklediklerini söyledi. 
     Mehmet Yıldırım, şu anda işin organizasyonunda ise yüzde 25'lerde olduklarına dikkat çekerek, şöyle devam etti 
     ''Önümüzde yüzde 75'lik iş var. İşin televizyon yayın hakları olsun, Formula 1 yarışının yapılacağı pistteki güvenlikten, yerleştirmeye kadarki organizasyonlar olsun, reklamlar olsun, promosyon ürünleri olsun hızlı bir gelişme göstermesi lazım. 
     Bunu hareketlendirmek lazım. Çünkü Türkiye'yi en iyi şekilde tanıtacak bir organizasyon yapmak gayretimiz. İnşaat kısmının, eğer herhangi bir aksilikle karşılaşmazsa, gününde biteceğine inanıyorum. Organizasyonda biraz geride sayılırız.'' 
     
     TRİBÜNLERİN KAPASİTESİ 120 BİN 
     Formula 1 Türkiye tesislerinin tribün kapasitesi 120 bin olarak planlandı. Bunun 30 bini, yarışları kapalı ve VİP tribünlerinden izleyecek. 
     Pistin Kontrol Amiri Mustafa Dündar, 50 bin kişinin geçici tribünlerde misafir edileceğini, 40 bin kişinin de doğal tribünlerde ayakta ya da çimlere oturarak yarışları izleyeceğini belirtti. 
     Dündar, yarışlara çok fazla talep olması halinde ilave tribün yapılabileceğini sözlerine ekledi. 
     Verilen bilgiye göre, pistin park sorunu da 12 bin araçlık otopark yapılarak çözülecek. İlave araç parkı için ayrı bir alan tutulacak. İlave alan otobüs park yeri olarak kullanılacak. 
     Formula 1 İstanbul Pisti'nde Formula 1 yarışlarının yanı sıra diğer motor sporları aktiviteleri de gerçekleştirilecek. 
     
     SON KAT ASFALT MAYIS'TA ATILACAK 
     Pistin Kontrol Şefi Tolga Er de, tesislerde proje aşamasından başlamak üzere, tamamen Türk işçi ve mühendislerin çalıştığını belirterek, ufak tefek bazı ilaveler dışında, kaba işlerin bittiğine dikkati çekti. 
     Er, sahadaki tüm asfaltlama işlerinin tamamlandığını ifade ederek, son kat asfaltın da Mayıs ayında atılacağını söyledi. 
     Son kat asfalt kaplaması, yüksek sıcaklık farklarını ve yarış koşullarını karşılayacak şekilde, modifiye edilmiş bir asfalt tabakası ile gerçekleştirilecek. 
     Formula 1 İstanbul pisti tamamlandığında, dünyadaki en engebeli pist olacak. Saatin ters yönüne koşulacak pistteki virajlar da çok sert. Pistte 6'si sağ, 7'si sol dönüşlü toplam 13 viraj bulunuyor. 
     İstanbul pistinin en düşük ve en yüksek kot farkı 43 metre. Bu da 14 katlı bir binanın yüksekliğine eşit. 5 bin 333 metre uzunluğundaki pistin etrafı 124 bin lastikten duvarla örülecek. 203 ülkeden izlenecek olan İstanbul Grand Prix'i 21 Ağustos'ta koşulacak. 
     
</TEXT>
</DOC>
