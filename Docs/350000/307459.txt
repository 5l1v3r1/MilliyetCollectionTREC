<DOC>
<DOCNO> 307459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun43.html </URL>
<DATE> 2005/01/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Kerkük'te 2 Türkmen öldürüldü 
</HEADLINE>
<TEXT>

     Irak'ın kuzeyindeki Kerkük kentinde bir insan hakları örgütü için çalışan 2 Türkmenin öldürüldüğü, birinin yaralandığı bildirildi. 
     Irak polisinden Albay Ahmed Mahmud, bir araçtaki silahlı kişilerin Türkmenlerin bulunduğu araca ateş açtıklarını ve daha sonra kaçtıklarını belirtti. 
     Mahmud, öldürülen Türkmenlerden Abdül Emir İbrahim'in, insan hakları örgütü başkanı Muayed İbrahim'in kardeşi olduğunu kaydetti. 
     Öte yandan, Kerkük'te kamu çalışanı ve işadamlarının kaçırılma olaylarına karışan bir ''suç ve terör örgütü'' çökertildi. 
     Albay Hatib Ömer, Irak'ın kuzeyinde Kürtlerin kontrolünde bulunan Cemcemal kentinde 5 örgüt üyesinin, Kerkük'ün kuzeybatısındaki bir bölgede de 2 örgüt üyesinin yakalandığını söyledi. 
     Ömer ayrıca, örgütün çökertilmesiyle, birkaç hafta önce kaçırılan Kasr Kerkük oteli sahibi Nizameddin El Tunci'nin de kurtarıldığını ifade etti. El Tunci için 350 bin dolar fidye istenmişti. 
     
</TEXT>
</DOC>
