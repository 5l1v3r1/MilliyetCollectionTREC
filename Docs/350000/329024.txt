<DOC>
<DOCNO> 329024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo36.html </URL>
<DATE> 2005/03/31/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
TJK Başkanı Tamer basın toplantısı yaptı 
</HEADLINE>
<TEXT>

     Türkiye Jokey Kulübü TJK Başkanı Umur Tamer, at yarışları sektörü olarak ''duraklama'' dönemi yaşadıklarını söyledi. 
     TJK Başkanı Tamer, yarın start alacak Bursa, İstanbul ve Ankara ilkbahar-yaz sezonları ile ilgili, Crowne Plaza Otel'de bir basın toplantısı düzenledi. 
     At yarışlarında hasılattan yapılan yasal kesintilerin fazlalığından yakınan Umur Tamer, ''Bunun getirdiği sıkıntılar bize duraklama dönemi yaşatıyor. En kısa sürede bu dönemi atlatmak için gerekli yatırımları yapmayı amaçlıyoruz'' dedi. 
     Tamer, toplantı süresince karamsar bir tablo çizerek, şu ana kadar kurumsallaşamadıklarını vurgularken, at sahiplerinin zarar ettiğinden, var olan hipodromun çağdaş TJK'ye yakışmadığından ve altılı ganyan bayileriyle yeterince ilgilenemediklerinden yakındı. 
     Bütün sorunları çözmek için çaba harcadıklarını dile getiren başkan Tamer, yeni çıkan İddaa şans oyununun pastadan pay aldığını, bunun da gelirlerinin düşmesine neden olduğunu ifade etti. 
     2005 yılında kurumsallaşma çalışmalarını tamamlamayı hedeflediklerini söyleyen Umur Tamer, sponsorluk, sanal bayilik, İzmir Hipodromu'nun aydınlatılarak gece yarışlarının yapılması ve pazarlama gibi konularda çalışma içinde olduklarını anlattı. 
     
     YARIŞ SEZONLARI YARIN BAŞLIYOR 
     At yarışlarında ilkbahar-yaz sezonu, yarın Bursa yarışlarıyla başlayacak. 
     25 Kasım Cuma gününe kadar sürecek Bursa yarışlarında toplam 56 yarış günü olacak. İngiliz ve Arap atlarının katılacağı toplam 681 koşunun yer alacağı Bursa'da, 23 trilyon 318 milyar lira ikramiye ve yetiştiricilik primi dağıtılacak. 
     3 Nisan Pazar günü başlayacak İstanbul yarış sezonu, 27 Kasım Pazar günü sona erecek. 86 yarış gününde 1036 koşunun yapılacağı sezonda, 60 trilyon 188 milyar lira ikramiye ve yetiştiricilik primi dağıtılacak. 
     9 Nisan Cumartesi günü start alacak Ankara Yarışları ise 26 Kasım Cumartesi günü kapanacak. 60 yarış gününde 717 yarış yapılırken, ikramiye ve yetiştiricilik primi olarak 35 trilyon lira verilecek. 
     Bu arada, at yarışçılığının en önemli yarışı Gazi Koşusu, 26 Haziran'da 400 milyar lira ikramiyeli olarak gerçekleştirilecek. 
     
</TEXT>
</DOC>
