<DOC>
<DOCNO> 326979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun45.html </URL>
<DATE> 2005/03/25/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İsrail ve Filistin radyolarından aynı anda barış şarkısı 
</HEADLINE>
<TEXT>

     BBC 

      İsrail ve Filistin yönetimleri arasında son günlerde esen barış rüzgarları, tarafların radyolarına da yansıdı. 
     Filistin Radyosu pazar günü tarihinde ilk kez İbranice bir şarkı çalacak. 
     İsrail Ordu Radyosu da yayınında aynı anda, şarkının Arapça versiyonuna yer verecek. 
     Filistinli Visam Murad ve İsrailli David Broza'nın birlikte besteledikleri şarkının adı In My Heart, yani Türkçesiyle kalbimde. 
     Broza'nın sözcüsü, Mısır'ın Şarm El Şeyh kentinde geçen ay yapılan zirve sonrası, sanatçıların, şarkılarını yayımlatma yolunda cesaretlendiğini söyledi. 
     İki sanatçı da, şarkılarının, toplumları arasındaki farklılıkları azaltmasını umuyor. 
     Filistin'in Sesi Radyosu'nun yayın direktörü Bassam Ebu Sumaya, "Şarkı aşk ve barış hakkında. Biz de barışa karşı değiliz" diyor. 
     Sumaya sözlerini şöyle sürdürüyor "Biz, siyasi atmosferi aksettiriyoruz. Eğer şiddet varsa, gerçekleri dile getiririz. Eğer ortam sessizse, yayınlarımız da ona göre olur." 
     
     'Acı ve öfke' 
     David Broza, İsrail'de folk ve rock şarkılarıyla tanınan ünlü bir müzisiyen. 
     Broza'nın şarkılarından biri de, İsrail'de barış hareketiyle özdeşleşmişti. 
     Visam Murad, uluslarrası düzeyde de bilinen Sabreen adlı bir grubun parçası. 
     Grubun şarkıları, İsrail işgali altındaki Filistinlilerin sorunlarını yansıtıyor. 
     Broza ve Visam Murad'ın kardeşi ve yine Sabreen grubunun üyesi Said Murad, ortak şarkılarının sözlerini ise iki yıl önce Filistin İntifadası'nın doruğunda, yazmış. 
     David Broza, Reuters haber ajansına demecinde şunları söylüyor 
     "Eğer Said ve ben bombaların ortasında kaos ve karışıklık içindeyken, oturup birlikte aşk hakkında şarkı yazabiliyorsak, diğerleri de bunu yapabilir. Tüm acı ve öfke sonrası, ortaya tatlı birşey çıkabilir." 
     
</TEXT>
</DOC>
