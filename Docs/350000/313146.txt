<DOC>
<DOCNO> 313146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy01.html </URL>
<DATE> 2005/02/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Erdoğan, felaket bölgesinde... 
</HEADLINE>
<TEXT>

     Başbakan Recep Tayyip Erdoğan, Güney Asya'daki deprem felaketi ile ilgili olarak, ''Üzüntümüz büyük olduğu kadar sorumluluğumuz da büyüktür'' dedi. 
     Erdoğan, Endonezya Cumhurbaşkanı Susilo Bambang Yudhoyono ile görüştü. 
     Endonezya Başkanlık Sarayı'nda gerçekleşen görüşmenin ardından ortak basın toplantısı düzenlendi. 
     Başbakan Erdoğan, burada yaptığı konuşmada, Türkiye'nin yakın zamanda deprem felaketi yaşadığını hatırlatı ve ''Bu acının yabancısı değiliz'' dedi. Erdoğan, şöyle konuştu 
     ''İncelememiz sonucu felaketin çok büyük olduğunu gördük. Üzüntümüz büyük olduğu kadar sorumluluğumuz da büyüktür. Derdinizi, acınızı paylaşmak ve çözüm bulmak için buradayız. Bu bizim 16. yüzyıldan bu yana devam eden dostluğumuzun ifadesidir. Gereği ne ise bu adımları atmak zorundayız. Felaket bölgesinde daha önce Türk Kızılay'ı, belediyelerimiz ve sivil toplum örgütlerimiz gelmişti. Gördüğümüz o ki toplu konut, okul, hastane, kreş ve altyapı konularında atmamız gereken adımlar var. İşsiz kalanlar için yapılması gerekenler var. 
     Her şeyi yerinde gördük. İki ülke yöneticileri sürekli irtibat halinde olacaklar. Bölgenin sorunlarının çözülmesi için çalışacağız. Ancak kaynak israfı yapmadan bu işleri halletmek gerekir. Bu durumları suiistimal etmek isteyenler çıkabilir. Bu havalarda bir şeyler götürmek isteyenler çok çıkar. Dikkatli davranmak gerekir. Ayrıca siyasi ve ekonomik konularda da atmamız gereken adımlar var. Aramızdaki ticaret hacmi 500 milyon dolar. Bu iki dost ve kardeş ülke için çok az bir rakam. İki yıl içinde bu rakamı 2 milyar dolara çıkarmak gerekir. Ayrıca üçüncü ülkelerde iş adamlarımız yoluyla müşterek işler yapabiliriz.'' 
     
     ENDONEZYA CUMHURBAŞKANI'NIN SÖZLERİ 
     Endonezya Cumhurbaşkanı Yudhoyono da Türk heyetinin ziyaretinden mutlu olduklarını söyledi. Başbakan Erdoğan ve Türk heyeti ile faydalı bir toplantı gerçekleştirdiklerini kaydeden Yudhoyono, şöyle devam etti 
     ''Açe'ye gidip inceleme yapmanızdan memnun olduk. Türk hükümeti Açe'deki acil konulara çok önemli katkılar vermiştir. Endonezya halkı ve hükümeti adına Türkiye'ye en içten teşekkürlerimi sunuyorum. Sayın Erdoğan bana çok önemli tavsiyelerde bulundu. Belediyecilik konusunda, işbirliği konusunda... Endonezya ile Türkiye arasında herhangi bir siyasi sorun olmamasından dolayı mutluyuz. Ancak iki ülke arasındaki ticari konuların da artırılması gerekir. Bu konuda Sayın Erdoğan ile hem fikiriz. Bu konuda Karma Ekonomik Komisyon oluşturulması ve ticari anlaşmalarla İş Konseyi'ni aktifleştirmemiz için görüş alışverişinde bulunduk. İki ülkedeki din adamlarının işbirliği yapmaları için de görüş alışverişinde bulunduk. Önemli olan Türkiye ve Endonezya arasında işbirliğini artırmak.'' 
     
     SORULAR 
     Erdoğan ve Endonezya Cumhurbaşkanı, açıklamalarının ardından basın mensuplarının sorularını yanıtladılar. 
     Başbakan Erdoğan, bir gazetecinin, ''Daha önce tsunami bölgesine Türk askeri gönderilebileceği konusu gündeme gelmişti. Ayrıca bölgede Türk köyü kurulması gibi düşünceler ortaya atılmıştı. Bu konuda somut bir adım var mı '' sorusuna şu yanıtı verdi 
     ''Bunlar özellikle dedikodusu olan konulardır. Talepler bize geldiğinde değerlendireceğimizi söylemiştik. Endonezya'ya 1000'den fazla konut yapabiliriz. Bize yer gösterildiğinde bir paket, bir bütün olarak Açe halkına sunmak istiyoruz.'' Endonezya Cumhurbaşkanı Yudhoyono da master planı yapılacağını ve eksikliklerinin tespit edilmesinden sonra Endonezya'nın dostlarından destek isteyeceklerini söyledi. 
     
</TEXT>
</DOC>
