<DOC>
<DOCNO> 326681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy17.html </URL>
<DATE> 2005/03/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kırgızistan'daki olaylar... Türkiye tarafları itidale davet etti... 
</HEADLINE>
<TEXT>

     Türkiye, Kırgızistan'daki tarafları itidale davet ederken, Dışişleri Bakanlığı bu ülkedeki Türk vatandaşları için tahliye dahil çeşitli seçenekler üzerinde çalışmalar yürütüyor. 
     Dışişleri Bakanlığı Sözcüsü Namık Tan, haftalık basın toplantısında, soru üzerine Kırgızistan'daki gelişmeleri yakından takip ettiklerini bildirdi. 
     Söz konusu olaylar ile görüş ayrılıklarının diyalog yoluyla ve demokratik çerçevede aşılmasının önemine dikkat çeken Tan, ''Bu bağlamda tüm tarafları itidalli olmaya davet ediyoruz. Olayların silahlı çatışmaya dönüşmemesi olumlu bir unsur olarak görülmektedir'' dedi. 
     Sözcü Tan, olayların meydana geldiği bölgelerde bulunan Türk vatandaşlarının durumunu dikkatle ve yakından izlediklerini belirterek, şunları kaydetti 
     ''Tahliye dahil, her türlü önlemin alınabilmesi için muhtelif seçenekler üzerinde araştırmalar sürdürülmekte. Bakanlığımız ve Bişkek Büyükelçiliğimizce gerekli temaslar yapılarak Türkiye'ye gelmek isteyen vatandaşlarımızın tahliyesi için en uygun ve güvenli güzergahın belirlenmesine çalışılmaktadır.'' Namık Tan, Türk vatandaşları ve öğrencilerinin yoğun olarak bulunduğu Calalabad'daki Türk Özel Üniversitesi İşletme Fakültesi Dekanı ve yerel makamlarla temasların sürdürüldüğünü söyledi. Tan, görüşülen Oş İlahiyat Fakültesi Dekanı'nın ''durumun sakin olduğunu ve Türk öğrenciler arasında Bişkek üzerinden Türkiye'ye tahliye edilmek isteyen olacağını düşünmediğini'' ifade ettiğini kaydetti. Sözcü Tan, Calalabad'daki durumun sakinleştiği duyumlarının alındığını da belirtti. 
     ''Temennimiz mevcut buhranın tüm Kırgız halkının iradesini yansıtan bir çözümle bir an önce aşılmasıdır'' diyen Tan, gelişmeleri yakından izlemeye devam edeceklerini bildirdi. 
     
</TEXT>
</DOC>
