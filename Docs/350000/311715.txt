<DOC>
<DOCNO> 311715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy26.html </URL>
<DATE> 2005/02/02/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Buteflika, TBMM başkanı Arınç'ı ziyaret etti 
</HEADLINE>
<TEXT>

     Cezayir Cumhurbaşkanı Abdülaziz Buteflika ve beraberindeki heyet, TBMM Başkanı Bülent Arınç'ı ziyaret etti. 
     TBMM Tören Salonu'nda gerçekleştirilen görüşmede konuşan Arınç, Buteflika'nın Türkiye'yi ziyaret eden ilk Cezayir Cumhurbaşkanı olduğunu belirtti. Cezayir Cumhurbaşkanı Buteflika'yı Türkiye'de ve TBMM'de görmekten büyük onur duyduğunu kaydeden Arınç, Türk ve Cezayir halkı arasında çok yakın, ortak tarih ve kültüre dayanan ilişkiler olduğunu söyledi. ''300 yıl beraber kardeş yaşadık'' diyen Arınç, her alandaki ilişkilerin çok güçlenmesini istediklerini bildirdi. 
     Bugüne kadar iki ülke parlamentosu seviyesinde ziyaret olmadığına işaret eden Arınç, Cumhurbaşkanı Buteflika aracılığıyla Cezayir Meclis Başkanı ve dostluk grubunu Türkiye'ye davet etti. 
     Dünyada özgür ve bağımsız bir ülke için mücadele eden halk olarak Cezayir halkını gördüğünü vurgulayan Arınç, tıpkı Türk milleti gibi Cezayir halkının da neye mal olursa olsun özgürlüğüne kavuşmak için çok uzun ve zorlu mücadele verdiğini söyledi. İki ülke halkının en büyük ortak özelliğinin özgürlüklerine olan bağlılığı olduğunu belirten Arınç, ''Bu ortak yönümüz bizi birbirimize yakınlaştırıyor'' dedi. 
     
     ''EN MUTLU VE MEMNUN GÜNÜM..." 

     Konuk Cumhurbaşkanı Buteflika, en mutlu ve memnun gününü yaşadığını ifade ederek, Cezayir Cumhurbaşkanı sıfatıyla Türkiye'yi ziyaret etmekten sonsuz mutluluk duyduğunu dile getirdi. Geçen yüzyıldan bu yana iki ülke arasında cumhurbaşkanları seviyesinde ziyaret yapılmadığını hatırlatan Buteflika, iki kardeş ülkede destan yaratacak, kahramanlıklarla anılacak davranış ve gayretlerde bulunulduğunu söyledi. 
     Cezayir Meclisi'nin iki kanattan oluştuğunu, Arınç'ın davetini her iki kanadın başkanına ve dostluk grubuna ileteceğini bildiren Buteflika, en kısa zamanda Türkiye'yi ziyaret etmelerini isteyeceğini ifade etti. 
     Kendisini yabancı bir ülkede hissetmediğini, iki halk arasında tarihi ilişkilerden öte kan bağı olduğunu kaydeden Buteflika, ülkesinde ortak kültürün kalıntıları bulunduğunu, bunları korumaya ve gelecek kuşaklara aktarılmasında azimli olduklarını vurguladı. 
     
     ''ATATÜRK HAKKINDAKİ MAKALE...'' 

     İki ülke arasında anlatılması mümkün olmayan benzerlikler bulunduğuna dikkati çeken Buteflika, şöyle konuştu 
     ''Tarihin derinliklerinden el ele vererek düşmana geçit vermemişiz. Akdeniz'de siyasi destan yazmışız. Bu ortak mücadelemiz tarihte altın harflerle yazılmış. Barbaros ve Oruç Reis'i birbirinden ayırmak mümkün değil. Cezayirliler için de Türkler için de onlar kahramandırlar. Aynı kaynaktan yararlandık. Onun için ilişkilerin geliştirilmesi amacına uygun talep ve beklentilerimizi görüşmelerde dile getiriyoruz. Cezayir'de, çeşitli kuruluşlar, oluşumlar söz konusu...Bu oluşumların arasında İslami gruplar da vardır. İslami ulemanın uzun yıllar başkanlığını yapmış olan Abdülhamit Bin Medisi'nin, Atatürk hakkında bir makalesi var. Onu okumanızı öneririm, Atatürk hakkında neler söylemiş.'' Buteflika, iki ülke arasında ziyaretlerin sıklaştırılması, siyasi, ekonomik, ticari ve diğer alanlarda ilişkilerin geliştirilmesi isteğini dile getirdi. Buteflika, ''Biz öyle bir işbirliği istiyoruz ki bunun kapsamı daha geniş olsun, halkın beklentilerine cevap versin. İstanbul ve Cezayir arasındaki ilişkiler kat be kat daha fazla olsun'' dedi. 
     Buteflika, Arınç'ı ülkesine davet etti. Görüşmenin basına açık yapılmasına teşekkür eden Buteflika, basın mensuplarına dönerek, ''Kardeşçe konuşuyoruz. Gizli, kapaklı görüşecek bir şeyimiz yok. Kalplerimiz, duygularımız ve hedeflerimiz aynı'' diye konuştu. 
     Görüşmeye, Devlet Bakanı Kürşad Tüzmen ile Türkiye-Cezayir Parlamentolararası Dostluk Grubu Başkanı Abdullah Veli Seyda da katıldı. 
     
</TEXT>
</DOC>
