<DOC>
<DOCNO> 346110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo36.html </URL>
<DATE> 2005/05/26/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
İstanbulspor'ın "Lig Tescil Edilmesin" başvurusu, kabul edilmedi... 
</HEADLINE>
<TEXT>

     Tahkim Kurulu,İstanbulspor Kulübü’nün, Merkez Hakem Komitesi MHK seçimlerinin iptal edilmesi üzerine "Ligin tescil edilmemesi ve düşmenin kaldırılması" yönünde yaptığı başvuruyu, bu konuda federasyon yönetim kurulunun aldığı bir karar bulunmadığı için kabul etmedi. 
     Kurulun bugün yaptığı toplantıda, İstanbulspor’un talebi kabul edilmezken, gerekçeli kararda, "İstanbulspor, öncelikle ligin tesciline ilişkin olarak yürütmenin durdurulmasını ve 2004-2005 futbol sezonunda ligden düşme uygulamasının kaldırılmasını istemiştir. Ancak ortada henüz Futbol Federasyonu Yönetim Kurulu’nca verilmiş bir karar olmadığı için Tahkim Kurulu’na müracaat edilemeyeceğine, bu nedenle talebin reddine, aynı sebeple yürütmeyi durdurma kararı verilmesinin mümkün olmadığına karar verilmiştir" denildi. 
     Bu arada, Antalyasporlu futbolcu Mustafa Gürsel’e verilen 4 maç oynamama cezası da 2’ye indirildi. 
     Tahkim Kurulu, Çanakkale Dardanelspor maçında hakeme yönelik sportmenliğe aykırı hareketi nedeniyle PFDK’nın Mustafa Gürsel’e verdiği cezayı indirirken, gerekçesinde, "Aynı eylem nedeniyle Beşiktaşlı İbrahim Toraman’a 14.10.2004 tarihinde 2 maç ceza verildiği ve bu cezanın Tahkim Kurulu’nca onaylandığı anlaşılmıştır. Aynı olaya aynı ceza verilmesi ilkesi doğrultusunda, 4 resmi müsabakadan men cezasının 2 resmi müsabakadan men şeklinde değiştirilerek, onanmasına karar verildi" denildi. 
     
</TEXT>
</DOC>
