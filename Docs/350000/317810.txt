<DOC>
<DOCNO> 317810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun09.html </URL>
<DATE> 2005/02/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
El Ahram gazetesi Özkök, reformcu general... 
</HEADLINE>
<TEXT>

     Mısır'ın El Ahram gazetesi, resmi ziyaret için Kahire'de bulunan Genelkurmay Başkanı Orgeneral Hilmi Özkök'ün, ''Türkiye'de orduyu bile kapsayan hükümet reform programını açıkça desteklediğini'' yazdı. 
     El-Ahram gazetesinde Abdulhalim Gazalı imzasıyla yayımlanan, ''Özkök, Türk ordusunun siyasallaşmasını kabul etmeyen reformcu general'' başlıklı makalede, Orgeneral Özkök'ün ''rasyonel, realist, barışçı, şov ve güç gösterisine yanaşmayan bir kişiliğe sahip olduğu'' belirtildi. 
     Makalede, demokrasiye bağlı Orgeneral Özkök'ün, önder Mustafa Kemal Atatürk'ün kurduğu Türkiye Cumhuriyeti'nin, başta laik düzen olmak üzere değişmez temellerine dokunulmadıkça, ordunun siyasi yaşamdan uzak durmasının gerekliliğine inandığı kaydedildi. 
     Makalede, ''Bu itibarla Özkök'ün, ülkenin AB'ye katılım çabaları çerçevesinde son iki yılda tanık olduğu dev reformları desteklemesi yerinde oldu'' ifadesine yer verildi. 
     ''Ordunun, reformları reddedeceğini veya aksatacağını zannedenler bulunduğu'' da kaydedilen makalede, şöyle denildi 
     ''Fakat Orgeneral Özkök, hükümetin, kamu yaşamındaki etkisini kısıtlayacak şekilde orduyu bile kapsayan reform programını açıkça destekledi. 
     Bu kısıtlamalar arasında, ülkede en üst kurum olan Milli Güvenlik Kurulu'nda ordunun temsil düzeyinin azaltılması, başına tarihinde ilk kez sivil bir kişinin atanması, çalışmalarında gizlilik esası kaldırılarak şeffaflığının benimsenmesi, Türk ve yabancı basın-yayın organlarına çalışmalarının izlemesi imkanının sağlanması yer alıyor. 
     Geçen yüzyılın son 40 yılında -sonuncusu postmodern olmak üzere- askeri darbeler yaşamış olan bir ülkede, ordu komutanlarının düzenlediği basın toplantılarının canlı yayımlanmasına da izin veriliyor.'' 

     
</TEXT>
</DOC>
