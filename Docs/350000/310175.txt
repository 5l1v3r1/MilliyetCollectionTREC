<DOC>
<DOCNO> 310175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun15.html </URL>
<DATE> 2005/01/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD ve İngiltere 'çekilme'de anlaştılar 
</HEADLINE>
<TEXT>

     İngiliz Guardian gazetesi, ABD ve İngiltere'nin Irak'taki askeri güçlerini çekme stratejisi konusunda anlaştıklarını yazdı. 
     Haberde, Amerika ve İngiltere'nin polis eğitimi alan Iraklıların sayısının iki katına çıkarılması ve polis ile asker arası bir görev yapacak yeni Irak birimleri kurulmasına dayanan bir Irak'tan çıkış stratejisi üzerinde gizlice uzlaştığı yer aldı. 
     Gazetenin haberine göre, Amerikan ve İngiliz savunma bakanları Donald Rumsfeld ve Geoff Hoon'un Pazartesi günü, Irak polisinin sayısının iki katına çıkarılması ve paramiliter birlikler oluşturulması temelinde bir strateji üzerinde anlaştılar. 
     Rumsfeld ve Hoon'un, Pentagon'un geçen ay Irak'a gönderdiği emekli Amerikalı general Gary Luck'un önerileri üzerine bu anlaşmaya vardıklarını yazan Guardian, eğitimleri tamamlandıktan sonra Irak polis gücünün aşamalı olarak 150 bin koalisyon askerinin yerini alacağını belirtti. 
     İngiliz gazetesi, direnişçileri cesaretlendirmemek için çekilme tarihinin ilan edilmeyeceğini, İspanyol ve İtalyan güçleriyle Iraklıların eğitimi için işbirliği yapılabileceğini de yazdı. 
     Guardian, ABD ve İngiltere'nin Irak'ta durum istikrara kavuşunca çekilmeyi arzu etmelerine karşın, General Luck, Irak polisi devreye girmeden bunun yıllar alabileceğine işaret ettiğini bildirdi. 
     Gazeteye göre Irak güvenlik kuvvetlerinin oluşturulması hızlandırılabilirse olası aşamalı çekilme tarihleri, anayasanın onaylanacağı 15 Aralık ve yeni genel seçime gidileceği 15 Aralık olabilir. 
     

     
</TEXT>
</DOC>
