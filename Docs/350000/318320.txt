<DOC>
<DOCNO> 318320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur29.html </URL>
<DATE> 2005/02/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"Otobüs Çetesi" adliyeye sevk edildi 
</HEADLINE>
<TEXT>

     Ankara'da otobüslere ait evraklarda sahtecilik yaparak bankaları trilyonlarca lira dolandırdıkları iddiasıyla gözaltına alınan 6 kişi, Adliye'ye sevk edildi. 
     Mamak İlçe Jandarma Komutanlığı ekiplerince gözaltına alınan Bayram Çankal, Kazım Gülsoy, Durmuş Ali Ölmez, Ali Bozkurt, Sadık Genç ve Neşet Halit Çardak, Ankara Adalet Sarayı'na getirildi. 
     Adli tabiplikte sağlık kontrolünden geçirilen 6 kişinin ifadeleri, soruşturmayı yürüten Cumhuriyet Savcısı Ali Özdemir tarafından alınacak. 
     Jandarma tarafından hazırlanan fezlekede, zanlıların, ''cürüm işlemek için teşekkül oluşturdukları, düşük modelli otobüsleri evrakta sahtecilik yaparak yüksek model olarak tescil ettirdikleri, olmayan otobüsleri üretilmiş gibi göstererek bankalardan kredi aldıkları ve böylece bankaları trilyonlarca lira dolandırdıkları, sigorta şirketlerinden kaza olmuş gibi para aldıkları'' öne sürülüyor. 
     Fezlekede, zanlıların, Ankara'da 2003-2004 ve 2005 yıllarında gerçekleştirdiği işlemlerin, bankaların trilyonlarca lira dolandırılmasına neden olduğu iddia edildi. 
     Soruşturma kapsamında, 1 kişinin arandığı kaydedildi. 
     
</TEXT>
</DOC>
