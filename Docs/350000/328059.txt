<DOC>
<DOCNO> 328059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun05.html </URL>
<DATE> 2005/03/29/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Tsunami uyarıları kaldırılıyor... 
</HEADLINE>
<TEXT>

     
     TAYLAND 

     Tayland meteoroloji ajansı, Endonezya'nın Sumatra adası açıklarında Richter ölçeğine göre 8.7 büyüklüğünde meydana gelen depremden sonra verilen tsunami uyarısının kaldırıldığını bildirdi. 
     Ajanstan yapılan açıklamada, durumun normale döndüğü belirtilerek, tsunami uyarısının kaldırıldığı kaydedildi. 
     Açıklamada, herkesin evine dönebileceği belirtildi. 
     Bu arada, ABD Başkanı George Bush'a, Teksas'taki çiftliğinden Beyaz Saray'a dönerken uçakta Endonezya'da meydana gelen depremle ilgili bilgi verildiği bildirildi. 
     Beyaz Saray sözcüsü Dana Perino, Bush'un uçağında gazetecilere yaptığı açıklamada, ''Başkan'a depremle ilgili bilgi verildi ve durumu izliyoruz'' dedi. 
     
     SRİ LANKA VE HİNDİSTAN 

     Endonezya'nın Sumatra adası açıklarında meydana gelen Richter ölçeğine göre 8.7 büyüklüğündeki depremden sonra Sri Lanka ve Hindistan'ın güneyi için verilen tsunami uyarısının kaldırıldığını bildirdi. 
     Sri Lanka meteoroloji kuruluşundan yapılan açıklamada, sularda olağandışı bir duruma ilişkin istihbarat olmaması nedeniyle uyarının kaldırıldığı belirtildi. 
     Açıklamada, depremin ardından kıyı kesimlerden kaçanların evlerine dönebilecekleri de kaydedildi. 
     Bu arada, Hindistan'ın güneyindeki kıyı ve adalar için verilen tsunami alarmının da kaldırıldığı açıklandı. 
     Kıyı kesimleri boşaltan halka evlerine dönme çağrısında bulunulurken, yetkililerden birkaç saat daha dikkatli olmaları istendi. 
     
</TEXT>
</DOC>
