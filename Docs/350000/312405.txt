<DOC>
<DOCNO> 312405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy19.html </URL>
<DATE> 2005/02/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Baykal 35 milletvekili ile birlikte SEKA çalışanlarını ziyaret etti 
</HEADLINE>
<TEXT>

     CHP Genel Başkanı Deniz Baykal, ''SEKA'daki mücadeleye, Türkiye'nin dürüst, namuslu duyarlı insanlarının duyarsız, ilgisiz kalması, sırtını dönmesi ve görmezlikten gelmesi mümkün değil'' dedi. 
     Deniz Baykal, 35 milletvekiliyle, 14 Aralık 2004 tarihinden beri işyerlerinin kapatılmasına karşı eylem yapan ve 19 Ocak 2005 tarihinde fabrikaya kapanan SEKA işçilerini ziyaret etti. 
     Selüloz-İş Sendikası Genel Başkanı Ergin Alşan tarafından SEKA İzmit İşletmesi'nin önünde karşılanan Baykal, daha sonra eş ve çocuklarıyla birlikte fabrikada eylem sürdüren işçilerin bulunduğu yemekhaneye geçti. 
     Baykal, burada yaptığı konuşmada, SEKA işçisinin haftalardır işyerlerinin kapanmaması için İzmit'te anlamlı bir mücadele verdiğini söyledi. 
     SEKA işçisinin bu mücadelesine destek vermek amacıyla 35 milletvekiliyle geldiğini belirten Baykal, şunları kaydetti 
     ''Bizim bu ziyaretimiz akşam televizyonlarda, yarın basında yer almayabilir. Ama burada bir mücadele, feryat var. Burada, Türkiye'nin dürüst, namuslu duyarlı insanlarının duyarsız kalması, ilgisiz kalması, sırtını dönmesi, görmezlikten gelmesi mümkün değil. 
     Siz sadece kendi ekmek kavgasını veriyor olmanın ötesinde, bir iş yapıyorsunuz. Elbette burada çocuklarınız, aileniz, eşiniz için ekmek kavgası veriyorsunuz. Elbette bunu yapmak zorundasınız, bu göreviniz. Ama buradaki mücadeleniz, Türkiye'de yapılan haksızlıkları örtbas etme, görmezlikten gelme, sırtını dönme, yok sayma, Türkiye'deki hukuksuzlukları, adaletsizlikleri halının altına süpürme anlayışına karşı bir feryattır bu. O nedenle bütün bu baskıları, haksızlıkları yanlışlıkları görmezlikten gelen genel anlayışı, karşıya sizlerle dayanışma sergilemek, Türkiye'de yaşanan acıların, toplumun gerçek gündemini ortaya koymak için geldik. sizleri çok iyi anlıyoruz.'' 
     
     DIŞA BAĞIMLILIK 
     Türkiye'de kağıt sektörünün dışa bağımlı hale getirilmek istendiğini öne süren Baykal, şöyle konuştu 
     ''Burada 1934 yılında açılmış bir fabrika var. Türkiye dünyada ortalama kağıt tüketiminin altında kağıt tüketen bir ülke. Dünya ortalaması 58 kilo. Türkiye'de 38 kilo, Amerika 210 kilo tüketiyor. Türkiye kalkınma, ilerleme, çağdaşlaşma içinde. Kağıt üretimimizi artırmamız lazım. Türkiye'de giderek ithalata dayalı bir kağıt politikası götürülüyor. İhtiyacımızın artan kısmını ithal ediyoruz. Hele bu fabrika da kapatılırsa, selüloz üretimi tümüyle ithalata bağımlı hale gelecek.'' Baykal, daha sonra milletvekilleriyle, Selüloz İş Sendikası Genel Merkezi'ni ve CHP Kocaeli İl örgütünü ziyaret etti. 
     
</TEXT>
</DOC>
