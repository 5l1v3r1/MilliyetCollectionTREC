<DOC>
<DOCNO> 321442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun27.html </URL>
<DATE> 2005/03/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Rum basını Masada AB temsilcisi de olacak 
</HEADLINE>
<TEXT>

     Kıbrıs sorununun çözümü için müzakerelerin başlaması durumunda Avrupa Birliği'nin AB de müzakere masasında kendi temsilcisiyle yer almak istediği ve bunun için kendi temsilcisini atayacağı öne sürüldü. Ancak AB'nin bu konuyu, Kıbrıs sorununa taraf olan ülkelerle geniş biçimde ele almadığı belirtildi. 
     Güney Kıbrıs'ta yayımlanan Politis gazetesinin, ''Avrupa Birliği müzakere masasında'' başlığıyla manşetten verdiği haberde, ''bu düşüncenin ilk olarak AB Komisyonu'nda oluştuğunu ve komisyonun üst düzey yetkililerinin AB'yi Kıbrıs sorunu müzakerelerinde temsil edecek isim üzerinde uzlaşıya vardıklarını, bu kişinin Finlandiya'nın eski devlet başkanı Martti Ahtisaari olduğunu'' duyurdu. 
     AB Komisyonu Başkanı Jose Manuel Durao Barroso ve komisyonun genişlemeden sorumlu üyesi Olli Rehn'in geçen hafta Rum yönetimi lideri Tasos Papadopulos'a bu yöndeki arzularını ilettiklerini belirten gazete, AB'li yetkililerin hiçbir şekilde BM ve Genel Sekreter Kofi Annan'ın rolünü küçültme ya da bunların yerini alma niyetinde olmadıklarını kaydetti. 
     Habere göre, AB müzakerelerde arabuluculuk rolü üstlenmeyi değil, varlığıyla taraflara cesaret vermeyi amaçlıyor, ayrıca müzakereler konusunda ilk elden bilgi edinmek itiyor. 
     Gazete, ''AB kaynaklarına'' dayanarak, AB Ortak Savunma ve Dış Politika Yüksek Temsilcisi Javier Solana'nın da AB'nin Kıbrıs sorunu müzakerelerindeki rolünün yükseltilmesine olumlu baktığını kaydediyor. AB yetkilileri, Kıbrıs sorununun çözümü müzakerelerinin temelini ise hala Annan Planı'nın oluşturduğunu ve yapılacak her türlü müzakerenin BM çerçevesinde olacağını vurguluyor. 
     AB'nin, müzakere masasında temsilci bulundurmasına, Türkiye ve Kıbrıslı Türklerin tepki göstermeyecekleri değerlendirmesinde bulunduğunu yazan gazete, AB'nin bu konuyu henüz BM, ABD ve İngiltere ile geniş anlamada ele almadığını kaydetti. 
     Rehn'e yakın bir ''diplomatik kaynak'' Politis'e yaptığı açıklamada, ''Rehn'in, Alvaro de Soto'nun Mart 2004 tarihinde Lefkoşa'da yapılan müzakereler sırasında, bilgilendirme boyutu ve hızından tam anlamıyla memnun olmadığını'' söyledi. İsmi belirtilmeyen ''diplomatik kaynak'', Rehn'in, ''De Soto'nun 'teknik konularda mükemmel bir düzenlemeye sahip olduğunu, ancak adadaki hassas politik dengeleri anlama konusunda eksikliği bulunduğunu' düşündüğünü'' de aktardı. 
     
</TEXT>
</DOC>
