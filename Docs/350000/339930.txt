<DOC>
<DOCNO> 339930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo40.html </URL>
<DATE> 2005/05/05/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Bayanlar basketbol liginde şampiyon Beşiktaş oldu... 
</HEADLINE>
<TEXT>

     Türkiye Bayanlar Basketbol Ligi play-off final serisi 3. ve son maçında Beşiktaş, ezeli rakibi Fenerbahçe’yi 74-56 yenerek, galibiyetlerde durumu 3-2 yaptı ve 2004-2005 sezonu şampiyonu oldu. 
     Karşılaşmaya taraftarlarının büyük desteğiyle başlayan Beşiktaş, ilk dakikalarda rakibine, pota altında üstünlüğünü kabul ettirdi ve özellikle Hicks ile bu bölgeden sayılar üretti. Fenerbahçe ise faul atışlarından sayılar buldu. Şaziye’nin skora katkısıyla çekişmeli geçen ilk periyodu, sarı-lacivertliler, 20-19 önde geçti. 
     İkinci periyotta dış şutlarda isabet bulamayan Beşiktaş, Hicks’in, periyodun hemen başında 3. faulünü almasıyla sayı bulmakta zorlandı. 
     Fenerbahçe de hücumda sayı bulmakta zorlanınca, periyodun başlarında kopma olmadı. Bu çeyreğin ikinci bölümünde, hızlı hücumlardan bulduğu sayılarla yeniden öne geçen ve oyuna ağırlığını koyan siyah-beyazlılar, Esmeral’ın etkili oyunuyla, farkı bir ara 10 sayıya 34-24 kadar çıkardı ve devreyi 38-31 önde kapadı. 
     İlk yarı sonunda Beşiktaş rakibine, ribauntlarda 28-10 üstünlük sağlarken, Fenerbahçe kazandığı 9 faul atışını da sayıya çevirip, yüzde 100 ile oynadı. 
     Üçüncü periyodun son bölümünde, rakibine oranla daha etkili olan Beşiktaş, dış şutlardaki isabetiyle son anlarda farkı 16 sayıya kadar çıkardı ve bu periyodu 55-39 önde geçti. 
     Son periyodun başlarında, Stinson’un üst üste 2 tane 3 sayılık basketiyle aradaki sayı farkını 20’ye çıkaran 61-41 Beşiktaş, kalan bölümde bu avantajını iyi kullandı. 
     
     İSTENMEYEN OLAYLAR 

     Karşılaşmanın son bölümünde salonda istenmeyen olaylar yaşandı. 
     Maçın bitimine 1 dakika 7 saniye kala, şampiyonluk kutlamaları için taraftarlara dağıtılan konfetiler sahaya atılınca, oyun durdu. 
     Sahanın temizlenmesinin ardından oyun başlarken, bu kez de pota arkasındaki taraftarlarla, Fenerbahçe yedekleri arasında gerginlik yaşandı. Beşiktaşlı bir grup taraftar, Fenerbahçe Kulübü Başkanı Aziz Yıldırım’a küfür ederken, siyah-beyazlı yöneticiler ve Divan Kurulu Başkanı Şeref Nasır, saha içine kadar girerek taraftarları susturmaya çalıştı. Bu sırada, taraftarların, Fenerbahçeli yedeklerin üzerine attığı yabancı maddeleri, Fenerbahçeli oyuncu Nilay’ın tribünlere geri gönderdiği gözlendi. Bunun üzerine gerginlik iyice artarken, polis, bu bölümdeki taraftarları coplayarak dağıttı. 
     Beşiktaşlı taraftarlar sahaya bir koltuk, davul tokmağı, bayrak sopası ve bozuk para attı. Bu cisimlerden biri, Şükran’ın kafasına gelirken, saha karıştı. Fenerbahçeli oyuncular, soyunma odasına gitti. 
     Yaklaşık 15 dakikalık duraklamanın ardından ortam sakinleşince, Fenerbahçeli oyuncular, sahaya çıktılar. Kalan sürede hücum yapılmayınca Beşiktaş, Fenerbahçe’yi 74-56 yenip, 2004-2005 sezonunu şampiyon olarak kapattı ve 20 yıllık hasretine son verdi. 
     Bu arada, Beşiktaşlı yöneticiler, yaşanan olaylar nedeniyle Fenerbahçelilerden özür dilediler. 
     Diğer yandan, Beşiktaş kaptanı Arzu, anonsla taraftarları centilmenliğe çağırdı. 
     
     KÜNYE 

     

Salon BJK Akatlar Hakemler Mustafa Can xx, Ufuk Akyüz xx Beşiktaş Esmeral xxx 17, Stinson xxx 22, Hicks xx 9, Mactabene 2 xx, Arzu 4 xx, Yasemin xxx 11, Tuğba xxx 9, Esra x, Aysun x, Melike x,Derya x Fenerbahçe Nilay xx 5, Şaziye xx 11, Johnson xxx 15, Zanze xx 8,Ferdinand xx 9, Nazlı x 2, Esra x 2, Müjde x 2, Serap x, Nalan xx 2 1. Periyot 19-20 İlk yarı 38-31 3. Periyot 55-39 5 Faulle Çıkanlar Dk. 33.32 Arzu Beşiktaş , Dk. 38.12 Nilay Fenerbahçe      
</TEXT>
</DOC>
