<DOC>
<DOCNO> 332147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun41.html </URL>
<DATE> 2005/04/11/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Seçmen kardinal sayısı 115'e düştü 
</HEADLINE>
<TEXT>

     Vatikan'da Papa İkinci Jean Paul için tutulan yas ve uğurlama ayinleri devam ederken, yeni papanın seçimi için hazırlıklar da sürüyor. 
     Seçim işlemini 18 Nisan'da resmen yapmak için Sixtus Şapeli'ne kapanacak seçmen kardinallerin sayısı 117'den 115'e indi. 
     Seçmen kardinallerden 76 yaşındaki Filipinli Kardinal Jaime Lachica Sin ile 78 yaşındaki Meksikalı Kardinal Adolfo Antonio Suarez Rivera'nın, rahatsızlıkları nedeniyle Roma'ya gelip papalık seçimine katılamayacaklarını Vatikan'a resmen bildirdikleri öğrenildi. Sin ve Suarez Rivera'nın hastalıkları, papalık seçiminde dengeleri de değiştirdi. 
     Normalde 117 kişi olmaları gereken seçmen kardinallerden, ikisinin seçime katılamayacağının kesinleşmesi, sayısal ağırlık bağlamında ibrenin Avrupalı kardinallerden yana olmasını da beraberinde getirdi. 
     Seçmen kardinallerin 58'i Avrupalılardan, 57'si Avrupalı olmayanlardan oluşuyor. 
     
     KARDİNALLER KURULUNDA İSTİŞARELER BAŞLADI 
     Bu arada Kardinaller Kurulu, dün istirahat edilmesinin ardından bugünkü toplantısını da tamamladı. 
     Vatikan'ın toplam 184 kardinali bulunuyor. Ancak Papalık seçiminde sadece, 18 Nisan tarihi itibarıyla 80 yaşını aşmamış kardinaller oy kullanabiliyor. 
     Papa olarak da, olağanüstü durumlar haricinde, seçmen kardinallerden biri seçiliyor. Halen yurtdışında bulunan kardinallerin de papalık seçiminin yapılacağı 18 Nisan'a kadar Roma'ya ulaşmaları bekleniyor. 
     Kardinaller Kurulu'nun bu haftaki gündeminde, Roma Katolik Kilisesi'nin genel sorunlarının gözden geçirilmesinin yanı sıra papalık seçimi konusunda karşılıklı istişareler ön planda bulunuyor. 
     Seçimin resmen başlayacağı 18 Nisan öncesindeki bu kurul toplantılarına, 80 yaşının üzerindeki kardinaller de katılabiliyor. Dolayısıyla seçim öncesindeki bu toplantılar, ''Kilisenin prensleri'' olarak da nitelenen kardinaller arasında etkileşim ve olası ittifakların doğması açısından da önemli bir fırsat teşkil ediyor. 
     Ancak kardinaller, töreler gereği ettikleri yemin doğrultusunda, papalık seçimi konusundaki istişare ve tartışmaları dışarıya aksettirmemekle yükümlü. 
     Vatikan geleneğinde, bu konuda dışarı bilgi sızdıran kardinalin aforoz edilmesi gerekiyor. 
     
     KARDİNALLER, KONFORLU ORTAMDA AĞIRLANIYOR 
     Kardinaller, 1978'deki papalık seçiminden farklı olarak, bu kez konforlu bir ortamda ağırlanıyor. 
     Vatikan'daki Santa Marta Misafirhanesi'nde 106 süit, 22 tek kişilik oda ve 1 daire, kardinallere tahsis edilmiş durumda. 
     Seçmen kardinaller, seçim sırasında da Santa Marta Misafirhanesi'nde ağırlanacak. Geceleri misafirhanede kalacak kardinaller, gündüzleri görüşme ve oylama işlemlerini Sixtus Şapeli'nde yapacak. 
     1978'e kadarki papa seçimlerinde, kardinallerin geceyi de Sixtus Şapeli'nde kendileri için geçici olarak inşa edilen minik odacıklarda geçirme yükümlülükleri vardı. Bu, özellikle tuvalet ve banyo ihtiyaçlarının giderilmesi bakımından seçmen kardinaller açısından ciddi sıkıntıları da beraberinde getiriyordu. 
     Papa İkinci Jean Paul, sağlığında papalık seçimine ilişkin yaptığı son düzenlemede, seçmen kardinallerin geceleri Santa Marta Misafirhanesi'nde konforlu koşullarda ağırlanmasını da mümkün kılmıştı. 
     
</TEXT>
</DOC>
