<DOC>
<DOCNO> 337032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy12.html </URL>
<DATE> 2005/04/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Emekli General'den, Orgeneral Sarıışık ve Birand'a dava... 
</HEADLINE>
<TEXT>

     Emekli Tümgeneral Osman Pamukoğlu, yazdığı bir kitapla ilgili eleştirilerinde kişilik haklarına saldırdıkları iddiasıyla 2. Ordu Komutanı Orgeneral Şükrü Sarıışık ve gazeteci Mehmet Ali Birand'a toplam 100 bin YTL'lik manevi tazminat davası açtı. 
     Pamukoğlu'nun avukatı Erdem Akyüz, Ankara Nöbetçi Asliye Hukuk Mahkemesi'ne açtığı davanın ardından gazetecilere açıklama yaptı. 
     Akyüz, 1993-1995 yılları arasında Hakkari Dağ Komando Tugayı ve Güvenlik Komutanlığı yapan Pamukoğlu'nun, yaşadıklarını, bilgi ve deneyimlerini emekli olduktan sonra yazdığı kitapta anlattığını ifade etti. 
     Orgeneral Sarıışık'ın, 12 Nisan 2005 tarihinde İnönü Üniversitesi'ndeki bir konferansta emekli generallerin kitap yazmasıyla ilgili olarak, ''Önemli olan meselelerin zamanında söylenmesidir. Emekliye ayrıldıktan sonra değişik düşüncelerle, şova dayalı bir zihniyetle konuları gündeme getirdiğiniz zaman, onun ciddiyeti ortadan kalkar. O günkü komuta heyetine karşı bir saygısızlıktır'' dediğini belirten Akyüz, Sarıışık'a görevinden dolayı değil, kişisel değerlendirmeleri nedeniyle dava açtıklarını söyledi. 
     Akyüz, gazeteci Birand'ın ise 16 Nisan 2005 tarihinde Posta Gazetesi'nde yayınlanan köşe yazısında, emekli generallerin Genelkurmay Başkanlığı'nın teşviki ya da gözyumması sonucu konuşmaya başladıklarını iddia ettiğini belirtti. Birand'ın, yazısında, ''...İnanılmaz bir emekli komutan enflasyonu ile karşı karşıya kaldık. Hatta bu insanlara nasıl komutanlık yaptırmışlar, koskoca birlikleri nasıl teslim etmişler '' ifadelerine yer verdiğini kaydeden Akyüz, müvekkilinin kişiliğinin karalanmak istendiğini savundu. 
     Akyüz, Pamukoğlu'nun kişilik haklarına saldırdıkları iddiasıyla, Orgeneral Sarıışık ve Birand'a toplam 100 bin YTL'lik manevi tazminat davası açtıklarını bildirdi. 
     
</TEXT>
</DOC>
