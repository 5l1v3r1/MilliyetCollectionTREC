<DOC>
<DOCNO> 311209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/siyaset/axsiy01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'ÖDP'ye namaz kılan da gelsin' 
</HEADLINE>
<TEXT>


İmam hatip kökenli Özgürlük ve Dayanışma Partisi ÖDP Genel Başkan Yardımcısı Alper Taş, "Namaz kılan da ÖDP'ye gelsin. Dindar insan bize oy verebilmeli. Çünkü sosyalizm, inançların ve kimliklerin üzerindedir" dedi 

Aydın Hasan - Ankara 


Özgürlük ve Dayanışma Partisi ÖDP , dindar kitleleri de sola yöneltebilmek için yeni politika arayışlarına girdi. İmam hatip lisesi kökenli ÖDP Genel Başkan Yardımcısı Alper Taş, "Namazında olan dindarlar da siyasi olarak sosyalist hareket içinde olabilir" dedi. 
ÖDP 4. Büyük Kongresi, önceki gün Kocatepe Kültür Merkezi'nde yapıldı. Kongre öncesi 2 gün süren toplantıların tartışma konularından birini din oluşturdu. Eski DSP Genel Başkanı Bülent Ecevit'in solu dindar kesimlere açma politikası ve Latin Amerika'daki sosyalistlerin kiliseyle işbirliğinden esinlenen ÖDP, yeni bir arayışa girdi. Bir yıl içinde gerçekleştirilecek program kurultayında, din konusunun tartışılacağını kaydeden Taş, "İmam hatip lisesi öğrencisiydim. Sol düşünceyi benimseyince, ikinci sınıfta düz liseye geçtim. Babam namazını kılan biri, ama ÖDP'ye oy veriyor" diye konuştu. 

Yanlış anlaşılma var 
ÖDP'nin, "devletçi laiklik" anlayışa karşı, "özgürlükçü laiklik" anlayışını savunduğunu vurgulayan Taş, solun iktidar olabilmesi için, dindar halk kitleleriyle iletişimin sağlanabilmesinin şart olduğunu kaydetti. "Halkının çoğunluğunu Müslümanların oluşturduğu bir ülkenin sosyalistleri olarak, geniş toplum kesimlerini dikkate almamız gerekiyor" diyen Taş, şöyle konuştu 
"Kültürel bir yanlış anlaşılma var. Ezilen insanlarımız, inançları itibarıyla sol ile aralarına mesafe koyuyor. İnançlarının etkisiyle sağ partilere oy veriyor. Bu insanlar solu, sosyalist solu dinsizlikle anlamlandırıyor. Türkiye'de siyasal sol var, fakat toplumsal sol yok. Bu tablonun değiştirilmesi gerekir. Sosyalistlerin dine belirli bir bakış açısı vardır, ama insanların diniyle uğraşmaz. Yani dinlerine bakmazlar. Sosyalistleri ezen - ezilen ilişkileri ilgilendirir. 'Namaz kılan da ÖDP'ye gelsin' diyoruz. Dindar insan bize oy verebilmeli. Bunu sağlayabilmeliyiz. Çünkü sosyalizm, inançların ve kimliklerin üstündedir." 


</TEXT>
</DOC>
