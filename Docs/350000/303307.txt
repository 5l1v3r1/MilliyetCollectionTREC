<DOC>
<DOCNO> 303307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun19.html </URL>
<DATE> 2005/01/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İsrail'de Gül'e 'Suriye ile ilgili bir mesaj getirdiniz mi ' diye soruldu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İsrail'deki temasları çerçevesinde İsrail Cumhurbaşkanı Moşe Katsav tarafından kabul edildi. 
     Cumhurbaşkanlığı Sarayı'ndaki görüşmenin ardından İsrailli bir gazetecinin, ''Suriye'ye ilişkin bir mesaj getirdiniz mi '' sorusunu yanıtlayan Gül, kapsamlı bir barış zamanı olduğunu ve bunun için Türkiye'nin elinden geleni yapacağını söyledi. 
     Gül, Türkiye'nin son zamanlarda Suriye ile iyi ilişkileri olduğuna işaret ederek, ''Barış sürecine katkımız olursa mutlu oluruz'' diye konuştu. 
     Edinilen bilgiye göre, yaklaşık 45 dakika süren görüşmede Türkiye-İsrail ilişkileri, Ortadoğu barış süreci ve Türkiye'nin AB üyeliği süreci konuları gündeme geldi. 
     Kaynaklar, Gül'ün ''Arap-İsrail ihtilafına ilişkin olarak çok önemli bir dönemden geçildiği, önemli bir fırsat penceresinin açıldığı ve artık geçmişin unutularak tüm tarafların bu olumlu ortamı iyi değerlendirmek için çok çalışması gerektiği'' yönünde mesajlar verdiğini kaydettiler. 
     Gül, görüşmede, Türkiye olarak çözüm yolunda azami katkıda bulunmayı amaçladıklarını belirterek, ''iki tarafın da güvenine haiz olarak istenilen boyutta her türlü desteği vermeye hazır olduklarını'' belirtti. 
     Görüşmede, Türkiye'nin AB sürecine ilişkin olarak da Katsav'ın İsrail'e gelen bütün Batılı devlet adamlarıyla görüşmesinde bu konunun gündeme geldiğini ve kendilerine, Türkiye'nin AB üyeliğine desteğini aktardığını söylediği öğrenildi. 
     Görüşmede iki ülke arasında ekonomik ve ticari ilişkilerden duyulan memnuniyetin dile getirildiğini belirten kaynaklar, Katsav'ın Cumhurbaşkanı Ahmet Necdet Sezer'e selam gönderdiğini de kaydettiler. Gül de Katsav'a Sezer'in selamlarını iletti. 
     Gül, görüşmenin sonunda Cumhurbaşkanlığı özel anı defterini imzaladı. 
     
</TEXT>
</DOC>
