<DOC>
<DOCNO> 346680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun36.html </URL>
<DATE> 2005/05/28/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
CHP Genel Başkanı Almanya'da... 
</HEADLINE>
<TEXT>

     Almanya’nın Solingen kentinde yarın düzenlenecek anma törenine katılmak üzere bu ülkede bulunan CHP Genel Başkanı Deniz Baykal, Almanya’nın, Türkler oy kullanırsa kendilerini Türkiye’nin parçası olarak görebilecekleri ve uyumun sekteye uğrayacağı düşüncesinde olduğunu söyledi. 
     Baykal, Avrupa Türk İşadamları ve Sanayicileri Derneği’ni ATİAD 
     ziyareti sırasında yaptığı konuşmada, yurtdışında yaşayan Türklerin oy kullanma sorununun Almanya’dan kaynaklandığını belirtti. Bu konuda Türkiye’nin anayasal açıdan bir sorunu bulunmadığını, her türlü alternatifin Alman hükümetine sunulduğunu ifade eden Baykal, "Almanya, Türkler oy kullanırsa kendilerini Türkiye’nin parçası olarak görebilir, Almanya’da uyum sekteye uğrar diye düşünüyor. Alman Başbakanı Gerhard Schröder’in Ankara ziyaretinde bu konu kendilerine iletildi, ama konunun kenarından geçti" dedi. Çifte vatandaşlık konusuna da değinen Baykal, "Çok vatanlılık çağımızın gereğidir. Almanya’daki Türklerin varlığına önem vermekteyiz. Türkiye’de birçok konu tartışıldığında Almanya sık sık dile gelir. Türkiye’de birçok konu Almanya’sız tartışılamaz" dedi. Türkiye’den insanların ekonomik ve sosyal amaçlarla ülke dışına çıktıklarını, giderek buraya güvenlerinin arttığını, ancak hala bazı sıkıntılarının çözülemediğini kaydeden Baykal, "Yaşanan olaylar artık belli noktalara dayanmış. AB içinde bu konunun çözülmesi lazım, globalleşen dünyada tek bir vatandaşa mahkum olmak düşünülemez. Burada zihniyet değişikliğine ihtiyaç vardır, Avrupalılık anlayışının ortaya çıkması gerekir. Biz sizlerin hem Almanya’da, hem de Türkiye’de etkili olmanızdan yanayız" dedi. CHP Genel Başkanı, Almanya’da yaşayan Türklerin eğitimi konusunda ise "Buradaki Türk toplumunun eğitiminin en iyi şekilde sağlanması için en uygun ortam yaratılmalıdır. Değişimin anahtarı eğitimdir. Bu konularda bize gelen handikaplar duymaktayız, eğitimde engellenen çocuklarımıza yapabileceğimiz şeyler mutlaka vardır, bu konuda Türkiye’de mutlaka bir şeylerin yapılabileceğine inanıyorum" dedi. Türkiye’nin AB üyeliği konusuna da değinen Baykal, "Avrupa hukuk sitemini özümsemiş, uluslararası hukuku da saymış bir Türkiye’yi içinize almak istemiyorsanız, siz burada ’Kimseyi almıyoruz’ derseniz, kendinizi teşhir edersiniz" ifadelerini kullandı. "Berlin Duvarı dışında, kafaların içinde de duvarlar olduğunu" kaydeden Baykal, "Bunu sizlerin varlığıyla yıkacağız" dedi. 
     
</TEXT>
</DOC>
