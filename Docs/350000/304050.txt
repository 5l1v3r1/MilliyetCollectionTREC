<DOC>
<DOCNO> 304050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko52.html </URL>
<DATE> 2005/01/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Vadeli İşlemler Borsası'nın açılışı ertelendi... 
</HEADLINE>
<TEXT>

     Türkiye Odalar ve Borsalar Birliği TOBB , İstanbul Menkul Kıymetler Borsası İMKB ve çok sayıda finansal kuruluş ortaklığıyla oluşturulan ve 28 Ocak'ta İzmir'de işlemlere başlayacağı bildirilen Vadeli İşlem ve Opsiyon Borsası'nın VOB açılışının 4 Şubat'a ertelendiği bildirildi. 
     Adana Ticaret Odası ATO , Adana Sanayi Odası ASO ve Adana Ticaret Borsası'nın ATB işbirliğiyle ATO Meclis Salonu'nda düzenlenen toplantıda, VOB, işadamları ve üreticilere tanıtıldı. 
     Vali Cahit Kıraç, VOB'un Adana için büyük anlamının bulunduğunu, borsanın faaliyete geçmesiyle yöredeki üreticilerin neyi ne kadar üretip, nasıl pazarlayacağı konusundaki tereddütlerinin giderileceğini söyledi. 
     Riskin olmadığı yerde ticaretin ve üretimin olmayacağını, ancak bunun minimize edilmesi gerektiğini belirten Kıraç, ''Bu nedenle VOB yöredeki bu eksikliği büyük ölçüde giderecektir. Borsanın yöre çiftçisi için riskleri azaltıcı ve umut verici olmasını ümit ediyorum'' dedi. 
     Eski Devlet Bakanı Işın Çelebi de VOB'un Türkiye'de piyasaların oluşması açısından çok önemli olduğunu belirtti. 
     VOB'un uygulanmasına ilk olarak 1860 yılında Chicago'da başlandığını ve 2003 yılında dünyada sadece organize vadeli işlem borsalarında gerçekleştirilen işlem hacminin 873 trilyon dolar olduğunu belirten Çelebi, borsanın Türkiye'de de 4 Şubat'ta 4 ana konuda faaliyete başlayacağını ifade etti. 
     Çelebi, belirsizliğin giderilmesi ve gelecekteki fiyatların belirlenmesinin yanından riskin alınıp satıldığı bir piyasa oluşacağını ifade ederek, şöyle konuştu 
     ''VOB, Türkiye için yeni bir enstrüman. Enflasyonun tek haneli rakama indiği süreçte ekonominin daha istikrarlı ve daha sürdürülebilir büyümeye geçmesini sağlayacaktır. 
     Ayrıca, AB müzakere sürecinin başlayacağı bir dönemde, yeni anlayışların egemen olacağı bir döneme girildiği tarihte, ilginç bir başlangıç noktası olacaktır. Türkiye için çok önemli olan bu borsanın Adana ve Çukurova için büyük yararlar getireceğine inanıyorum.'' 
     
     10 YILLIK YOĞUN SÜREÇ 
     VOB Yönetim Kurulu Başkanı Tuğrul Yemişçi ise borsanın kurulması için 10 yıldan beri çalışmalar yapıldığını ve bugüne kadar hemen herkesin buna destek verdiğini belirterek, ''Ama, kanun 10 yıl sonra çıktı'' dedi. 
     Yemişçi, 28 Ocak'ta işlemlere başlayacağını duyurdukları borsanın açılışını, Başbakan Recep Tayyip Erdoğan'ın TOBB'un dün Ankara'da yapılan Bölgesel ve Sektörel İstişare Toplantısı'nda kendisinin bu tarihte Davos'ta olması ve törende mutlaka bulunmak istediğini bildirmesi nedeniyle 4 Şubat'a ertelediklerini bildirdi. 
     ''Ticaretin risklerden korunmasını, güvence altına alınmasını sağlayan ve yatırım amaçlı sözleşmelerin işlem göreceği'' VOB'un, gelişmiş ekonomik sistemlerin vazgeçilmez kurumları arasında yer aldığını belirten Yemişçi, ''Türkiye'de bu eksikliği VOB gidermiş olacaktır. VOB'un faaliyete başlaması ile finansal piyasalarda yeni bir dönem başlayacaktır. Bu gelişmeleri hep birlikte göreceğiz'' diye konuştu. 
     ATO Başkanı Şaban Baş da Vadeli İşlem ve Opsiyon Borsası ile Türkiye'nin kör ekonomik yapıdan, geleceği gören bir yapıya kavuşacağını ifade etti. 
     Konuşmaların ardından, VOB uzmanları tarafından katılımcılara borsanın işleyişi hakkında bilgi verildi. 
     
</TEXT>
</DOC>
