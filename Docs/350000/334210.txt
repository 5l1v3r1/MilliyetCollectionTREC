<DOC>
<DOCNO> 334210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun35.html </URL>
<DATE> 2005/04/17/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
KKTC'nin yeni Cumhurbaşkanı Talat 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP lideri Mehmet Ali Talat, bugün yapılan cumhurbaşkanlığı seçimlerinde ilk turda gereken salt çoğunluğu sağlayarak, KKTC'nin yeni Cumhurbaşkanı oldu. 
     Kıbrıs Türk Federe Devleti'nin kuruluşundan bu yana yedincisi yapılan ve KKTC'nin ilk Cumhurbaşkanı Rauf Denktaş'ın katılmadığı seçimlerde resmi olmayan kesin sonuçlara göre oyların yüzde 55.6'sını alan Talat, KKTC'nin ikinci Cumhurbaşkanı oldu. 
     
     TALAT'IN YAŞAM ÖYKÜSÜ 

     Mehmet Ali Talat 6 Temmuz 1952'de Girne'de doğdu. Ortaöğrenimini Kıbrıs'ta tamamladı. Ortadoğu Teknik Üniversitesi'nden ODTÜ mezun olduktan sonra, 1977 yılında Elektrik Mühendisliği yüksek lisansını tamamladı. KKTC'ye dönen Talat, Girne'de soğutma sistemleri üzerine kendi işyerini açtı. 
     Siyasi faaliyetlerine üniversite yıllarında başlayan Talat, adada da çalışmalarını sürdürdü. Kıbrıslı Türk birliklerinin ve daha sonra da Kıbrıslı Öğrenciler Gençlik Federasyonu'nun KÖGEF kuruluşunda önemli rol oynadı, KÖGEF'in ilk yönetim kurulu başkanı oldu. 
     CTP gençlik hareketi içerisinde aktif olarak yer alan Talat, eğitimini tamamladıktan sonra bölgesinde bulunan köylerde partinin çalışmalarını düzenleyip, CTP bünyesinde gönüllü olarak çalışmalarda bulunarak, yıllarca partinin komitelerinde, bölge ve ilçe organlarında yer aldı. Parti Konseyi ve Merkez Yürütme Komitesi'nin daimi üyelerinden olan Talat, aynı şekilde partinin Eğitim İşlerinden Sorumlu Sekreterliği'ni de uzun yıllar yürüttü. 
     Talat, Aralık 1993'te yapılan genel seçimler sonrasında kurulan ilk Demokrat Parti DP - CTP koalisyon hükümetinde Eğitim ve Kültür Bakanı olarak görevlendirildi. İkinci DP-CTP koalisyon hükümetinde de aynı görevi üstlendi. Üçüncü DP-CTP koalisyon hükümetinde ise Devlet Bakanı ve Başbakan Yardımcısı olarak görev aldı. 
     Talat, 14 Ocak 1996 tarihinde yapılan 14'üncü Genel Kongre'de Cumhuriyetçi Türk Partisi'nin Genel Başkanlığına seçildi. 1998 yılında ve 14 Aralık 2003 tarihinde iki kez olmak üzere Lefkoşa ilçesinden milletvekili seçildi. 13 Ocak 2004 tarihinde CTP-DP Koalisyon Hükümeti'ni kurdu. 
     20 Şubat genel seçimlerinden zaferle çıkan CTP-BG Genel Başkanı ve Başbakan Mehmet Ali Talat, halen 2. CTP-BG DP koalisyon hükümetinde Başbakanlık görevini yürütüyor. 
     İngilizce bilen Talat, Oya Talat ile evli. Çiftin bir kız ve bir erkek çocuğu bulunuyor. 
     
</TEXT>
</DOC>
