<DOC>
<DOCNO> 347914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo23.html </URL>
<DATE> 2005/06/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Konyaspor, El Saka ile görüşüyor... 
</HEADLINE>
<TEXT>

     Konyaspor, Gençlerbirliği ile sözleşmesi biten El Saka’nın transferi için görüşmelerini sürdürüyor. 
     Kulüp Basın Sözcüsü Sefa Ortaç, Teknik Direktör Saffet Susiç’le yollarını ayıran Konyaspor’un Süper Lig’deki hedeflerine tecrübeli spor adamı Aykut Kocaman’la ulaşacağını söyledi. 
     Dün 1 yıllığına sözleşme imzaladıkları Kocaman’la genel bir bilgi alışverişinde bulunduklarını belirten Ortaç, "Transferi Aykut Kocaman’ın yönetime sunacağı rapordan sonra hızlandıracağız. Ancak Gençlerbirliği ile yolları ayrılan başarılı oyuncu El Saka’nın menajeri ile görüşmelerimiz sürüyor" dedi. 
     Mısırlı oyuncu El Saka’nın Süper Lig’de kendisini kanıtlamış iyi bir futbolcu olduğunu söyleyen Ortaç, yeni teknik direktörleri Kocaman’ın da bu oyuncunun transferine sıcak baktığını kaydetti. 
     Ortaç, Aykut Kocaman’a son derece güvendiklerini belirterek, "Gelecek yıl UEFA için mücadele edecek bir takım oluşturmayı hedefliyoruz. Bunun için de imkanlarımız dahilinde en iyisini yapacağız" diye konuştu. 
     
</TEXT>
</DOC>
