<DOC>
<DOCNO> 310806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo26.html </URL>
<DATE> 2005/01/30/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
Anelka Fenerbahçe'de... 
</HEADLINE>
<TEXT>

     Fenerbahçe, İngiltere Premier Ligi takımlarından Manchester City'de forma giyen Fransız futbolcu Nicolas Anelka ile sözleşme imzaladı. 
     Kulübün resmi internet sitesinden yapılan açıklamada, futbolcuyla 1 yıl uzatma opsiyonu Fenerbahçe'de olmak üzere 3.5 yıllığına anlaşmaya varıldığı belirtilirken, Anelka ile yapılan sözleşmenin, Fenerbahçe'nin istek ve prensiplerine uygun şekilde gerçekleştiği kaydedildi. 
     Yapılan açıklamada, yeni transferin bugün geç saatlerde Türkiye'ye geleceği de ifade edildi. 
     Fenerbahçe Yöneticisi Hakan Bilal Kutlualp'in, Anelka'ya sözleşme imzalattığı an çekilen fotoğraf da internet sitesinde yer alırken, Fransız futbolcunun sözleşmeye sarı-lacivertli formayla imza atması dikkat çekti. 
     Bu arada, yabancı kontenjanının fazlalığı nedeniyle Brezilyalı oyuncu Fabiano Lima Rodriguez'in sözleşmesinin karşılıklı anlaşılarak feshedileceği açıklandı. 
     
</TEXT>
</DOC>
