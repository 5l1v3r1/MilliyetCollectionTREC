<DOC>
<DOCNO> 336916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun01.html </URL>
<DATE> 2005/04/26/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
ABD, Türk asıllı Belçikalı'yı iade etti 
</HEADLINE>
<TEXT>

     Brüksel hükümeti, Guantanamo'da 3 yıldır tutuklu bulunan iki Belçika vatandaşının iade edildiğini açıkladı. 
     Başbakan Guy Verhofstadt, Adalet Bakanı Laurette Onkelinx ve İçişleri Bakanı Patrick Dewael tarafından yapılan açıklamalarda, Türk asıllı Belçikalı Mesut Şen ve Fas asıllı Musa Zemmuri'nin, bu akşam saatlerinde, Belçika Silahlı Kuvvetleri'ne ait bir uçakla Brüksel'deki askeri havaalanına getirildikleri belirtildi. 
     Çifte tabiyetli Mesut Şen, 2001 yılının Aralık ayında, Amerikalılar tarafından Pakistan'da, terör örgütü El Kaide ile bağlantılı olduğu iddiasıyla tutuklanmıştı. 
     Zemmuri, 2002'de, aynı gerekçeyle Afganistan'da tutuklanarak Küba'daki üsse götürülmüştü. 
     Brüksel hükümeti, Washington ile varılan ''uzlaşma'' sonunda söz konusu şahısların Belçika'ya gönderildiğini, adli takibatın bu ülkede devam edeceğini duyurdu. 
     Belçika'ya getirilen iki kişinin sorgulanmalarının devam ettiği, serbest bırakılmalarına ilişkin kararın önümüzdeki saatlerde verileceği belirtildi. 
     
</TEXT>
</DOC>
