<DOC>
<DOCNO> 349641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun32.html </URL>
<DATE> 2005/06/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Irak'ta rehin alınan Türk işadamını öldürme tehdidi 
</HEADLINE>
<TEXT>

     Irak'ta, bir Türk işadamı ve iki arkadaşını kaçırdığını iddia eden bir örgüt, bu kişileri öldürme tehdidinde bulundu. 
     Dubai televizyonunda yayımlanan görüntülerde, kendisini ''Ali İbn Ebu Talib Tugayları'' olarak tanıtan örgüt, ''Türk yetkililer ABD ordusuna her türlü lojistik destek vermeyi ve Irak'ta faaliyet gösteren Amerikan firmalarıyla işbirliğini 4 gün içinde kesmezse'' rehine ve arkadaşlarının öldürüleceğini bildirdi. 
     Televizyon, işadamının adının ''Ali'' olduğunu belirtti, başka ayrıntı vermedi. 
     Görüntülerde, örgütün adının yazılı olduğu bir bandrolün altında yerde oturan ve elinde pasaport tutan bir kişi ve arkasında silahlarını ona doğru doğrultmuş maskeli iki kişi görülüyor, ancak kaçırıldığı iddia edilen diğer iki kişi görülmüyor. 
     Dubai televizyonunun adını Ali olarak verdiği işadamının, Hatay'ın Reyhanlı İlçesi'nde bulunan Muşluoğulları Nakliyat Şirketi'nin ortaklarından Ali Muşluoğlu olup olmadığı bilinmiyor. 
     Ali Muşluoğlu'nun 48 Irak'ın başkenti Bağdat'ta 23 Mayıs'ta rehin alındığı öne sürülmüştü. 
     
     İKİ DİRENİŞÇİ ÖRGÜT, HÜKÜMETLE DİYALOĞA HAZIR 

     Bu arada, Irak'ta direniş örgütlerinden ikisinin hükümetle diyaloğa hazır olduğu iddia edildi. 
     Irak'ın Sünni Arap siyasetçilerinden Eyham El Samaray, İslam Ordusu ve Mücahit Ordusu'nun, hükümetle görüşmelere, nihayetinde silahları bırakıp siyasi sürece katılmaya hazır olduğunu söyledi. 
     Aynı zamanda Amerikan vatandaşı olan, İllinois Teknoloji Enstitüsü mezunu ve eski Elektrik Bakanı El Samaray, AP'ye verdiği demeçte, 2 örgütten herhangi bir komutanla görüşmediğini, ancak 5 ay önce siyasi liderleriyle görüşmeye başladığını belirtti. El Samaray, görüştüğü liderlerin isimlerini vermedi. 
     Iraklı siyasetçi, "ülkedeki direnişin yüzde 50'sinden fazlasını temsil ettiğini" savunduğu bu örgütlerin, görüşmeler için herhangi bir koşul öne sürmediğini de kaydetti. 
     
</TEXT>
</DOC>
