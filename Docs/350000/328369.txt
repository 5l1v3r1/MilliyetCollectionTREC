<DOC>
<DOCNO> 328369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/aspo.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksimum risk 
</HEADLINE>
<TEXT>


A Milli Takım kaybederse, Yanal topun ağzına gelecek. Kadroda revizyon olacak, yabancı hoca göreve getirilecek. Federasyon ya değişime ya da hemen seçime gidecek. Almanya ve gurbetçiler büyük hayal kırıklığı yaşayacak 

BİLAL MEŞE Tiflis'ten bildiriyor 


A Milli Takımımız bugünkü Gürcistan sınavı öncesi yüksek tansiyonun içine girdi. Ay - Yıldızlı ekip, grupta şansını mucizeye bırakan rakibi önünde kimsenin beklemediği bir skor alırsa, büyük deprem yaşanacak. 
Tiflis'ten puansız ya da bir puanla dönülmesi halinde, Ersun Yanal topun ağzına gelecek. Futbol Federasyonu'ndan bir yetkili ""Milli takım uçurumun kenarında da olsa biz Ersun hocayı göndermeyiz" sözleriyle, hocanın kovulmayacağı alternatifini ön plana çıkıyor. Ancak kötü sonuç sonrası Yanal'ın istifa etmesi bekleniyor. Bu durumda Futbol Federasyonu takımın başına yabancı hoca getirecek. Federasyon Başkanı Bıçakcı'nın, "Yenmeye geldik. Başka yolu yok" sözleri, kritik süreci belgeliyor. 

Federasyon zorda 
Gürcistan maçı, Yanal'ın yanı sıra 8 aydır görevde bulunan Başkan Levent Bıçakcı ve ekibini de etkisine almış görünüyor. Milli Takımın bu gruptan çıkması, çiçeği burnundaki federasyona başarı apoleti takacak. Ancak kötü sonuçta, önce kamuoyunda federasyon masaya yatırılacak, sonra medyada sorgulama başlayacak. Ayrıca sponsor gelirleri büyük darbe yiyecek ve mali kayıp istenmeyen düzeylere ulaşacak. Bu durumda federasyon ya içinde büyük bir değişime gidecek ya da olağanüstü seçim gündeme oturacak. 

AB'yi bile etkiler 
Milli Takımın olası felaketi 2006 Dünya Kupası organizatörü Almanya ve gurbetçileri de etkileyecek. Ev sahibi ülkede yaşayan ve nüfusları 4 milyonu bulan Türkler'den beklenen gelire ulaşılamayacak. AB üyeliğinin reklamı için bulunmaz nimet olan reklam şansı ortadan kalkacak. 
Bu arada Dünya Kupası üçüncüsü Türkiye. 2004 Avrupa Şampiyonası'nın ardından, 2006'ya da katılamazsa, karizmasını yitirecek. 

Üçüncü randevu 

A Milli Futbol Takımımız, bugün Gürcistan ile tarihindeki üçüncü sınavına çıkacak. Ay - Yıldızlılar daha önce oynanan iki maçta bir galibiyet, bir de beraberlik almıştı. Milliler, 2002'de özel maçta 3 - 0 yendiği rakibiyle, 2004'te Trabzon'da 1 - 1 berabere kaldı. Ay - Yıldızlılar rakip fileleri 4 kez havalandırıp, kalesinde sadece bir gol gördü. 

GENEL İSTATİSTİK Türü O G B M A Y İÇ SAHA 179 76 41 62 269 230 DIŞ SAHA 228 61 52 115 235 416 TOPLAM 407 137 93 177 504 646 

TÜRKİYE 
Rüştü 
Serkan 
Koray 
Tolga Seyhan 
İ. Toraman 
Ümit Özat 
Emre 
Yıldıray 
Hamit Altıntop 
Necati 
Fatih 

GÜRCİSTAN 
Lomaia 
Kaladze 
Mjavanadze 
Khizaneishvili 
Khizanishvili 
Kvirkvelia 
Asatiani 
Gogua 
Demetradze 
Şota 
Kobiashvili 

Yanal'ın karnesi TÜRÜ O G B M A Y ÖZEL 6 4 - 2 10 7 RESMİ 6 2 3 1 8 5 TOPLAM 12 6 3 3 18 12 

PUAN DURUMU Takımlar O G B M A Y P 1.Ukrayna 6 4 2 0 11 3 14 2.Yunanistan 6 3 2 1 10 6 11 3.Danimarka 6 2 3 1 10 6 9 4.TÜRKİYE 6 2 3 1 8 5 9 5.Arnavutluk 6 2 0 4 3 9 6 6.Gürcistan 5 1 2 2 6 8 5 7.Kazakistan 5 0 0 5 2 13 0 
BUGÜN Ukrayna - Danimarka, Yunanistan - Arnavutluk 

Primlere zam yolda 

Futbol Federasyonu, Gürcistan maçı öncesinde futbolcuların moralini yükseltmek için primi artırabileceğinin mesajını verdi. Milli Takım Sorumluları'ndan Serdar Güzelaydın, Arnavutluk ve Gürcistan maçı öncesinde 100 bin YTL olan primi daha da artırabileceklerini söyledi. Öte yandan Millilerimiz, Gürcistan ile oynayacağı zorlu 90 dakikanın hazırlıklarını maçın yapılacağı statta yaptığı çalışmayla noktaladı. Zeminin oldukça kötü olması teknik kadro ve futbolcuları tedirgin etti. 


</TEXT>
</DOC>
