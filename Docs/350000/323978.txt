<DOC>
<DOCNO> 323978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun39.html </URL>
<DATE> 2005/03/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Türk kadınına şiddet ve namus cinayetleri AP'de tartışıldı 
</HEADLINE>
<TEXT>

     Devlet Bakanı Güldal Akşit, Türkiye'de kadın haklarının geliştirilmesi ve kadın-erkek eşitliğinin sağlanması için yeni politikalar oluşturulduğunu ve yasal önlemler alındığını söyledi. 
     Akşit, Avrupa Parlamentosu Kadın Hakları ve Fırsat Eşitliği Komisyonu'nda düzenlenen ''Türkiye'de Sosyal, Ekonomik ve Siyasi Yaşamda Kadınların Rolü'' başlıklı oturumda yaptığı konuşmada, kadın haklarına ilişkin kapsamlı reformlar konusunda bilgi verdi. 
     Yasal düzenlemeler, aile mahkemeleri, töre ve namus cinayetlerine karşı hukuki önlemler gibi konulardaki gelişmeleri ve atılan adımları anlatan Akşit, Türk devletinin kadınlara verilen özel hizmetlerin kısıtlılığının farkında olduğunu, bunun değişmesi için yoğun çaba harcandığını ifade etti. 
     Eğitim ve istihdam alanındaki reformların önemini ve bunların kadın haklarına katkılarına da değinen Akşit, Avrupa Birliği'ne katılım hedefinde ilerleyen Türkiye'nin, kadın-erkek eşitliği için uluslararası kurumlar, sivil toplum örgütleri, özel sektör ve hükümetin işbirliği amacıyla çalıştığını belirtti. 
     Akşit, TBMM bünyesinde ''Kadın Hakları ve Cinsiyet Eşitliği Komisyonu'' kurulması için yasa tasarısı hazırlandığını, bunun kadınlar için güvence kaynağı olacağını bildirdi. 
     Avrupa Parlamentosu'nda devam eden tartışmalarda katılımcıların özellikle namus ve töre cinayetleri, başlık parası, genç kızların zorla evlendirilmesi, İstanbul'da 6 Mart'taki gösteride polisin tavrı gibi konulara öncelik verdikleri gözlemleniyor. 
     Parlamenterler, Türkiye'de kadın hakları ve eşitliği konusunda atılan olumlu adımları, AB ve Avrupa Parlamentosu'nun desteklemesi gerektiği üzerinde de duruyor. 
     
     AYRI OTURUMDA ELE ALINDI 
     Avrupa Parlamentosu Kadın Hakları ve Fırsat Eşitliği Komitesi'nde ''Türkiye'de Sosyal, Ekonomik ve Siyasi Yaşamda Kadınların Rolü'' konulu oturumda, Türk kadının durumu ayrıntılı olarak ele alındı. 
     Oturumda konuşan ve soruları yanıtlayan Devlet Bakanı Güldal Akşit, ''Türkiye, kadınların sosyal, siyasi ve ekonomik hayata erkeklerle eşit ve tam katılım sağlayabilmelerine yönelik önemli adımlar atmakta ve bu konudaki kararlılığını sürdürmektedir'' dedi. 
     Uluslararası sözleşmelerin ve AB ile uyum kriterlerinin bu alandaki çalışmalara yön verdiğin belirten Akşit, şunları söyledi 
     ''Kadınların, yaşamın her alanında erkeklerle eşit ve tam katılım sağlayabilmesi için gerekli yasal reformları ulusal düzeyde gerçekleştirmekteyiz. Kadına yönelik politikalarda yaşanan değişimin en önemli yansımasını Anayasada yapılan değişiklikler oluşturmaktadır.'' 
     
     DEVRİM NİTELİĞİNDE 
     Anayasanın 10. maddesine yapılan bir ekle Devletin cinsiyete dayalı ayırım yapmamasının ötesinde, kadınla erkeğin her alanda eşit haklara, eşit imkanlara kavuşması için önlemler alındığını belirten Akşit, devrim niteliğinde olan bu değişiklikle Türkiye'nin Anayasasında bu tür bir hükme yer veren az sayıda ülkeden bir olduğuna dikkati çekti. 
     Akşit, kadın-erkek eşitliği bakış açısıyla hazırlanan ve 2001 yılında yürürlüğe giren yeni Medeni Kanun ile aile reisliğinin kaldırıldığını, yasal mal rejiminin değiştirildiğini, evlilik yaşının kadın ve erkek için eşitlendiğini, evlilik birliğini temsil yetkisinin her iki eşe birlikte tanındığını belirtti. 
     Türk adli sistemi içinde Aile Mahkemeleri'nin de artık yer aldığını bildiren Akşit, şunları söyledi 
     ''Kadınların sosyal yaşama katılımını ve ekonomik olarak güçlenmelerini büyük ölçüde önleyen aile içi şiddet, tüm dünyada olduğu gibi ülkemizde de önemli bir sorundur. Bunun önlenmesi için Ailenin Korunmasına Dair Kanun ile özel yasal düzenlemeye gidilmiştir. Türkiye'de aile içi şiddet kavramı ilk defa hukuksal metinde tanımlanmış, mağdurun şikayeti olmaksızın polis ve adalet mekanizmasının harekete geçmesi sağlanmıştır. Yeni Türk Ceza Kanunu ile töre cinayetlerinin önlenmesine ilişkin düzenleme geliştirilmiştir. Töre cinayetlerinin faillerine, en ağır ceza olan ağırlaştırılmış müebbet hapis cezası hükmü getirilmiştir.'' 
     
     NAMUS SUÇUNUN ÖNLENMESİ 
     Türkiye'nin, BM 59. Genel Kurulu'na sunulan, ''Namus Adına Kadınlara Yönelik İşlenen Suçların Önlenmesi Doğrultusunda Çalışmak'' başlıklı karar tasarısına İngiltere ile birlikte ana sunucu olduğunu hatırlatan Akşit, bu tavrın, kadının aile ve toplum içindeki statüsünün iyileştirilmesi, kadına yönelik her türlü şiddetin yok edilmesi için kararlılığı gösterdiğini söyledi. 
     Bakanlık çalışmalarını kadına karşı şiddet üzerinde yoğunlaştırdıklarını, bu çerçevede, kamu kurum ve kuruluşları, üniversiteler, medya ve sivil toplum örgütleriyle birlikte ''Şiddeti Önleme Platformu'' oluşturulduğunu belirten Akşit, 25 Kasımda, bir yıl sürecek olan ''Kadına Karşı Şiddete Son'' kampanyası başlatılacağını duyurdu. 
     Devletin, şiddete uğrayan kadınlara verilen hizmetlerde yetersiz kaldığını kabul eden Akşit, bu sorunun aşılmasına çalışıldığını, sığınma evlerinin sayısının artırıldığını bildirdi. 
     Türkiye'de, eğitimin tüm seviyelerinde, kız çocukları açısından istenen düzeye ulaşılamadığını da belirten Güldal Akşit, büyük adımlar atıldığını, temel eğitimin 8 yıla çıkarılmasının etkili olduğunu, 2010 yılına kadar kız ve erkek çocuklar için okullaşma oranının yüzde 100'e ulaştırılmasının hedeflendiğini kaydetti. 
     Akşit, Türk kadının çalışma hayatında ayırımcılığa hedef olmaması için yapılan reformları da anlattı. 
     ''Türkiye'deki karar alma mekanizmalarında ve siyasette kadınların katılım oranının istenen düzeyde olmadığı aşikardır'' diyen Akşit, TBMM'de kadın oranının sadece yüzde 4,4 olduğunu, kendisinin tek kadın bakan olarak hükümette yer aldığını, geçen yıl yapılan yerel seçimler sonucunda belirlenen 3 binin üzerinde belediye başkanının sadece 18'inin kadın olduğunu belirtti. 
     Buna karşılık, üniversitelerde öğretim elemanı kadın oranının yüzde 36, mimarlarda yüzde 31, doktorlarda yüzde 29'u bulduğuna dikkati çeken Akşit, Türkiye'de kadın hakları ve eşitliği konusunda önemli ve büyük adımlar atıldığını, bunun devam edeceğini bildirdi. 
     TÜRKİYE'YE DESTEK ÇAĞRISI ''Türkiye'de Sosyal, Ekonomik ve Siyasi Yaşamda Kadınların Rolü'' konulu oturum sonunda, AB ve Avrupa Parlamentosu'nun, ''büyük adımlar atan'' Türkiye'ye destek olması çağrısında bulunuldu. 
     Avrupa Parlamentosu'nun Hollandalı sosyal demokrat üyesi Emine Bozkurt, gelecek ay açıklanacak olan konuya ilişkin raporu hakkında bilgi verirken, Türk kadınının 1920'li yılların başından itibaren geniş haklar elde ettiğini, ancak daha sonra ''geriye doğru büyük adımlar atıldığını'' söyledi. 
     Bozkurt, Türkiye'de, son dönemde önemli hamleler ve reformlar olduğunu, Türkiye'nin AB'ye katılım sürecinde bu konunun devamlı gündemde tutulması gerektiğini ifade etti. 
     Bazı parlamenterler, 6 Mart'ta İstanbul'da yaşanan olayları ve polisin kadınlara karşı sert tavrını eleştirdiler. Devlet Bakanı Akşit, izinsiz gösteri sırasındaki olayların Türkleri çok üzdüğünü, söz konusu polislere karşı soruşturma başlatıldığını ve gereken cezaların verilmekte olduğunu bildirdi. 
     
     TBMM KADIN HAKLARI KOMİSYONU 
     Akşit, TBMM bünyesinde kurulması kararlaştırılan ''Kadın Hakları ve Cinsiyet Eşitliği Komisyonu''nun da etkin olacağını söyledi. 
     Katılımcılar, Türkiye'de kadının siyasi yaşama katılım oranının düşüklüğünü de eleştirdiler ve ''siyasi yöneticilerin örnek olmalarını'' istediler. 
     ''AB'ye girmek isteyen Türkiye'ye, bu katılımın kadın haklarından geçeceği mesajı vermek gerektiği'' üzerinde duruldu. 
     Oturumda konuşan tek erkek parlamenter olan Alman sosyalist Vural Öger de çeşitli Avrupa ülkelerinden örnekler vererek, kadın hak ve eşitliğine ilişkin sorunların sadece Türkiye'de yaşanmadığını belirtti, tarafsız davranılması çağrısında bulundu. 
     Öger, Türk polisini eleştirenlerin, AB ülkelerindeki polisin katı tavırlarını görmezden gelmemelerini de istedi. 
     Bakan Akşit, bazılarının çok karamsar ve abartılı tablo çizdiğini, bunu bir Türk kadını ve siyasetçisi olarak kabul edemeyeceğini söyleyerek, eksikliklerin giderilmesi için yoğun çalışmalar olduğunu belirtti. 
     Akşit, ''Amacımız, Türk kadınını en iyi ve hak ettiği noktaya taşımaktır. Gerçekçi olmalıyız. Elimizde sihirli değnek yok. Türkiye son derece kararlı ve iradelidir'' dedi. 
     
</TEXT>
</DOC>
