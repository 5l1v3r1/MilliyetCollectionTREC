<DOC>
<DOCNO> 333401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo25.html </URL>
<DATE> 2005/04/14/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Dünya Tekvando şampiyonasında 2 Türk sporcu yarı finale çıktı 
</HEADLINE>
<TEXT>

     Dünya 17. Erkekler ve 10. Bayanlar Tekvando Şampiyonası'nda, 2 Türk sporcusu da rakiplerine yenilerek şampiyonaya yarı finalde veda ettiler. 
     İspanya'nın başkenti Madrid'de düzenlenen şampiyonanın 2. gününde tatamiye çıkan erkeklerde 84 kiloda olimpiyat ikincisi Bahri Tanrıkulu, ilk turda Kanadalı rakibini 7-2, 2. turda da Suriyeli rakibini 5-0 yenerek çeyrek finale kaldı. Tanrıkulu, çeyrek finalde ABD'li rakibine 9-7 üstünlük sağlayarak çıktığı yarı finalde İranlı rakibine 6-4 yenilerek elendi. 
     Erkekler 58 kiloda ilk turu maç yapmadan geçen Abdülkadir Dolaş, 2. turda da Kuveytli rakibinin şampiyonadan diskalifiye olması üzerine hükmen galip gelerek çeyrek finalist oldu. Çeyrek finalde Orta Afrika Cumhuriyeti'nden rakibine 8-0 üstünlük sağlayan Dolaş, yarı finalde ise Arjantinli rakibine 9-8 yenilerek elenen bir diğer Türk sporcusu oldu. 
     Şampiyonada bugün mücadele eden diğer Türk sporcularından bayanlarda 51 kiloda Ülkü Ergen, ilk turda İsveçli rakibine 8-2, 72 kiloda Tuğba Abuş da Avustralyalı rakibine 9-1 yenilerek şampiyonaya veda ettiler. 
     Şampiyonada yarın erkeklerde 54 kiloda Tunahan Dikmelik ve 78 kiloda İsmail Menekşe, bayanlarda da 47 kiloda Kadriye Selimoğlu ve 67 kiloda Sibel Güler tatamiye çıkacak. 
     
</TEXT>
</DOC>
