<DOC>
<DOCNO> 304527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/ekonomi/eko04.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD verisi, piyasaları rahatlatmadı 
</HEADLINE>
<TEXT>


Gelişmekte olan ülke piyasalarının dikkatle izlediği ABD'nin aralık ayı istihdam rakamındaki artış, beklentilerin altında kaldı. Euro - dolar paritesi üzerindeki etkisi sınırlı olurken yurtiçinde dolar kuru 1.3950'ye yükseldi 


Bütün gelişmekte olan piyasaların dikkatinin yöneldiği aralık ayı tarım dışı istihdam rakamları açıklandı. Haftanın ikinci yarısında yurtdışı piyasalarda fiyatlaması yapılan ve yüksek çıkması beklenen ABD aralık ayı tarım dışı istihdam verisi piyasa beklentisinin bir miktar altında kalarak 157 bin olarak açıklandı. Piyasa beklentisi 175 binlik bir artış olması yönündeydi. 
Rakamın beklentilerin hemen altında kalması iki farklı görüşe neden olurken ilk etapta euro - dolar paritesi üzerindeki etkisi sınırlı oldu. Bir bölüm analist verinin beklentilerin altında kalmasını olumlu olarak değerlendirirken, bazı analistler görüşleri de tarım dışı istihdam rakamlarının kasım ayına göre artmasının FED'in faiz artırım sürecine katkıda bulunacağı yönündeydi. 

Kasım da revize edildi 
Ancak ilk tepkinin ardından verinin ABD Merkez Bankası'nın faiz artışlarının hızını düşürecek kadar düşük olmadığı görüşünün ağırlık kazanmasıyla paritenin dolar lehine güçlenerek 1.3230'den 1.3059'a ulaştığı görüldü. İç piyasada ilk etapta doların değer yitirmesine paralel 1.37 seviyesine kadar gerileyen dolar YTL kuru da yeniden 1.3950 seviyesine yükseldi. Verinin açıklanmasının ardından gelen ilk tepkide paritedeki küçük çaplı yükseliş içeride dolar kuruna yansımış dolar kuru 1 YKr düşüşle 1.37 seviyesine gerilemişti. Pazartesi valörlü işlemlerde ise dolar kuru yeniden 1.3950 seviyesine yükseldi. 


</TEXT>
</DOC>
