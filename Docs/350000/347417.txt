<DOC>
<DOCNO> 347417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun18.html </URL>
<DATE> 2005/05/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
KKTC ABD heyetinin ziyareti hayat öpücüğü oldu 
</HEADLINE>
<TEXT>

     KKTC Başbakanı Ferdi Sabit Soyer, ABD Kongre heyetinin KKTC'yi ziyaretinin, ''Kıbrıs'ı birleştirme ve çözüm çabalarında bir tür hayat öpücüğü olduğunu'' söyledi. 
     Ercan Havaalanı'ndan dün KKTC'ye gelen Ed Whitfielf başkanlığındaki ABD Kongre heyeti, KKTC Başbakanı Ferdi Sabit Soyer ile Dışişleri Bakanı ve Başbakan Yardımcısı Serdar Denktaş'la görüştü. AK Parti İstanbul milletvekili Egemen Bağış'ın da eşlik ettiği ABD heyeti, önce Dışişleri Bakanlığı'nda Serdar Denktaş'la bir araya geldi. 
     Heyet, daha sonra Başbakan Soyer'i Başbakanlıkta ziyaret etti. Serdar Denktaş, Başbakanlıktaki görüşmede de hazır bulundu. 
     Başbakan Soyer, ziyarette yaptığı konuşmada, ''ziyaret ve Kıbrıs Türk halkına verdikleri cesaret nedeniyle'' ABD Kongre heyetine teşekkür etti ve ''Bu ziyaret bize, Kıbrıs'ı birleştirme ve çözüm mücadelemizde bir tür hayat öpücüğü olmuştur'' dedi. 
     ''Kıbrıs Türk halkının, Rum yönetimi lideri Tasos Papadopulos'un bütün söylemlerine rağmen yasal bir varlık olduğunun'' altını çizen Soyer, ''Yasal bir varlık olarak da bu topraklarda Kıbrıslı Rumlar kadar hak sahibi bir halktır'' diye konuştu. 
     Papadopulos'un, ABD Kongre üyelerinin ziyareti nedeniyle ''yasal bir limandan giriş yapmadılar'' dediğini anımsatan Ferdi Sabit Soyer, bunun çok yanlış bir görüş olduğunu ve Kıbrıs Türk halkının bu topraklarda yaşadığını vurgulayarak, ''Onlar kadar yasalız'' dedi. 
     Dünyanın global şartlarında, demokratik değerleriyle buluşmak istediklerini, bu nedenle Kıbrıs'ta 24 Nisan referandumunda BM, AB ve ABD'nin desteklediği Annan çözüm planına Kıbrıs Türk halkının ''evet'' dediğini anlatan Başbakan Soyer, şöyle konuştu 
     ''Yasal olmayan, tanıma göre, birliğe ters, birliğe aykırı, dünyadaki demokratik değerlere aykırı hareket eden ve ayrılmayı sürdüren Papadopulos yönetimidir. Biz bu değerler doğrultusunda bu bölgede barış istiyoruz, çözüm istiyoruz. Kıbrıs, Türkiye ve Yunanistan halklarının Avrupa Birliği koşullarında, dünyanın bu demokratik değerler koşullarında, siyasi eşitlik içerisinde barış içinde gelişmesini istiyoruz. Bu mücadelemiz sürecektir.'' 
     
     'PAPADOPULOS ADIM ATSIN' 
     ABD Temsilciler Meclis Türk Dostluk Grubu Başkanı Ed Whitfielf de, Rum yönetimi lideri Tasos Papadopulos'a, Kıbrıs'ın yeniden birleşmesi yönünde adım atmaya ve Kıbrıs Türkleri'ne uygulanan izolasyonları kaldırmaya çağırdı. 
     Ercan Havaalanı'ndan gelişlerinin sembolik bir jest olduğunu ve bunun sembolik bir adım olarak kalmaması gerektiğini ifade eden Whitfielf, Papadopulos'un, malların ve insanların serbest dolaşımını sağlamasını istedi. 
     Ziyaretlerinin Kıbrıs'ın birleşmesi için somut adımların başlangıcı olmasını dileyen ABD'li yetkili, bir soru üzerine, amaçlarının izolasyonların kaldırılması, Kuzey Kıbrıs'a doğrudan uçuşların başlaması olduğunu kaydetti. 
     Whitfielf, Kıbrıs'ın birleşmesi için katkı yapmaya hazır olduklarını belirterek, ''Kıbrıs'ın birleşmesini istiyoruz'' dedi. 
     Serdar Denktaş'ın, ABD Kongre heyetiyle görüşmesindeyse açıklama yapılmadı. 
     
</TEXT>
</DOC>
