<DOC>
<DOCNO> 320486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur59.html </URL>
<DATE> 2005/03/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gözaltındaki 2 gence ''işkence ve taciz'' davası yine ertelendi... 
</HEADLINE>
<TEXT>

     Hatay'ın İskenderun İlçesi'nde, terör örgütü PKK lehine gösteri yaptıkları gerekçesiyle gözaltına alınan 2 liseli genç kıza işkence yaptıkları ve copla cinsel tacizde bulundukları iddiasıyla haklarında dava açılan 4 polisin yargılanmasına devam edildi. 
     İskenderun 1. Ağır Ceza Mahkemesi'nde, Uluslararası Af Örgütü'nden Jenny Vanderlinden ve Sabine Zwiers'in de izlediği duruşmada, Terörle Mücadele Şube Müdürlüğü'nde görevli polis memurları Halil Ö, Gürkan İ, Murat Ç. ve Aysun Y. ile davacılar Ceren Salmanoğlu ve Fatma Polattaş'ın avukatları ve yakınları hazır bulundu. 
     Müvekkillerine işkence yapıldığını ve copla cinsel tacizde bulunulduğunu iddia eden avukatlar Bülent Akbay ve Oya Aydın, Çapa Tıp Fakültesi Hastanesi'nin raporuyla tramvatik bulguların kanıtlandığını belirttiler. 
     Sanık polislerin avukatı Nilgün Duman ise taraflı davranıldığını savunarak, raporda imzası bulunan doktorlara, katıldıkları bir konferansta, Türkiye'yi işkenceyle suçlayıcı ifadeler kullandıkları için güvenilemeyeceğini söyledi. 
     Sanık polis Gürkan İ. 6 yıl önce gözaltına alınan kişilerin bu süreçte aileleriyle iki kez görüştürüldüğünü ifade ederek, ''Farzedelim ki bu kişiler işkence gördüler. Peki neden aileleriyle görüştürüldüklerinde bunu söylemediler de cezaevine girdikten sonra davacı oldular '' dedi. 
     Duruşma, iki tarafın da savunmaları için süre verilmesine karar verilerek ertelendi. 
     Jenny Vanderlinden de duruşma sonrasında yaptığı açıklamada, Türkiye'de yargı konusunda ilerlemeler kaydedildiğini belirterek, ''İşkencenin de sona ermesi gerekiyor. Polisler güvenliği sağlamakla görevlidirler, işkence yapmak için değil. Türkiye, Irak'taki cezaevlerinde yapılan işkenceleri protesto ettiği gibi, kendi ülkesindeki işkencelere de tepki koymalı'' dedi. 
     Vanderlinden, davanın 6 yıl boyunca 30 kez ertelenmesinin de düşündürücü olduğunu sözlerine ekledi. 
     
</TEXT>
</DOC>
