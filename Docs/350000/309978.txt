<DOC>
<DOCNO> 309978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur02.html </URL>
<DATE> 2005/01/27/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
'Alo, Abdurrahim'i öldürdüm' 
</HEADLINE>
<TEXT>

     Neşet KARADAĞ DHA 

      ADANA'da konfeksiyon atölyesinde çalışan sevgilisi Güneş Bozucu'yla sohbet ettiği için aynı işyerinde çalışan kick- boks Akdeniz Bölge Şampiyonu 20 yaşındaki Abdurrahim Acar'ı 9 yerinden bıçaklayarak öldürdüğü iddia edilen konfeksiyon işçisi 19 yaşındaki Ahmet Özdemir, Adana 5'inci Ağır Ceza Mahkemesi'nde ömürboyu hapis istemiyle yargılanmaya başlandı. İlk duruşmada tanık olarak dinlenen Güneş Bozucu, "Ahmet beni telefonla arayıp Abdurrahim'i öldürdüğünü söyledi'' dedi. Özdemir'in sevgilisine daha önce evlenme teklifinde bulunan Suat Bakır'ı da ölüm listesine aldığı iddia edildi. 
     Barbaros Mahallesi'ndeki tekstil atölyesinde makasçı olarak çalışan Ahmet Özdemir, sevgilisi ile konuştuğu iddiası ile Abdurrahim Acar'ı 14 Aralık 2004'de Akkapı Mahallesi'ndeki portakal bahçesinde 9 yerinden bıçaklayarak öldürdü. Özdemir, kanlı elbiseleriyle çarşıda gezerken polisler tarafından şüphe üzerine yakalandı. Sorgusunda cinayet işlediğini itiraf eden ve cesedin yerini gösteren Özdemir, "Evlenmeyi düşündüğüm kız ile konuşurken gördüm. Kıskançlığımdan Abdurrahim'i öldürdüm'' dedi. 
     Tasarlayarak adam öldürmek' suçundan ömür boyu hapis cezası istemiyle yargılanan Özdemir, Adana 5'nci Ağır Ceza Mahkemesi'nde yargılanmaya başladı. Duruşmada, ağzını, yüzünü oynatarak yaptığı ilginç mimikler ile dikkat çeken katil zanlısı Özdemir, önceki ifadelerini reddedip cinayeti arkadaşı Özgür Yılmaz'ın işlediğini, üstlenmesi için de kendisini tehdit ettiğini ileri sürdü. Özdemir, "Esrar içmeye gitmiştik. Özgür, Abdurrahim'i bıçakladı. Beni de cinayeti üstlenmem için Kardeşlerini öldürürüm' diye tehdit etti. Ben de korkumdan üstlendim'' dedi. 
     Duruşmada katil zanlısı Özdemir'in sevgilisi 20 yaşındaki Güneş Bozucu da tanık olarak dinlendi. Özdemir ile 7 aylık bir arkadaşlıkları olduğunu, olaydan 2 ay önce de ayrıldıklarını anlatan Güneş Bozucu, cinayet akşamı Özdemir'in kendisini telefonla arayarak, "Abdurrahim'i öldürdüm'' dediğini söyledi. Bozucu, ifadesinde şunları söyledi 
     
     BENİ DE Mİ ÖLDÜRECEKSİN 
     "Ahmet ile duygusal ilişkimi kesmiştim. Ama, o beni kıskanıyordu. İşyerinde konuştuğum erkek arkadaşlara kin besliyordu. Ramazan Acar ile konuştuğumuzu görmüş. Çırağı Cevdet'i yollayarak, bir daha benimle konuşmamasını söylemiş. Ramazan'ın kardeşi Abdurrahim de, Bunun canı dayak istiyor. Bunu döveceğim' dedi. Ben de Sen karışma benim sorunum ben halledeceğim' dedim. Ahmet'in yanına gittim, Kiminle konuşup konuşmayacağıma sen karar veremezsin. Bir daha bana karışma' dedim. Akşam saat 21.00'de telefon açıp Abdurrahim'i öldürdüm. Sırada biri daha var' dedi. Ben de Ben miyim ' diye sordum. Hayır Suat Bakır' dedi. Suat daha önce beni evlenmek için istetmişti. Ben kabul etmemiştim. Ahmet konuşurken yanında birileri daha vardı. Sesleri geliyordu. Ramazan ve Abdurrahim sadece benim işyeri arkadaşlarımdır.'' Katil zanlısı Özdemir ise, olay akşamı Güneş Bozucu'yu telefonla aramadığını iddia etti. 
     
     KATİL BİRDEN FAZLA 
     Öldürülen kick- bokçu Abdurrahim Acar'ın babası 45 yaşındaki Mehmet Zeki Acar da, oğlunun planlı şekilde birden fazla kişi tarafından öldürüldüğünü iddia etti. Acar, "Hakim bey, benim oğlum sporcuydu. Esrarı bırakın sigara bile içmezdi. Oğlumu kalleşçe arkadan bıçaklayarak öldürdüler. Diğer katillerin de yakalanıp en ağır cezaya çarptırılmalarını istiyorum'' dedi. 
     Duruşma, tanıkların dinlenmesi için ertelendi. 
     
</TEXT>
</DOC>
