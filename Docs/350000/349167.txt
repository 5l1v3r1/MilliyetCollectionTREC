<DOC>
<DOCNO> 349167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur15.html </URL>
<DATE> 2005/06/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kız arkadaşı tarafından bıçaklandı, öldü 
</HEADLINE>
<TEXT>

     DHA 

      İZMİR'in Hatay semtinde 5 gün önce ayrılmak istediği kız arkadaşı 22 yaşındaki Sabriye Cindibek tarafından bıçakla yaralanan 21 yaşındaki Umut taner, kurtarılamadı. 
     Olay, salı günü saat 22.00 sıralarında 256 Sokak 5 numaradaki apartmanın zemin katında meydana geldi. İddiaya göre, hırsızlıktan sabıkalı Sabriye Cindibek, bir süre önce, 2 yıldır arkadaşlık ettiği Umut Taner'den ayrılmak istedi. Ancak, aynı suçtan sabıkalı olduğu belirtilen Taner, Cindibek'in ayrılma isteğine karşı çıktı. Yine bu konuyu konuşurken çıkan tartışmada bıçağı kapan Sabriye Cindibek, kendisinden ayrılmayacağını, peşini de bırakmayacağını söylediğini öne sürdüğü Umut Taner'i karnı ve göğsünden bıçakladı. Ağır yaralanan Taner, İzmir Atatürk Eğitim ve Araştırma Hastanesi'ne kaldırılarak tedavi altına alındı. Yakalanan Sabriye Cindibek de gözaltına alındı. Adliyeye sevk edilen Cindibek, tutuklandı. Atatürk Eğitim ve Araştırma Hastanesi'nde yoğun bakımda tedavi altında olan Taner, bu sabaha karşı kurtarılamadı. 
     
</TEXT>
</DOC>
