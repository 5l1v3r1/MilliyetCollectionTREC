<DOC>
<DOCNO> 334416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun42.html </URL>
<DATE> 2005/04/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Karamanlis Türkiye AB zirvesi kararlarına uymalıdır 
</HEADLINE>
<TEXT>

     Yunanistan Başbakanı Kostas Karamanlis, ''Türkiye'nin AB'nin 17 Aralık zirvesi kararlarına uyması gerektiğini'' söyledi. 
     Karamanlis, Economist dergisinin düzenlediği konferansa katılmak üzere Atina'ya gelen AB Komisyonu Başkanı Jose Manuel Barosso ile yaptığı görüşmenin ardından gazetecilere açıklama yaptı. 
     Açıklamasında Türkiye'nin AB perspektifine değinen Karamanlis, ''Türkiye'nin attığı adımların AB zirvesi kararlarına uyması ve AB müktesebatı ile Avrupa değerlerine fiilen uyum sağlaması gerekiyor'' dedi. 
     Karamanlis, Atina'nın Balkan ülkelerinin Avrupa perspektiflerini de AB kriterlerine uymaları şartıyla desteklediğini vurguladı. 
     Barosso ise Yunanistan'ın Avrupa Anayasası Anlaşması'nı onaylama kararlılığından duyduğu memnuniyetini ifade ettiği açıklamasında, bunun Yunanistan'ın Avrupa değerlerine bağlılığının net göstergesi olduğunu söyledi. 
     Barosso, gazetecilerin Ege'deki ''Türk ihlalleri'' iddialarıyla ilgili AB Komisyonu'nun görüşünün ne olduğunu sormaları üzerine ise şöyle konuştu 
     ''Türkiye'nin AB'ye üyelik için birlik müktesebatına, Avrupa ilke ve değerlerine saygı göstermek gibi şartlara uyması gerekmektedir. AB'ye üyelik için yerine getirilmesi gereken şartlardan birisi de AB üyesi ve aday ülkeler arasında iyi komşuluk ilişkileri kurulmasıdır. Bu noktada, Yunanistan'ın gösterdiği işbirliği ruhuna saygı duyuyoruz. Avrupalı bir Türkiye'nin Yunanistan ve bölgenin çıkarına olduğuna inanıyoruz. Bunun için Atina'nın Türkiye'nin AB ile müzakerelere başlaması için verdiği destekten memnuniyet duyuyoruz. Ancak Türkiye'nin AB'nin ilke ve değerlerine uyması gerekiyor.'' 
     
</TEXT>
</DOC>
