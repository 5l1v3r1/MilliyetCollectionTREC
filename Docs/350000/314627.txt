<DOC>
<DOCNO> 314627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yasam/axyas02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Edebiyat dünyası Miller'a ağlıyor 
</HEADLINE>
<TEXT>


'Satıcı'nın Ölümü' adlı eseriyle Pulitzer ödülü alan yazar Arthur Miller, kalp yetmezliğinden 89 yaşında hayata veda etti 

DIŞ HABERLER SERVİSİ 

Edebiyat dünyasının önemli isimlerinden Pulitzer ödüllü oyun yazarı Arthur Miller, 89 yaşında hayata veda etti. "Satıcının Ölümü" isimli eseriyle tüm dünyada tanınan Miller'ın asistanı, yazarın perşembe gecesi Connecticut Roxburry'deki evinde kalp yetmezliğinden öldüğünü söyledi. Yazarın ailesinin de ölümü sırasında yanında bulunduğu belirtildi. Miller, 6 hafta içinde yazdığı "Satıcının Ölümü" ile 1949'da, henüz 33 yaşındayken Pulitzer ödülüne layık görülmüştü. Yazarın ünü, 1956'da aktris Marilyn Monroe ile evlenmesi ile daha da artmıştı. Çağdaş tiyatroda trajedi sayılabilecek oyunlar yazılabileceğini söyleyen Miller, "Bütün Oğullarım" ile de ününe ün katmıştı. Yapıtlarında çağının önemli siyasi, toplumsal ve ahlaki sorunlarını işleyen Miller, 17 Ekim 1915 New York doğumluydu. 

20. yüzyılın en büyük yazarı 
İngiltere Kraliyet Ulusal Tiyatrosu tarafından 1998 yılında yapılan, 800 oyuncu, eleştirmen, oyun yazarı ve yönetmenin katıldığı ankette, 20. yüzyılın en büyük oyun yazarı seçilen Miller'ın tiyatro dışındaki çalışmaları arasında, 1945 tarihli romanı "Focus", "Everybody Wins" Kaybeden Yok 1990 adlı film senaryoları ve gezi yazıları sayılabilir. 

İlham kaynağı Dostoyevski 

Miller, Dostoyevski'nin "Karamazov Kardeşler"ini okuduktan sonra yazar olmaya karar verdi. Oyun yazmaya öğrencilik yıllarında başlayan Miller, 1944'te "The Man Who Had All The Luck" adlı oyunuyla New York Eleştirmenler Derneği'nin ödülünü, 1947'de "Bütün Oğullarım" adlı oyun ile Tiyatro Eleştirmenleri Birliği ödülünü kazandı. 


</TEXT>
</DOC>
