<DOC>
<DOCNO> 307558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo27.html </URL>
<DATE> 2005/01/18/ </DATE>
<TIME> 19.59 </TIME>
<AUTHOR>  </AUTHOR>
<HEADLINE>
Lucescu'nun takımı Shaktar Donetsk İstanbul'a geldi 
</HEADLINE>
<TEXT>

     Beşiktaş'ın eski teknik direktörü Mircea Lucescu'nun çalıştırdığı Ukrayna'nın Shaktar Donetsk takımı, siyah-beyazlı ekiple yarın yapacağı hazırlık maçı için bugün İstanbul'a geldi. 
     Shaktar Donetsk, akşam saatlerinde İstanbul'a gelirken, Atatürk Havalimanı'nda basın mensuplarının sorularını yanıtlayan Beşiktaş'ın eski teknik direktörü Mircea Lucescu, İstanbul'a tekrar gelmekten mutlu olduğunu söyledi. Lucescu, ''Dostluk maçı için bile olsa bizim açımızdan önemli bir karşılama. Eski takımım Beşiktaş karşısında ve siyah-beyazlı taraftarların önünde maç yapmak çok zevkli olacak. Yarınki maç iki takım için iyi bir hazırlık karşılaşması niteliği taşıyor'' diye konuştu. 
     Geçen sezonlarda Gaziantepspor ve Galatasaray forması giyen Shaktar Donetskli oyuncu Batista ise Türkiye'yi çok sevdiğini vurgulayarak, ''5 yıl burada futbol oynadım. Tekrar Türkiye'ye gelmekten çok mutluyum. Takımımla 1,5 yıl sözleşmem var. Buraya yeniden gelip gelmeyeceğimi bilmiyorum'' dedi. 
     Beşiktaş ile Shaktar Donetsk arasındaki karşılaşma yarın saat 20.00'de BJK İnönü Stadı'nda yapılacak. 
     
     BEŞİKTAŞ, SHAKTAR DONETSK MAÇINA HAZIR... 

     Beşiktaş, Türkiye Kupası 3. kademede Konyaspor ile yapacağı maç öncesi yarın oynayacağı Shaktar Donetsk karşılaşmasının hazırlıklarını tamamladı. 
     Siyah-beyazlı takım, Ukrayna'nın Shaktar Donetsk ekibi ile yapacağı maçın hazırlıklarını bugün gerçekleştirdiği çift idmanla tamamladı. 
     Sabah kondisyon ağırlıklı bir çalışma yapan siyah-beyazlılarda teknik direktör Vicente Del Bosque'nin, basına kapalı olarak yapılan akşamki çalışmayı kısa tuttuğu öğrenildi. 
     Akşamki idmanda, tedavileri süren Sergen Yalçın, Emre Aşık ve Tayfun Korkut'un takımdan ayrı çalıştığı ifade edildi. 
     
</TEXT>
</DOC>
