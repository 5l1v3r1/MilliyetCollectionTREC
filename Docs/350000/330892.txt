<DOC>
<DOCNO> 330892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas21.html </URL>
<DATE> 2005/04/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ünlü isimler otostik çocuklar için biraraya geldi 
</HEADLINE>
<TEXT>

     ''Tohuma Su Gerek Projesi'' kapsamında ebru çalışmasına katılan ve aralarında Güler Sabancı, Hülya Avşar, Caroline Koç ile Ümit Boyner'in de bulunduğu ünlü simaların tasarımları, otistik çocuklar yararına açık artırmayla satışa sunulacak. 
     Türkiye Otizm Erken Tanı ve Eğitim Vakfı TOHUM Başkanı Mine Narin, İtalyan Kültür Merkezi'nde düzenlenen basın toplantısında, dünyada hala bir muamma olan otizmin tek çaresinin, erken tanı ve eğitim olduğunu vurguladı. 
     Vakfı, otizm bozukluğu olan çocuklara erken tanının konulması, özel eğitimle topluma kazandırılmasına öncülük etmek amacıyla kurduklarını anlatan Narin, buna destek sağlamak için de ''Tohuma Su Gerek Projesi'' hazırladıklarını kaydetti. 
     Narin, proje kapsamında, Güler Sabancı, Hülya Avşar, Caroline Koç, Ümit Boyner, Mehmet Güleryüz ve Kerem Görsev'in de aralarında bulunduğu kültür, sanat ve iş dünyasından önde gelen 30 kişinin, İtalyan ebru sanatçısı Danilo Giannoni'nin atölyesinde ebru çalışmasına katılarak, özgün tasarımlar gerçekleştirdiğini bildirdi. 
     Aralarında tablo, çanta, takı, tişörtün de bulunduğu 40'a yakın objenin, otistik çocuklar yararına 28 Nisan'da açık artırmayla satışa sunulacağını anlatan Narin, elde edilecek gelirin, vakfın 1-2 büyük projesinde kullanılacağını ifade etti. 
     Türkiye'de 270 bin otistik bulunduğunu tahmin ettiklerini belirten Mine Narin, şöyle dedi 
     ''Bunların 80 bininin 0-14 yaş arası olduğunu tahmin ediyoruz. Otistikler için 0-6 yaş arası altın çağ... Bu yaşa kadar eğitim almaları, çocuğun öz bakım becerisinin gelişmesi, toplum içinde yer alması ve eğitimine örgün eğitim sistemi içinde devam etmesini sağlaması açısından çok büyük önem taşıyor. Bu yaşa kadar eğitim alanların yüzde 50'sinde iyileşme ve gelişme gözleniyor. Ancak Türkiye'de bu çocukların ancak 650 tanesi kaynaştırma eğitimi alıyor. Bu çocukların eğitimi için ihtiyacımız olan öğretmen sayısı 13 bin, ancak mevcut sayı 2 bin.'' İtalya'nın İstanbul Başkonsolosu Luciano Pezzotti de, bir İtalyan sanatçısı olan Giannoni'nin Türk sanatı olan ebruyla ilgilendiğini ve hayır işi olması nedeniyle projeye birlikte destek verdiklerini kaydetti. 
     Bu tür çalışmaları ahlaki bir görev olarak nitelendiren Pezzotti, ''Şanslı kişilerin bu tür insanlara yardım etmesi gerekir'' dedi. 
     Danilo Giannoni ise kendisinin de çocukluğunda bazı problemler yaşadığını belirterek, ''Çocuklara yardım için bütün yeteneklerimi sunmaya hazırım. Bu benim hayal ettiğim bir şeydi. Hep beraber düşlediğim şeyi gerçeğe döktük. Böylece Türkiye için çok özel olan bu sanatla insanlara bir şeyler söylemiş olacağız'' dedi. 
     
</TEXT>
</DOC>
