<DOC>
<DOCNO> 320638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun21.html </URL>
<DATE> 2005/03/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kar ve soğuk Fransa'yı vurdu, Eyfel Kulesi ziyarete kapatıldı 
</HEADLINE>
<TEXT>

     Fransa'yı son dört gündür etkisi altına alan soğuk hava ve yoğun kar yağışı, günlük hayatı olumsuz etkilemeye devam ediyor. 
     Aralıksız kar yağışı yüzünden kara ulaşımı otoyollarda güçlükle sürdürülüyor. Aşırı buzlanma nedeniyle trafiğe getirilen sınırlama yüzünden ülkede özellikle kuzey ve batı bölgelerinde çok sayıda ağır vasıta yollarda mahsur kaldı. 
     Kar yağışı yüzünden, hava trafiğinde de önemli sorunlar yaşanıyor. 
     Paris'in Orly ve Roissy havaalanlarında, iki gündür yaklaşık 100 tarifeli sefer iptal edilirken, diğer seferler gecikmeli yapıldı. 
     Kötü hava koşulları yüzünden bazı bölgelerde elektrik kesintileri de oldu. 
     Bu arada Paris'in ünlü Eyfel Kulesi, kötü hava koşulları yüzünden kapılarını iki gündür ziyaretçilere kapalı tutuyor. 
     
</TEXT>
</DOC>
