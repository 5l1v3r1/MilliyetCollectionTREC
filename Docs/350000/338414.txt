<DOC>
<DOCNO> 338414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko01.html </URL>
<DATE> 2005/04/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Turkcell'de küçük ortak-büyük ortak kavgası 
</HEADLINE>
<TEXT>

     
     cnnturk.com.tr 

     
Türkiye'nin en değerli şirketi Turkcell'in genel kurulu küçük ortaklarla büyük ortakların kavgasına sahne oldu. 
     Şirketin kurucu fikir babası ve yüzde yedilik hisseyle kurucu ortağı olan Murat Vargı, ilk kez yönetimin dışında kalırken, genel kurul Çukurova hisselerinin TeliaSonera'ya satışına üçte iki çoğunlukla onay verdi. 
     12 milyar dolarlık piyasa değeriyle Türkiye tarihinin en değerli şirketi olan Turkcell'in genel kurulu, büyük tartışmalara sahne oldu. 
     Çukurova Grubu'nun sahibi olduğu Turkcell hisselerinin TeliaSonera'ya satışı genel kurulda onaylandı. Ancak genel kurul, küçük hissedarlarla büyük hissedarların savaşına sahne oldu. 
     Aralarında dünyanın en büyük yatırım bankalarından JP Morgan'ın da bulunduğu 24 uluslarası yatırım bankası, Borsa Yatırımcıları Derneği ve Yapı Kredi Bankası ile birlikte hareket ederek Turkcell Holding'teki Çukurova hisselerinin TeliaSonera'ya satışına muhalefet şerhi koydu. 
     Genel kuruldaki bir diğer ilginç gelişme ise şirketin büyük hissedarlarından TeliaSonera'nın yönetim kurulu üyesi yapmak istediği iki yabancı bağımsız adayın oy çokluğuyla reddedilmesi oldu. 
     Yapı Kredi Bankası ve JP Morgan'ın küçük hissedarlarla birlikte hareket ederek, satışa muhalefet şerhi koydurması kafalarda soru işaretleri yarattı. JP Morgan, Çukurova Grubu'na ait Yapı Kredi Bankası’nın Koç - Unicredito ortaklığına satışına aracılık eden yatırım bankası olmasına rağmen, diğer ortaklarla Çukurova'nın talebine muhalefet şerhi koydurması dikkatlerden kaçmadı. 
     Turkcell hisselerinin satışı konusunda TeliaSonera'nın istediği çağrı muafiyeti kararı da, genel kurulda dolaylı yoldan da olsa kabul edildi. 
     Çukurova Grubu'na ait yüzde 27'lik Turkcell hissesi için 3.1 milyar dolar öneren TeliaSonera verdiği bu yüksek fiyat karşılığında, küçük ortakların elindeki hisselere bir milyar dolar ödememek için kendisine çağrı muafiyeti tanınmasını istiyordu. 
     Çağrı muafiyeti ile ilgili son kararı Sermaye Piyasası Kurulu verecek. 

     
</TEXT>
</DOC>
