<DOC>
<DOCNO> 319478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/siyaset/siy01.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüksemburg'dan iyi haber 
</HEADLINE>
<TEXT>


AB Dönem Başkanı Lüksemburglu Bakan Schmit, 2005 yılı içinde bir ya da iki konu başlığında gerçek müzakerelerin başlayabileceği sinyalini verdi 

UTKU ÇAKIRÖZER Ankara 


AB Dönem Başkanı Lüksemburg, Türkiye'ye 2005 içinde bir ya da iki müzakere başlığında görüşmelerin başlayabileceği mesajını verdi. Dışişleri Bakanı Abdullah Gül, Ankara'ya resmi ziyarette bulunan Lüksemburg'un AB İşlerinden Sorumlu Bakanı Nikolas Schmit'le dün bir araya geldi. 
Schmit'e, "tarama süreci üyeliğimizin geciktirilmesi için siyasi araç olarak kullanılmamalıdır" uyarısında bulunan Gül, 3 Ekim'de müzakerelerin "gerçekten" başlamasını istediklerini belirtti. Türkiye'nin talebine sıcak baktıklarını belirten Schmit de, "Bir ya da iki müzakere başlığının bu yıl içinde müzakeresine başlanmasına biz de olumlu bakıyoruz" yanıtını verdi. Schmit, Müzakere Belgesi'nin bir ay öne çekilerek haziran ayı başında açıklanacağını da söyledi. 

'Başmüzakereci önemsiz' 
Hükümet Sözcüsü ve Adalet Bakanı Cemil Çiçek, AB'nin Türkiye'ye, "Yeni katılım ortaklığı belgesi", "AB Komisyonu'nun müzakerelerin çerçevesini çizeceği metin" ile "sivil toplum örgütlerinin AB ve Türkiye kamuoylarında tanıtıma yönelmesine ilişkin metni" henüz göndermediği ifade etti. Çiçek, "Başmüzakerecinin kim olacağı günü geldiğinde açıklanır. Biz bunu öncelikli konu olarak görmüyor ve önemsemiyoruz" dedi. 

Ankara Anlaşması'nı imzalayacağız 

Fotoğraf SERDAR ÖZSOY 

Lüksemburglu Bakan Schmit, Gül'le görüşmesinde Türkiye'nin, Ankara Anlaşması'nı Rum Kesimi'ni de kapsayacak şekilde genişleten ek protokolü imzalaması gerektiği uyarısında bulundu. Protokolün 3 Ekim'den önce imzalanacağı sözünü veren Gül, "Bir heyet 2 gün sonra Brüksel'e giderek komisyonla müzakere edecek" dedi. 


</TEXT>
</DOC>
