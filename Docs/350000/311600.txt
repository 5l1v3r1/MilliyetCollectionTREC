<DOC>
<DOCNO> 311600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/ulagay.html </URL>
<DATE> 2005/02/02/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Türkiye'nin dış dünyada yarattığı görüntü 
</HEADLINE>
<TEXT>


Davos'ta, Türkiye'den gelen gazeteci takımının bir bölümüyle bazı işadamlarımızın kendi aralarında yedikleri yemekte laf döndü dolaştı, Galatasaray - Fenerbahçe muhabbetine dönüştü. Mehmet Ali Yalçındağ, Mehmet Ali Birand ve Hasan Cemal gibi Galatasaraylılarla Ferit Şahenk ve Ali Koç gibi Fenerbahçeliler birbirlerine takıldılar. Gecenin ilerleyen saatlerinde Galatasaraylılar Fenerbahçe'nin, Fenerliler de Galatasaray'ın Avrupa maçlarında bile yabancı takımın kazanmasını istediklerini, ezeli rakiplerinin uluslararası bir başarısının bile onları sevindiremeyeceğini itiraf ettiler. 
Bu anlayışın uzantısını bugün siyasette de görmek mümkün. Adalet ve Kalkınma Partisi'nin AKP başarılı olmasını istemeyenler, AKP yönetimindeki Türkiye'nin uluslararası alanda ilgi çekmesini, başarılı olmasını, övgü kazanmasını da istemiyorlar sanki. AKP karşıtlarında, Türkiye'nin Avrupa'da ya da dış dünyada elde ettiği kazanımları küçümseme, ya da Türkiye için kazanım gibi görünen şeyin aslında Türkiye'ye karşı kurulmuş bir tuzak olduğunu iddia etme eğilimi öne çıkıyor. AKP yandaşları ise AKP'ye ya da hükümete eleştiri yönelten herkesi hemen karşı kampın adamı olarak görüp tepki gösteriyor. Benim gibi, mümkün mertebe objektif bir gözle durumu değerlendirmeye çalışanların tepki alması kaçınılmaz bu ortamda. 

AKP ve dış dünya 
AKP hükümetinin yapısı ve davranış tarzı bana h l fazla güven vermiş değil. Türkiye'nin bu yılki Davos toplantılarındaki varlığı da fazla dikkat çekici değildi bence ama AKP yönetimindeki Türkiye'nin dış dünyada farklı bir ilgi yarattığı ve önemli rollere aday görüldüğü yadsınmaz bir gerçek. Bu izlenim, son bir hafta içinde Davos'ta katıldığım toplantılarda duyduklarımın, orada elime geçen kimi araştırmalarda ve raporlarda okuduklarımın bir özeti. 
AKP hükümetinin 1 Türkiye'yi Avrupa Birliği AB ile bütünleştirme yolunda kesin adımlar atması 2 Müslümanların ezici çoğunlukta olduğu bir ülkede, İslami kökenden gelen bir partinin, piyasa sistemi içinde kalarak ve demokrasiyi geliştirerek ülkeyi ilerletebileceğini göstermesi ve 3 Türkiye'nin Ortadoğu'da kilit rol oynayabilecek bir ülke olduğu izlenimini vermesi hep dikkatle izlenen gelişmeler. Şans faktörünün ve uluslararası konjonktürün de bu süreçte AKP'ye yardım ettiği söylenebilir belki. Ancak bugün gelinen noktada Türkiye'nin özel bir önem kazandığı ortada. Bu fırsatı iyi kullanabilirsek hem ekonomide hem de dış politikada yeni kazanımlar elde edebiliriz. 

Shell senaryosunda Türkiye 
Türkiye'nin bugün kazandığı önemin bir boyutu, AB ile bütünleşme yolunda atılan adımlarla ilgili. Türkiye, AB'nin dış politika alanındaki en büyük başarısı olarak görülen genişleme sürecinin en kritik halkasını oluşturduğu için önem kazanmış durumda. Türkiye'nin AB üyeliğinin önündeki engellerin herkes farkında ama AB'nin Türkiye'den vazgeçmesinin çok zor olduğunu düşünenler de hayli fazla. Türkiye'nin kazandığı önemin ikinci boyutu ise İslam dünyasından kaynaklanan küresel düzene başkaldırma tehdidine karşı oynayabileceği rolle ilgili. 
Davos'taki ilginç oturumlardan birinde tartışılan, Shell şirketinin hazırlattığı 2025 senaryolarında da Türkiye'ye hayli geniş yer ayrılıyor ve yukarda sözünü ettiğim iki boyut üzerinde duruluyor. AB ile uyum sağlamak için kayda değer bir dönüşüm geçirmekte olan Türkiye'nin 2025'de AB üyesi bir ülke olarak diğer Ortadoğu ülkelerine örnek oluşturabileceği ve AKP'nin Türkiye'de ortaya çıkardığı örneğin, radikal İslama karşı başarılı bir seçenek olabileceği belirtiliyor. 
Beğenelim ya da beğenmeyelim, AKP iktidarı Türkiye'yi, dünyanın geleceğine yön verme iddiasındakilerin gözünde önemli bir yere oturtmuş durumda. Bunu bir başarı olarak görmek ya da görmemek mümkün tabii ink r etmek ise mümkün değil bence. 



</TEXT>
</DOC>
