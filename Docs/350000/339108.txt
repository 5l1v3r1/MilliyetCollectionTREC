<DOC>
<DOCNO> 339108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yasam/yas04.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam sanıkları avukat tutamadı 
</HEADLINE>
<TEXT>


Aynı aileden 7 kişinin öldürüldüğü 'Sarıyer katliamı'nda ilk duruşma yapıldı. Ailenin yakınları sanıklar için idam istedi 

HALUK ATALAY İstanbul 

Sarıyer'de 4 ay önce aynı aileden 7 kişinin silahla öldürülmesiyle ilgili 5'i tutuklu 10 sanığın yargılandığı davaya başlandı. Beyoğlu 1. Ağır Ceza Mahkemesi'ndeki duruşmaya, tutuklu sanıklar Metin Tanış, Ertekin Tanış, Mehmet Salih Erdem, Elşen Hüseyinov ve Fikret Memmedov ile tutuksuz sanık Kadir Kılıçer katıldı. 
Diğer tutuksuz sanıklar, Aydın Kahraman, İsmail Pekşen, Muhammad Chahar ve Avam Peres ise duruşmaya gelmedi. Metin ve Ertekin Tanış kardeşler, avukat tutamadıklarını, bu yüzden savunma yapmayacaklarını belirtti. Tutuklu sanık Mehmet Salih Erdem, suçlamaları kabul etmediğini belirterek, olayda kullanılan silahları kendisinin İstanbul'a getirmediğini öne sürdü. Metin Tanış'ın kendisini telefonla arayarak 'Diyarbakırlı Mahmut' adlı kişiyi İstanbul'a getirmesini istediğini öne süren Erdem, "Bolu'da Hamza ve Metin Tanış ile buluştuk. 'Mahmut' Hamza Karadeniz'e bir paket verdi. Daha sonra Hamza ve Metin ile İstanbul'a döndük. Bir daha yüzyüze gelmedik. O ifadeyi zorla imzalattılar" dedi. 
Hüseyinov ise, Karadeniz ve Tanış'ın beyaz bir minibüsten indirdiği kasadan döviz ile üç parmak kalınlığında bir zarf ve küçük poşetler gördüğünü söyledi. Öldürülen Eren Yılanlıdağ'ın babası Haydar Yılanlıdağ ile Şamil Çınar'ın ağabeyi Kamber Çınar, sanıkların idam edilmelerini istediklerini söyledi. Duruşma ertelendi. 




</TEXT>
</DOC>
