<DOC>
<DOCNO> 348554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko20.html </URL>
<DATE> 2005/06/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gurbetçiler için 20 milyon dolarlık hastane... 
</HEADLINE>
<TEXT>

     Karamanlı bir işadamı, Avrupa'da sayıları 300 bini aşan Karamanlı gurbetçiler için kente, 20 milyon dolar harcamayla 100 yatak kapasiteli lüks bir hastane kurmak için harekete geçti. 
     AOD Advanced Optical Disc LTD. Şirketi Sahibi Yıldıray Uğur, AA muhabirine yaptığı açıklamada, halen İstanbul'da, aralarında dünya yazılım devi Microsoft başta olmak üzere, dünyanın 48 ülkesindeki firmalar için bilgisayar CD'si üreten bir fabrikanın sahibi olduğunu söyledi. 
     Karaman doğumlu olduğunu ve kentin Teşvik Yasası kapsamına alınmasının ardından, ''Memleketime nasıl bir yatırım yapabilirim '' diye düşündüğünü anlatan Uğur, ''Yaptığımız araştırmalar sonunda, Karaman'ın çok göç vermesine bağlı olarak Avrupa'da sayıları 300 bini aşan hemşehrimizin olduğunu öğrendik. Bu bilgi, yapacağımız yatırımın da anahtarı oldu'' dedi. 
     
     ''HASTANE, KARAMAN'A GURBETÇİ ÇEKECEK'' 
     Avrupa'da yaşayan gurbetçilerin, özellikle emekli olduktan sonra memleketlerine kesin dönüş yapmalarını engelleyen en önemli faktörün, yaşadığı ülkedeki sağlık hizmetleri standardını Türkiye'de bulamama endişesi olduğunu anlatan Uğur, şunları kaydetti 
     ''Yaptığımız araştırmada, Avrupa kalitesinde sağlık hizmeti sunulması durumunda, özellikle emekliler başta olmak üzere pek çok kişinin memleketine dönmeye hazır olduğunu tespit ettik. Bunun üzerine Karaman'a, en az Avrupa standartlarında sağlık hizmeti sunacak bir hastane yapmaya karar verdik. Amacımız, sayıları Avrupa'da 300 bini aşan Karamanlılar'ın, emekli olduktan sonra, kaliteli sağlık hizmeti alabilir miyim endişesi taşımadan memleketlerine dönebilmelerini sağlamaktır. Bu hastaneden, gurbetçiler gibi Karaman'da ikamet edenler de yararlanabilecek.'' Uğur, gurbetçilerin tedavi masraflarının, çalıştıkları ülkelerde üye oldukları sigorta şirketlerinden tahsil edileceğini, bunun da gurbetçilere cazip geldiğini söyledi. 
     Prosedürlerin tamamlanmasının ardından, birkaç ay içinde hastane inşaatına başlayacaklarını belirten Uğur, ''Son derece lüks, tam donanımlı ve 100 yataklı hastanede, aynı anda 5 kişi birden ameliyat olabilecek. 20 milyon dolara mal olacak hastane inşaatı için gerekli olan kredi ise eşgüdüm içinde çalıştığımız Alman Siemens firması kanalıyla, yine Alman kredi kuruluşu HERMES'ten alınacak'' diye konuştu. 
     Uğur, hastanenin, hava ambulansı başta olmak üzere son derece gelişmiş hasta nakil olanaklarına da sahip olacağını sözlerine ekledi. 
     
</TEXT>
</DOC>
