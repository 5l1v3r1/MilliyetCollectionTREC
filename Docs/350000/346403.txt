<DOC>
<DOCNO> 346403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy24.html </URL>
<DATE> 2005/05/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çelik Hoşlansanız da hoşlanmasanız da öğrenci şiir okuyabilir 
</HEADLINE>
<TEXT>

     Milli Eğitim Bakanı Hüseyin Çelik, Muğla’nın Milas ilçesinde bir öğrencinin okulda düzenlenen şiir dinletisinde Nazım Hikmet’in şiirini okuduğu gerekçesiyle gözaltına alınmasıyla ilgili olarak, "Bir şiir okudu diye bir öğrencinin, hele hele bir ortaöğretim öğrencisinin eğer böyle bir olay meydana geldiyse, 3 saat süreyle gözaltına alınmasını ben hiçbir zaman doğru bulmam" dedi. 
     Çelik, Milli Eğitim Bakanlığı Başöğretmen Salonu’nda düzenlenen iller arası isteğe bağlı ve zorunlu çalışma yükümlülüğüne bağlı öğretmenlerin yer değiştirme sonuçlarının bilgisayar ortamında açıklanması için düzenlenen törene katıldı. 
     Çelik, gazetecilerin tören sonrasında Milas’taki olayla ilgili soruları üzerine, "Ben bu konuda yargısız infaz yapmak istemem, yapılmasını da doğru bulmam" diye konuştu. 
     Milas Cumhuriyet Savcısı Fikret Yılmaz ve Milas Kaymakamı Hulusi Doğan’ın açıklamalarını Anadolu Ajansı’ndan takip ettiğini dile getiren Çelik, "Böyle bir talimat vermediklerini, ancak bu şiirin okunması esnasında ve sonrasında öğrenciler arasında bazı hareketlenmelerin olduğunu ifade ediyorlar ve ’polis bununla ilgili bir tedbir almış’ diyorlar. Şimdi tabii onların beyanları böyle olduğu için beyanı böyle kabul etmek isterim" diye konuştu. Çelik, şunları kaydetti 
     "Ancak bununla ilgili olması gerekeni de ifade etmek isterim. Bir şiir okudu diye bir öğrencinin, hele hele bir ortaöğretim öğrencisinin eğer böyle bir olay meydana geldiyse, 3 saat süreyle gözaltına alınmasını ben hiçbir zaman doğru bulmam. Bırakın ortaöğretim öğrencisini ben Osmangazi Üniversitesi’nde bir konferans veriyordum, oradan bir öğrenci kalktı bizi vatana ihanet etmekle suçladı. Vatana ihanetle beni itham etti, çok da ileri şeyler söyledi ve arkadan sivil polisler bunu alıp götüreceklerdi. Ben buna da müdahale ettim, mani oldum, en ufak bir şey olmasına müsaade etmedim. 
     Nazım Hikmet’in şiirinin içeriğinin ne olup ne olmadığı burada tartışma konusu değil. Nazım Hikmet’in şiirine bakarsanız 70’li yıllardaki aşırı sol derneklerin yayınladıkları siyasi, ideolojik bildiriler gibi bir şey bu. Ama şiirin içeriği ne olduğu önemli değil, orada ne söylendiği çok önemli değil. Bir öğrenci bir şiiri okuyabilir, siz hoşlanabilirsiniz de, hoşlanmayabilirsiniz de... 
     Olması gereken bu." Çelik, bir başka gazetecinin, ertelenen "İmparatorluğun Çöküş Döneminde Osmanlı Ermenileri" adlı toplantıyla ilgili değerlendirmesini sorması üzerine, "Ben özellikle fikir özgürlüğü, demokratik çoğulculuk, insanların düşüncelerini ifade etmesi, düşünceleri ifade etmenin önündeki engellerin kaldırılması konusunda son derece hassasım. Demokratik anlayış neyi gerektiriyorsa bunu yapmak zorundayız" karşılığını verdi. 
     
     ÖĞRETMEN ATAMALARI 
     Çelik, törende yaptığı konuşmada da 29 bin 142 öğretmenin yer değiştirmesinin bilgisayar ortamında yapılacağını kaydetti. 
     Önceden bu işlemin Ağustos ve Eylül aylarında yapıldığını, ancak belirsizlik ve kargaşa ortamının doğduğunu belirten Çelik, eğitim-öğretim dönemi başlamasına rağmen kağıt üzerinde yer değiştirmeleri gerçekleştirilen öğretmenlerin görev yerlerine gidemediklerini ifade etti. 
     Artık geçen yıl başlatılan yeni sistemle bu sıkıntının ortadan kalktığına işaret eden Çelik, öğretmenlerin Mayıs ayında yapılan yer değiştirmenin ardından evlerini rahatlıkla taşıdıklarını, yaz tatilini değerlendirdiklerini ve huzur içinde yeni görevlerine başladıklarını söyledi. 
     Sanal ortamda bu işlemin gerçekleştirilmesinin de öğretmenlerin masraf ederek Ankara’ya gelmesinin önüne geçtiğini anlatan Çelik, "Önceden Milli Eğitim Bakanlığı’nın koridorları adeta Kapalı Çarşı gibiydi. Bir baştan bir başa insanlarla doluydu. Bu artık tarihe karışmıştır. Şimdi koridorlar bomboş. Yeni sistem öğretmenlerimize daha fazla itibar kazandırmıştır" dedi. 
     
     "ÜRETİLMİŞ MAZERET" 
     Öğretmenlerin zorunlu yer değiştirmelerinin de bilgisayar ortamında yapılacağını belirten Çelik, mazereti olanların değerlendirildiğini, "üretilmiş mazeretlerin" ise kesinlikle dikkate alınmadığını söyledi. 
     Son dönemlerde "eş durumundan atamaların kaldırıldığı" yönünde haberlerin basın organlarında yer aldığını, bunların "asparagas" olduğunu ifade eden Çelik, aile kurumuna büyük önem verdiklerini ve eşleri aynı ilde buluşturmak için çaba sarf ettiklerini söyledi. 
     Çelik, boşanma ve eş ölümleriyle ilgili aksaklıkların bulunduğunu, bu konunun düzenlendiğini kaydetti. 
     Eğitim, eş durumu ve sağlık mazeretlerinin hala geçerli olduğuna işaret eden Çelik, bakan yetkisiyle atama yapılmasına ilişkin ilgili yasanın 76. maddesini kullanmayacağına dair Meclis önünde söz verdiğini hatırlattı. Çelik, "Diyelim ki Ankara’da öğretmenlik yapmak isteyen bir kişinin tayini Gümüşhane’ye çıkıyor. Ben istersem onu ertesi gün Ankara’ya getirebilirim. Bunu yapmayacağımı ifade ettim. 
     Ancak yönetici atamaları ben istesem de istemesem de 76. maddeye göre yapılıyor" dedi. 
     Bakanlıkta görevli müsteşar yardımcısının dahi kızının atamasının bilgisayar ortamında yapılması için herkes gibi beklediğini dile getiren Çelik, "Türkiye’de hamili kart yakınımdır, şurada değil burada çalışsın dönemi bitmiştir" diye konuştu. 
     Çelik, daha sonra öğretmenlerin bilgisayar ortamında yer değiştirmesine ilişkin kurayı çekti. Ataması istediği yere yapılan öğretmenleri kutlayan Çelik, diğer öğretmenlere de, "Ataması yapılamayanlar ise sabırlı olsun. Her sondajda petrol çıkmaz" sözleriyle moral verdi. 
     
</TEXT>
</DOC>
