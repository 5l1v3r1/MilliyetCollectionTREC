<DOC>
<DOCNO> 325464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yazar/ulagay.html </URL>
<DATE> 2005/03/21/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Çin atak yaparken Türkiye bocalıyor 
</HEADLINE>
<TEXT>
Çıkışsız gündeme kilitlendik 

BBC World'de izlediğim bir programda binlerce, belki de on binlerce Çinli gencin zorunlu olarak katıldığı, askeri disiplinle yönetilen bir kamptan izlenimler aktarılıyordu. Kampta, asgari ihtiyaçları karşılanarak yaşayan gençlere zor işler yaptırılıyor, böylelikle fiziki ve ruhi dirençleri sınanıyordu. Kampın amacını bir bayan yönetici şöyle açıklıyordu "Piyasa ekonomisinde ayakta kalabilmek için her Çinli gencin her türlü zorluğu yenmeyi öğrenmesi lazım. Bu kamp onlara bunu öğretiyor." 
Bu yöntemle 'piyasa savaşçısı' yetiştirmek, demokrasi kültürüne sahip ülkelerde tekrarlanabilecek bir uygulama değil herhalde ama Çin'in ekonomide nasıl atılım yaptığını ve dünyayı tehdit eder bir konuma geldiğini merak edenlerin ilgisini çekebilecek bir ayrıntı. 

Çin tehdidi 
Öte yandan Çin'in bilim ve teknolojide öne çıkmak için harcadığı çaba Amerika'yı bile ürkütmeye başladı. Çin'in her yıl mezun ettiği mühendis sayısı ABD'dekinin dört katına yakın. Araştırma - Geliştirme harcamalarına dünyada en fazla kaynak ayıran üçüncü ülke konumuna gelen Çin, Dünya Ekonomik Forumu'nun Bilgi Teknolojisine Uyum endeksine göre yaptığı sıralamada da bir yılda 11 basamak atlayarak 41. sıraya yükseldi. 
Dünya Ekonomik Forumu'nun sıralamasında ancak 52. sıraya yükselebilen Türkiye'de ise farklı bir ortam var. Geleneksel sektörlerde Çin'in ürkütücü rekabetinin yıkıcı etkileri yaşanıyor. Özellikle ihracatta ve istihdamda önemli pay sahibi olan tekstil ve konfeksiyon gibi sektörlerde alarm zillerinin çaldığı, işyerlerinin kapandığı ve büyük istihdam kayıpları olacağı ileri sürülüyor. Öte yandan geleceği olan bilgi yoğun sektörlerde bir sıçramayı tetikleyecek ve büyük çapta istihdam yaratacak atılımlardan söz etmek olanaksız. 
Aslında Türkiye'nin önünde büyük bir fırsat var. Çalışma çağındaki nüfusun toplamdaki payının bir süre daha artması söz konusu. Türkiye başka hiç bir Avrupa ülkesinin sahip olmadığı bu fırsatı iyi kullanabilir ve eğitimde yapacağı atılımla çalışma çağındaki nüfusa istihdam yaratabilirse 7 dolayında büyüme hızlarını yakalayabilir ve Avrupa Birliği AB ile arasındaki gelir uçurumunu kapatabilir. Ancak bunu yapabilmek için Çin'in yaptığı gibi öncelikler belirleyip eğitime ve bilimsel gelişmeye büyük çapta kaynak ayırmak zorunlu. Türkiye'nin eğitimin yaygınlaşması ve çağdaşlaşmasıyla, bilgi teknolojisindeki atılımlarla ilgili bir söyleme ve gündeme kilitlenmesi gerekiyor. 
Geleneksel sektörlerdeki rekabet avantajını kaybetme tehdidiyle karşı karşıya bulunan ayrıca tarım kesimini modernize etmek zorunda olan Türkiye'nin her şeyden önce bu sorunları tartışması, insan kaynağını nasıl dönüştüreceğini düşünmesi şart. Oysa Türkiye çok farklı bir gündeme kilitlenmiş durumda. 

Zehirli hava 
Yakından tanıdığımız AB Komisyonu üyesi Günther Verheugen, Financial Times gazetesine yaptığı açıklamada AB ile ilgili tartışmaların yoğunlaştığı Fransa'daki siyasi ortamı "zehirli" olarak nitelemiş. Bu deyimi belki Türkiye için de kullanmak gerekebilir. Türkiye'de havayı zehirleyen şey hemen herkesin asıl önemli sorunları bırakıp vatanın ve milletin tek koruyucusu rolüne soyunmak istemesi. AB ile uyum çabalarını vatana ihanet olarak görenler AKP'yi suçlarken bu yolda yeni adım atmaktan çekinen hükümet, çözüm üretmek yerine meslek odaları seçimlerinde gücünü göstererek sistemdeki ağırlığını artırma çabasında. Askeri kesimden hükümete yönelik eleştiri mesajları gelmeye başladı. Türkiye'yi ekonomide kaosa ve dış politikada yalnızlığa itebilecek olan sözde "ulusal atılım" senaryoları ortalığa saçılmış durumda. 
Bu ortamda rekabet gücünü, eğitim ve teknolojide atılımı, istihdam yaratacak büyümeyi tartışmak olanaksız. Bu kısır döngüyü kıramazsak daha çok Çin ejderhası masalı dinleriz. 

Kahve bu yıl el yakacak Dünya ekonomisinin çeyrek yüzyıldır görülmemiş bir tempoda büyümesi ve küresel talebin güçlü olması pek çok temel maddede yüksek fiyat artışlarına yola açıyor. Birçok malın fiyatının dolarla belirlenmesi ve doların değer kaybetmesi de bu eğilimi güçlendiriyor. Özellikle ham petrol fiyatlarındaki artışlar hemen her gün manşetlere taşınırken günlük yaşamımızda önemli rol oynayan kimi temel maddelerdeki fiyat artışlarını ise daha seyrek duyuyor ve belki de geç fark ediyoruz. Örneğin dünya kahve fiyatları bu yılın başından beri 31 artmış durumda. Yılda 80 milyar dolarlık bir hacme sahip olan dünya kahve piyasasında talebin güçlü olması buna karşılık özellikle Vietnam'daki üretimin sınırlı kalması fiyatlardaki yükseliş beklentisinin sürmesine yol açıyor. 
2005 yılı kahve tiryakilerinin yanı sıra çikolata sevenler için de pahalı bir yıl olmaya aday görünüyor çünkü dünya kakao fiyatları da bu yıl 18 artmış durumda. Kahve yerine portakal suyu içmek isterseniz gene kurtulamıyorsunuz yüksek oranlı fiyat artışlarından. Kahveyi şekerli içenler için tek teselli şeker fiyatlarındaki artışın çok düşük kalması. 



</TEXT>
</DOC>
