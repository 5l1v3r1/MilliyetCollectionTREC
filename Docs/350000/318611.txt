<DOC>
<DOCNO> 318611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo29.html </URL>
<DATE> 2005/02/25/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Muay Thai şampiyonası Alanya'da başladı 
</HEADLINE>
<TEXT>

     Muay Thai Türkiye Şampiyonası Alanya'da başladı. 
     Karate Federasyonu Asbaşkanı Hasan Yıldız, şampiyonanın açılışında yaptığı konuşmada, katılımın geçen yıllara göre 5 kat daha fazla olduğunu belirtti. Yıldız, final müsabakalarının ardından birinci olan yarışmacıların Türkiye'yi, Tayland'ın başkenti Bangkok'da düzenlenecek Dünya Şampiyonası'nda temsil edeceklerini belirterek, ''Alanya'da Türkiye'nin en iyileri seçilecek'' dedi. 
     Tayland'ın milli sporu olan Muay Thai'nin 2 bin yıllık bir spor dalı olduğunu ve bu sporun Türkiye'de 2003 yılında federasyon bünyesine girdiğini anlatan Yıldız, ''2 yıl içerisinde 150 spor kulübü ve 10 bine yakın sporcuyla hızla büyüdük. Kısa bir zaman zarfında 10 yıllık spor dallarına yetiştik'' diye konuştu. 
     Hem erkeklerde, hem de bayanlarda çok sayıda dünya ve Avrupa birinciliklerinin olduğunu ifade eden Yıldız, Türkiye'nin Muay Thai sporu dalında 50 ülke içerisinde ilk 3'te olduğunu belirtti. 
     2004 Dünya Genç Bayanlar Şampiyonu olan Sibel Yeni de genç kızlara bu sporu yapmalarını önererek, ''Türk kızları isterlerse başaramayacakları şey yok. Ben bu spora 4 yıl önce başladım. Dünya ve Avrupa şampiyonlukları kazandım'' dedi. 
     Geçen yıl 48 kiloda Avrupa Şampiyonu olan Hakan Yıldız ve yine 2004 yılında 51 kiloda Avrupa Şampiyonu olan, ayrıca Dünya üçüncülüğü bulunan Ali Akayiş ise Muay Thai sporunun en etkili savunma sporu olduğunu ve gençler arasında çok tutulduğunu belirttiler. 
     560 sporcunun mücadele edeceği Muay Thai Türkiye Şampiyonası 4 gün sürecek. Şampiyona, pazar günü yapılacak final karşılaşmalarıyla sona erecek. 
     
</TEXT>
</DOC>
