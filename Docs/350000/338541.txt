<DOC>
<DOCNO> 338541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/ekonomi/eko02.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Havale ücreti yargıdan döndü 
</HEADLINE>
<TEXT>


İzmir 2. Sulh Hukuk Mahkemesi, 300 YTL'lik büro kirasını, aynı banka şubesinde hesabı olan mal sahibine havale etmek için istenen 20 YTL'ye itiraz eden davacıyı haklı buldu 

BAHRİ KARATAŞ İZMİR DHA 

Avukat Hürriyet Akgün, bürosunun kirasını yatırdığı bankanın 20 YTL havale ücreti alması üzerine açtığı "geri alma" davasını kazandı. Komisyon ya da havale adı altında alınan paranın yasal dayanağı bulunmadığını belirten hakim, yasal faiziyle birlikte geri ödenmesine karar verdi. 
Akgün ile meslektaşı olan eşi Berrin Akgün, Bayraklı'daki Gürel İş Merkezi'nde 300 YTL'ye kiraladığı büronun Kasım 2004 kirasını işyeri sahibi Dindar Gürel'in bir bankanın aynı şubesindeki hesaba yatırdı. Akgün, şube içindeki başka bir hesaba yapılan havale için 20 YTL havale ücreti ödedi. Ancak bu paranın haksız yere alındığını savunan Akgün çiftinin İzmir 2. Sulh Hukuk Mahkemesi'ne başvurdu. Başvuruda, "Görevliler, parayı ödemek istemiyorsak, aynı şubede hesap açtırıp otomatik ödeme talimatı vermemiz gerektiğini söyledi. Bankayla çalışmaya zorlandık. Banka, hesabına para yatırılan Gürel'e hizmet veriyor. Ücret alınacaksa onlarla yapacağı anlaşma çercevesinde alınması gerekiyor" görüşüne yer verildi. 
Banka avukatı da yanıt dilekçesinde "Davacı hizmeti kullanıyor genelgelerle öngürülmüş bedeli de ödemek zorunda" dedi. 
Ancak Hakim Akgün'ün başvurusunu haklı gördü ve bankanın 20 YTL'yi yasal faiziyle birlikte ödemesine karar verdi. Karara göre banka 20 YTL'lik havale ücreti yanında 23 YTL'lik harç bedeli ile 175 YTL'lik avukatlık ücretini de ödeyecek. 


</TEXT>
</DOC>
