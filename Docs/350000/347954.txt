<DOC>
<DOCNO> 347954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur12.html </URL>
<DATE> 2005/06/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dövüldü, hastane önüne bırakıldı, öldü 
</HEADLINE>
<TEXT>

     Ramazan ÇETİN DENİZLİ, DHA 

      DENİZLİ’de iki kişi tarafından acımasızca dövüldükten sonra acil servis önüne bırakılan 37 yaşındaki Faruk Selman, tedavi gördüğü Denizli Devlet Hastanesi’nde yaşamını yitirdi. Polis olayla ilgili olarak iki kişiyi gözaltına aldı. 
     Bayramyeri İkinci Ticari Yol'da Mehmet Palazcı’ya ait Palaz Otomobil Galerisi’nde çalışan Faruk Selman, dün akşam saatlerinde feci şekilde dövüldü. Selman, saat 21.30 sıralarında bir otomobille Denizli Devlet Hastanesi Acil Servisi önüne bırakıldı. 
     Yaralıyı görenler hastane görevlilerine haber verdi, doktorlar Faruk Selman'a ilk müdahaleyi yaptı. Yoğun bakımda tutulan evli ve üç çocuk babası Selman, dün gece iç kanama sonucu yaşamını yitirdi. Soruşturma başlatan polis, Selman’ı ağır yaralı halde Acil Servis’in önüne terk eden otomobilin plakasını ve sahibini belirledi. Otomobil sahibi 45 yaşındaki Mustafa Kunduz dün yakalanarak gözaltına alındı. 
     Faruk Selman’ın gözaltına alınan Mustafa Kunduz ile Palaz Otomobil Galerisi sahibi Mehmet Palaz tarafından dövüldüğü, ardından Devlet Hastanesi Acil Servisi önüne terk edildiği belirlendi. Galeri sahibi Mehmet Palazcı da bugün akşam saatlerinde polis ekiplerince yakalanarak gözaltına alındı. Soruşturmanın sürdüğü belirtildi. 
     
</TEXT>
</DOC>
