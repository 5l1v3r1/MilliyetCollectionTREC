<DOC>
<DOCNO> 303960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun16.html </URL>
<DATE> 2005/01/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tsunamiyi önceden bilmemiz imkansız 
</HEADLINE>
<TEXT>

     Taylandlı meteoroloji uzmanı Burin Vejbanterg, 26 Aralık'ta depremin ardından ortaya çıkan tsunamiyi, sahip oldukları ekipmanlarla önceden bilmenin imkansız olduğunu ileri sürdü. 
     Tayland Meteoroloji Dairesi'nde çalışan ve felaket sırasında dairede bulunan tek uzman olan Vejbanterg, dairesine yönelik eleştirilere yanıt verdi ve şu anda sahip oldukları bilgi düzeyi ve ekipmanla tsunamiyi önceden bilmelerinin mümkün olmadığını söyledi. 
     Nation gazetesine açıklamalarda bulunan Vejbanterg, ''Bizim dairemiz tsunamileri önceden bilemez. Biz sadece depremin büyüklüğünü ve merkez üssünü saptayabiliriz. O anda zaten bir tsunami fikri akla bile gelmedi çünkü Hint Okyanusu'nda hiç tsunami meydana gelmemişti. Hawai'deki tsunami uyarı merkezi de Tayland için sıfır risk gösterdi'' dedi. 
     Gazete ise uyarı merkezinin Tayland için tsunami felaketinden bir saat önce alarm verdiğini ve merkezin, depremin turistik Phuket adasının 500 kilometre açıklarında saptanan merkez üssünün yakınlarında tsunami oluşabileceği uyarısında bulunduğunu ileri sürdü. 
     Burin Vejbanterg, 26 Aralık'ta deprem haberi veren telefonların susmadığını, halka bilgi vermek için izin almaya çalıştığını ancak çok geç kalındığını söyledi ve ''Ne olup bittiği anlaşıldığında, dalgalar kıyıyı vurmuştu bile'' ifadesini kullandı. 
     Hükümet, geçen hafta halka hiç uyarı yapılmamış olmasının araştırılması için soruşturma başlatmıştı. Soruşturma başlatılınca, Meteoroloji Daire Başkanı'nın 6 ay görevinden uzaklaştırılmasına karar verilmişti. 
     
</TEXT>
</DOC>
