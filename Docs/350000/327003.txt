<DOC>
<DOCNO> 327003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko10.html </URL>
<DATE> 2005/03/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tasarrufçu kısa vadeden vazgeçmiyor 
</HEADLINE>
<TEXT>

     Bankacılık sektörü ve yabancı yatırımcıların 5 yıla kadar vadeli YTL cinsinden tahvillere yatırım yapmaya başlamalarına rağmen, Türkiye'deki tasarruf sahiplerinin hala 1-3 aylık vadelerden vazgeçemediği belirlendi. 
     Merkez Bankası'nın zorunlu karşılığa tabi YTL ve döviz mevduatlarını dikkate alarak yaptığı vade dağılımına göre, bankalardaki YTL mevduatların yüzde 17.18'i, döviz hesaplarının ise yüzde 23.74'ü vadesiz hesaplarda bulunuyor. 
     YTL mevduatların, yüzde 21.46'sı bir aya kadar, yüzde 22.8'i ise üç aya kadar vadeli olarak tutuluyor. Bir ve üç ay vadeli YTL mevduatlar toplam mevduatların yüzde 66'sı kadar bir büyüklük oluşturuyor. Aynı vade dağılımı döviz tevdiat hesapları için de geçerli bulunuyor. 11 Mart 2005 itibariyle döviz tevdiat hesaplarının yüzde 31.7 ile büyük bölümü bir ay vadeli mevduat hesaplarında tutulurken, üç ay vadelilerin payı da yüzde 27.7 düzeyinde seyrediyor. Altı ay vadeli YTL cinsinden mevduatlar toplam YTL mevduatların sadece yüzde 8.35'ini, bir yıl vadeliler yüzde 3.6'sını oluşturuyor. Bir yıldan daha uzun vadeli YTL mevduatların payı ise yüzde 5.04 düzeyinde kalıyor. Döviz hesaplarında da altı ay vadelilerin payı yüzde 8.06 düzeyinde kalırken, bir yıl vadeliler yüzde 3.18, bir yıldan uzun vadeliler ise yüzde 5.57'lik bir pay alıyor. Bu arada gelecek dönemde mevduatların vadesinin uzayabileceğine ilişkin bir gösterge de bulunmuyor. 11 Mart itibariyle 2004 sonuna göre YTL mevduatlarda sadece vadesizlerin payında bir azalma yaşanırken, bir ay, altı ay ve bir yıl vadelililerin payında çok az bir artış, üçay ve bir yıl vadelilerin payında ise çok az bir azalış kaydedildi. 2004 sonunda YTL mevduatların yüzde 18.25'i vadesiz, yüzde 20.97'si bir ay, yüzde 44.98'i üç ay, yüzde 7.17'si altı ay, yüzde 2.69'u bir yıl ve yüzde 4.94'ü ise bir yıldan daha uzun vadeli hesaplarda tutuluyordu. Döviz tevdiat hesaplarının ise 2004 sonu itibariyle yüzde 24.8'i vadesiz, yüzde 30.94'ü bir ay, yüzde 28.48'i üç ay, yüzde 7.84'ü altı ay, yüzde 2.9'u bir yıl ve yüzde 5.47'si ise bir yıldan uzun vadeli hesaplarda bulunuyordu. Mevduat sahiplerinin mevduatlarını kısa vadeli hesaplarda tutmasına karşılık, bankacılık sektörünün daha uzun vadeli Hazine iç borçlanma kağıtlarına yatırım yapması ya da uzun vadeli kredi kullandırması sektörde önemli bir vade riski yaşanmasına yol açıyor. 
     
</TEXT>
</DOC>
