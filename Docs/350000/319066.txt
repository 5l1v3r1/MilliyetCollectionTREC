<DOC>
<DOCNO> 319066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo14.html </URL>
<DATE> 2005/02/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
B.B. Ankaraspor Gaziantep'i yıktı 1 - 0 
</HEADLINE>
<TEXT>

     Birinci Süper Futbol Ligi'nde B.B. Ankaraspor, haftaya puan cetvelinde bir sıra arkasında girdiği Gaziantepspor'u tek golle yenmeyi başardı ve 29 puanla 8. sıraya yükseldi. 
     Büyükşehir Belediyesi Ankaraspor, ilk yarıda rakibine oranla daha atak bir görüntü sergilerken, özellikle sağ kanattan yaptığı ortalarla gol aradı. Ancak ileri uçta son paslarda başarı yakalayamayan başkent temsilcisi, aradığı gole son dakikada kavuşabildi. 
     Konuk ekip Gaziantepspor ise Ankaraspor savunmasının zaman zaman yaptığı kademe hatalarından yararlanarak Lazarov ve Jazari ile pozisyon bulsa da son vuruşlarda etkili olamadı. 
     14. dakikada Tita'nın sol taraftan yaptığı ortada, ceza alanı içinde topla buluşan Jaba, kontrolsüz bir vuruş yapınca, meşin yuvarlak yandan auta gitti. 
     28. dakikada Hürriyet'in uzak mesafeden şutunda, kaleci Hasagiç yatarak meşin yuvarlağa sahip oldu. 
     36. dakikada Ümit Aydın'ın pasıyla ceza alanında topla buluşan Ümit Karan çok kötü vurunca, top üstten auta çıktı. 
     40. dakikada El Taib'in sol taraftan yaptığı orta şut karışımı vuruşta, kaleci Jevriç meşin yuvarlağı güçlükle kornere çeldi. 
     45. dakikada Hürriyet'in şutunda Jaba'ya çarpan top, bu futbolcunun önünde kaldı. Jaba, düzgün bir vuruşla meşin yuvarlağı kaleci Hasagiç'in sağından ağlara gönderdi 1-0. 
     Karşılaşmanın ilk yarısı 1-0 evsahibi ekibin üstünlüğüyle sona erdi. 
     
     İKİNCİ YARI 

     Büyükşehir Belediyesi Ankaraspor, ikinci yarıda baskılı oyununu sürdürürken, orta alanda rakibine üstünlük sağladı. Çok sayıda gol pozisyonu üreten başkent temsilcisi, forvet oyunularının gününde olmaması nedeniyle yakaladığı pozisyonları değerlendiremedi. 
     Konuk takım Gaziantepspor ise ikinci yarıda çok tutuk bir oyun sergiledi. Çok top kaybı yapan ve bir türlü organize olamayan Gaziantepspor, orta alan üstünlüğünü de rakibine kaptırınca beraberlik golüne de ulaşamadı. 
     54. dakikada Ümit Aydın, ceza alanında uygun durumdaki Ümit Karan'ı gördü. Bu futbolcu, kaleciyle karşı karşıya pozisyonda topa çok yumuşak bir vuruş yapınca, meşin yuvarlak kaleci Hasagiç'de kaldı. 
     57. dakikada Tita'nın ara pasında kaleciyle karşı karşıya kalan Jaba, kötü bir vuruşla topu auta attı. 
     63. dakikada Ümit Aydın'ın pasında topla buluşan Tita'nın vuruşunda, meşin yuvarlak kaleci Hasagiç'de kaldı. 
     75. dakikada Wederson'un pasında altıpas içinde uygun durumda topla buluşan Tita, topa bekletmeden vurdu. Ancak meşin yuvarlak yandan auta gitti. 
     78. dakikada Wederson'un sol taraftan yaptığı ortada, uzak kale direğinde topla buluşan Jaba'nın kafa vuruşunda, meşin yuvarlak yandan auta çıktı. 
     84. dakikada Saffet'in ortasında Tita'yı geçen top, Erman Özgür'ün önünde kaldı. Bu futbolcunun vuruşunda, kaleci Hasagiç tehlikeyi uzaklaştırdı. 
     Kalan dakikalarda da başka gol olmadı ve Büyükşehir Belediyesi Ankaraspor, karşılaşmayı 1-0 kazandı. 
     
     KÜNYE 

     

Stat 19 Mayıs. Hakemler Hüseyin Göçek xx, Birol Budan xx, Ömer Altuntaş xx. Büyükşehir Belediyesi Ankaraspor Jevriç xx, Hasan xx, Savaş xx, Şenol xxx, Wederson xx, Hürriyet xx, Ümit Aydın xx Dk. 72 Erman Özgür xx , Molnar xx, Tita xx, Jaba xxx, Ümit Karan x Dk. 66 Saffet x . Gaziantepspor Hasagiç xx, İlhan xx, Gökhan Zan xx, Bouazizi xxx, Hasan x Dk. 61 Erhan Namlı x , Sedat x, Devran xx, Erdal x Dk. 69 Gökhan Güleç x , El Taib xx Dk. 79 Şevki x , Lazarov x, Jaziri xx. Gol Dk. 45 Jaba. Sarı Kartlar Dk. 35 Ümit Karan, Dk. 45 Wederson, Dk. 82 Hürriyet, Dk. 86 Şenol, Dk. 90 Savaş Büyükşehir Belediyesi Ankaraspor , Dk. 68 Sedat, Dk. 82 Jaziri, Dk. 85 Bouazizi Gaziantepspor .      
     ''BU SEZONKİ EN İYİ MAÇLARIMIZDAN BİRİNİ OYNADIK'' 

     Büyükşehir Belediyesi Ankaraspor Teknik Direktörü Samet Aybaba, 1-0 kazandıkları Gaziantepspor maçında bu sezonun en iyi maçlarından birini oynadıklarını söyledi. 
     Samet Aybaba, çok fazla pozisyona girdikleri maçta gol atamamanın sıkıntısını yaşadıklarını belirterek, ''Futbolcularımı iyi oynadıkları için kutluyorum ama çok gol kaçırdılar. Bu kadar pozisyon boşa gitmemeliydi. Seyir zevki veren bir futbol ortaya koyduk'' diye konuştu. 
     Aldıkları bu galibiyetle ligde üst sıralara çıkmak için bir engeli daha aştıklarını ifade eden Aybaba, ''Sezon sonunda ilk 10 takım arasına girmek istiyoruz. Böyle devam edersek bu hedefimizi de gerçekleştireceğiz'' dedi. 
     Gaziantepspor Teknik Direktörü Nurullah Sağlam ise sahada mentalite bakımından birbirine yakın iki takımın mücadele ettiğini kaydederek, sözlerini şöyle sürdürdü 
     ''Stratejik bir maçı tek golle kaybettik. Bu maçın bizim için zor olacağını biliyorduk. İlk yarının sonunda yediğimiz gole karşılık veremedik. Jaziri, attığı golde ofsaytın olmadığını söylüyor. Hakem iyiniyetli bir yönetim gösterdi, ancak bazen yapılan hatalar takımları puandan ediyor.'' 
     
</TEXT>
</DOC>
