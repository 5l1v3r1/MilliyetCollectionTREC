<DOC>
<DOCNO> 335247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo45.html </URL>
<DATE> 2005/04/20/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Halil Mutlu, mutlu etti... 3 altın madalya 
</HEADLINE>
<TEXT>

     84. Avrupa Erkekler Halter Şampiyonası'nda, Dünya ve Olimpiyat Şampiyonu Türk sporcusu Halil Mutlu, 62 kiloda 3 altın madalya kazanarak, Avrupa Şampiyonu oldu. 
     Bulgaristan'ın başkenti Sofya'da devam eden şampiyonada 62 kiloda podyuma çıkan Halil Mutlu, koparmada ilk hakkında 135 kiloyu kaldırdıktan sonra ikinci hakkında 140 kiloyu kaldırdı. Üçüncü hakkını kullanmayan Halil Mutlu koparmada altın madalyanın sahibi oldu. Bu kiloda ikinciliği 132.5 kiloluk kaldırışıyla Rumen Adrian Jigau elde ederken, bronz madalyayı yarışma tartısı farkıyla aynı kiloyu kaldıran Bulgar sporcu Sevdalin Angelov elde etti. 
     Halil Mutlu, silkmedeki ilk hakkında 165 kilo, 2. hakkında 167.5 kiloyu kaldırdı. Mutlu altın madalyayı garantilediği için 3. hakkına çıkmadı ve müsabakayı 167.5 kiloyla tamamlayarak altın madalyayı kazandı. Silkmede ikinciliği 165 kiloluk kaldırışıyla Bulgar sporcu Sevdalin Angelov, üçücncülüğü ise Rumen Adrian Jigau 162.5 kiloyla elde etti. 
     Toplamda ise 307.5 kiloya ulaşan Halil Mutlu 3. altın madalyasına uzanırken, toplamda Halil'in ardından Bulgar Sevdalin Angelov 297.5 kiloyla ikinci, Rumen sporcu Adrian Jigau ise 295 kiloyla üçüncü oldu. 
     
     NOTLAR 

     Halil Mutlu silkmede ilk hakkını denemek üzere podyuma çıktığı sırada bazı Bulgar seyircilerin ''Sen Bulgarsın'' şeklinde bağırmaları üzerine Halil Mutlu eliyle hayır işareti yaparak, mayosunun göğsündeki ay-yıldızı öptü. 
     Halil Mutlu'ya madalyalarını eski Dünya ve Olimpiyat Şampiyonu Naim Süleymanoğlu verdi. Ödül törenin ardından Mutlu ve Süleymanoğlu seyirciyi selamladılar. 
     Halil Mutlu daha sonra basın toplantısında yaptığı açıklamada, Bugünün Müslüman alemi için çok önemli bir gün olduğunu belirterek, ''Biz mübarek Mevlit Kandili'ni kutluyoruz. Böyle bir mübarek günde, bu 3 altın madalya çok daha anlamlı oldu'' dedi. 
     
</TEXT>
</DOC>
