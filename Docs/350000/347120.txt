<DOC>
<DOCNO> 347120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun37.html </URL>
<DATE> 2005/05/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
ABD heyetiyle görüşen Talat Ziyaret takdire değer 
</HEADLINE>
<TEXT>

     KKTC Cumhurbaşkanı Mehmet Ali Talat, ABD Kongre heyetinin ziyaretinin ''takdire değer'' olduğunu, heyetin gösterdiği karalılığı uluslararası topluluğun da göstermesi halinde Kıbrıslı Türklerin uluslararası sistemle bütünleşme sürecinin başlayacağını söyledi. 
     Talat, ABD Kongresi alt kanadı Temsilciler Meclisi Türkiye Dostluk Grubu Eş Başkanı Ed Whitfield başkanlığındaki heyetle görüşmesinin ardından Whitfield ile ortak basın toplantısı düzenledi. Cumhurbaşkanı Talat, ABD Kongre heyetinin KKTC ziyaretinin iptal edilmesi için yoğun baskı yapıldığını, ancak heyetin ''takdire değer'' bir kararlılık göstererek ziyareti gerçekleştirdiğini belirtti. 
     Bu heyetin KKTC ziyaretinin diğer Kongre üyelerinin ziyaretine de yol açacağı ümidini dile getiren Talat, heyetle, Kıbrıs sorununun içinde bulunduğu durumla ilgili görüş alışverişinde bulunduklarını ve ''çok iyi bir görüşme yaptıklarını'' kaydetti. 
     
     'ÇABALARIMIZA YARDIMCI OLUN' 
     ''Kıbrıslı Türklerin geçen yıl yapılan referandumda, ezici bir çoğunlukla, adada bir anlaşmaya varılması yönünde oy kullanmasına karşın Kıbrıs sorununun devam ettiğini'' kaydeden Talat, uluslararası topluluğun da ABD Kongre heyetinin gösterdiği kararlılığı göstermesi halinde, Kıbrıslı Türklerin uluslararası sistemle bütünleşme sürecinin başlayacağını söyledi. 
     Talat, ''Ve işte ancak ve ancak o zaman bizler anlamlı müzakerelere başlayabiliriz. Siz ve ABD Kongresi'ndeki meslektaşlarınızla ABD yönetimine, bu güzel adaya kalıcı bir barış getirme çabalarımızda yardımcı olmaları için bir kez daha çağrıda bulunuyorum'' dedi. 
     
     GÜL'ÜN AÇIKLAMASI 
     Gazetecilerin sorularını da yanıtlayan Cumhurbaşkanı Talat, Dışişleri Bakanı ve Başbakan Yardımcısı Abdullah Gül'ün, bugün bir gazetede yer alan açıklamasında, BM Genel Sekreteri Kofi Annan'a, ''Gelin tüm kısıtlamaları karşılıklı olarak aynı anda kaldıralım'' çağrısı yaptığı anımsatılarak, bu konudaki değerlendirmesinin sorulması üzerine, bütün kısıtlamaların eşzamanlı olarak kaldırılmasının KKTC ile Türkiye'nin ortak politikası olduğunu söyledi. 
     Talat, '' Gelin eş zamanlı olarak bütün kısıtlamaları kaldıralım önerisi zaten ortak politikamızdır. Bunu ben de defalarca söylemiştim biliyorsunuz. 'Bütün kısıtlamaları evet hep birlikte kaldıralım.' Bu talebi ortaya koyduk. Bu tabii ki Birleşmiş Milletler ve Avrupa Birliği'nin birlikte hareketiyle sağlanabilir. Talebimiz bu idi'' diye konuştu. 
     Cumhurbaşkanı Talat, Perşembe günü gerçekleşecek Ankara ziyaretinde yeni bir Kıbrıs planının Türkiye tarafından KKTC Cumhurbaşkanlığı ve hükümetinin bilgisi ve onayına sunulacağı yolundaki haberlerin anımsatılması üzerine ise, bu konuda bilgi sahibi olmadığını söyledi. 
     
     YENİ PLAN VE AMERİKAN ÜSSÜ 
     Cumhurbaşkanı Talat, bazı basın haberlerinde, ''Kıbrıs konusunda üzerinde çalışılan yeni bir çözüm planında Kuzey Kıbrıs'ta bir ABD askeri üssünün öngörüldüğü'' belirtilerek, bu konu hakkında bilgisi olup olmadığının ve ABD Kongre üyeleriyle görüşmede konunun gündeme gelip gelmediğinin sorulması üzerine de, bu konuda bilgi sahibi olmadığını ifade ederek, şöyle dedi 
     ''Ben bilgi sahibi değilim. Tabii biliyorsunuz bazı gazeteciler daha kolay bilgi kaynaklarına ulaşır. Böyle bir şey yoktur ve söz konusu değildir. Ancak bugüne kadar söz konusu değildir. Böyle bir öneri önümüze gelir mi, onu şu anda ben bilemem.'' 
     
     BAĞIŞ ''KAHRAMANCA BİR ADIM ATTILAR'' 
     AK Parti İstanbul milletvekili, Türk-Amerikan Parlamentolararası Dostluk Grubu Başkanı Egemen Bağış da, ''bugünün, hayatının en mutlu günlerinden biri olduğunu'' ifade etti. 
     ''ABD Kongresi'nden bir heyeti Kuzey Kıbrıs Türk Cumhuriyeti'nde görmekten büyük memnuniyet duydum'' diyen Bağış, Cumhurbaşkanı Mehmet Ali Talat'a heyete gösterdiği misafirperverlikten ve Başbakan Recep Tayyip Erdoğan'a bu ziyaretin gerçekleşmesinde ortaya koyduğu büyük çabadan dolayı teşekkür etti. 
     ''ABD Kongre üyelerinin KKTC'yi ziyaret etmekle kahramanca bir adım attıklarını'' belirten Bağış, ''Onlara, 'bu ziyareti gerçekleştirmekle sadece Kıbrıslı Türklerle dünyadaki 200 milyon Türkün değil, adalet için mücadele eden herkesin kalbini fethettiklerini' söyledim'' dedi. 
     
</TEXT>
</DOC>
