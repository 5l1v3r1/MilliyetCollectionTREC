<DOC>
<DOCNO> 343959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun31.html </URL>
<DATE> 2005/05/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Musul'da siyasetçinin evi basıldı 7 ölü 
</HEADLINE>
<TEXT>

     Irak Başbakanı İbrahim El Caferi, komşu ülkelere, teröristlerin Irak’a girmelerini önlemeleri çağrısında bulundu. 
     Caferi, başkent Bağdat’ta ABD Dışişleri Bakanı Yardımcısı Robert Zoellick ile görüşmesinden sonra yaptığı açıklamada, komşu ülkelerden Irak’a teröristlerin sızmalarını önlemelerini isteyerek, "Komşularımızla ilişkilerimizi korumak istiyoruz ve bu ilişkiler iyi olmalı" dedi. 
     ABD Dışişleri Bakanı Yardımcısı Robert Zoellick de Irak’ta El Kaide örgütünün lideri Ürdünlü terörist Ebu Musab Zerkavi’nin amacının, Irak halkını bölmek olduğunu belirterek, "Direnişçiler seçimleri durdurmayı istediler ve başarısız oldular. Yeni Irak hükümetinin kurulmasını önlemek istediler, bunda da başarısız oldular. 
     Şimdi de toplumu bölmeye çalışıyorlar" diye konuştu. 
     ABD yetkilileri, Irak’taki El Kaide örgütünün lideri Ebu Musab el Zerkavi’nin geçen ay Suriye’de üst düzey yardımcılarıyla bir toplantı yaptığını ileri sürmüştü. 
     Bu arada, Irak’ın kuzeyindeki Musul’da direnişçilerin, yerel bir Sünni siyasetçinin evine düzenlediği saldırıda 7 kişi öldü. 
     Hastane yetkilileri, Fevviz El Carba’nın evine düzenlenen saldırıda, 7 kişinin öldüğünü, 3 kişinin yaralandığını bildirdiler. 
     Carba da, Amerikan askerlerinin yardım çağrısına karşılık vererek direnişçilerle çatıştığını söyledi. 
     
</TEXT>
</DOC>
