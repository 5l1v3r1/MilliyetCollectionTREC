<DOC>
<DOCNO> 315195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur31.html </URL>
<DATE> 2005/02/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Orhan Pamuk protesto edildi... 
</HEADLINE>
<TEXT>

     Yazar Orhan Pamuk, yurtdışında yayınlanan bir dergide yer alan sözlerinden dolayı Büyükçekmece'de düzenlenen gösteriyle protesto edildi. 
     Büyükçekmece Belediyesi'nin organizasyonunda bazı siyasi parti ve sivil toplum kuruluşlarının üyelerinden oluşan yaklaşık 100 kişilik grup, Türk Bayrağı ve yazar Orhan Pamuk'u ''Türkiye'de çok sayıda Kürt ve Ermeni'nin öldürüldüğü'' yolundaki sözlerini kınayan çeşitli pankartlar taşıyarak Cumhuriyet Meydanı'nda toplandı. 
     Sloganlarla protestoyu sürdüren grup adına basın açıklaması okuyan Hasan Akkuş, Orhan Pamuk'un tarihi bilgilerden yoksun olduğunu söyledi. 
     Büyükçekmece Belediye Başkanı Hasan Akgün de bazı kitaplarını okuduğu Pamuk'un, Anadolu'yu ve Anadolu halkını tanımadığını düşündüğünü söyledi. 
     Pamuk'un sözlerini eleştiren Akgün, bu eylemlerinin tüm Türkiye'ye yayılmasını istediklerini belirterek, insanları Pamuk'un kitaplarını almamaya davet etti. 
     Grup, DYP, MHP ve ANAP temsilcileri ile bazı sivil toplum kuruluşları temsilcilerinin yaptıkları konuşmaların ardından dağıldı. 
     
</TEXT>
</DOC>
