<DOC>
<DOCNO> 317033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonyas04.html </URL>
<DATE> 2005/02/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aşk şehrinde yalnızların umudu internet 
</HEADLINE>
<TEXT>

     Saadet ORUÇ PARİS, DHA 

      FRANSIZCA konuşulan 5 ülkeden 'bekarlara' hitap eden internet sitesi 'netclub.fr', yaklaşık 2.8 milyon üyesiyle ciddi bir çöpçatanlık faaliyeti içinde. Fransızca konuşanlara hitap eden site, her gün onbinlerce yalnız, mutsuz ya da sadece meraklı kişi tarafından ziyaret ediliyor, ancak sitenin en çok müşterisi 'aşıklar kenti' diye bilinen Paris'in yalnızları 
     Sitede çapkınlık kaçınılmaz olsa da, site sahipleri, çapkınlık faaliyetine mümkün olduğunca az yer vermeye kararlı. Sitede açık bir şekilde 'bekarlara' hizmet verildiği vurgulanıyor. Fransa, Kanada, Belçika, Lüksemburg ve İsviçre'den üyelere sahip olan netclub, kadınlara bedava hizmet verirken, erkek üyelerden ücret talep ediyor. 
     
     KADIN ÜYELER 'KORUMA ALTINDA' 
     'Kadın üyelerimizin huzuru ve güvenliği önceliklidir' gibi mesajlar veren site, üye olmak isteyenlere çok sert bir 'kullanma şartnamesi' hazırlamış. Çocuklara yönelik, cinsel içerikli mesajlar ile çift mesajların gönderilmesi kesinlikle yasak. Bu yasaklara uymayanların cezalandırılacağı da peşinen vurgulanıyor. Sitede tanışıp da evlenen çok sayıda eski netclub üyesinin olduğu ve bu üyelerin arada bir buluşup bir nevi mezunlar günü' tadında eğlendikleri de sitede yer alan bilgilerden. 
     
     MODERNLEŞTİKÇE YALNIZLAŞAN BATI İNSANI 
     2 milyon kişinin bir internet sitesi aracılığıyla hayat arkadaşı araması aynı zamanda Fransa'nın acı bir gerçeğine, modernleştikçe yalnızlaşan Batılı insanın dramına da işaret ediyor. 2003 yazında, Paris ve çevresinde aşırı sıcaklardan onbinlerce yaşlı hayatını kaybetmiş ve hastane morglarına kaldırılmışlardı. Çocuklarının tatillerini yarıda kesmeyip, cenazeleri morgdan almaması nedeniyle de ciddi bir sosyal felaket yaşanmıştı. Hatta bu olayın tekrarlanmaması için 2004 yazında bir acil eylem planı hazırlanmıştı. 
     
</TEXT>
</DOC>
