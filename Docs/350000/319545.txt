<DOC>
<DOCNO> 319545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun24.html </URL>
<DATE> 2005/03/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Filistin, güvenlik güçlerini tek elde topluyor 
</HEADLINE>
<TEXT>

     Filistin yönetimi lideri Mahmud Abbas, Filistin'in karmaşık bir yapıya sahip olan ve birbiriyle rekabet içindeki güvenlik güçlerinin tek elde toplanması için karar aldıklarını belirtti ve Filistin'de iç güvenliğin sağlanacağına dair kararlılığını vurguladı. 
     İngiltere tarafından düzenlenen, BM Genel Sekreteri Kofi Annan, ABD Dışişleri Bakanı Condoleezza Rice, AB Yüksek Temsilcisi Javier Solana ile 20'yi aşkın ülkenin dışişleri bakanlarının katıldığı konferansın açılışında konuşan Abbas, iç güvenliğin sağlanması yolundaki çabalarının ve barış için üzerlerine düşeni yapmayı sürdüreceklerini söyledi. 
     BM Genel Sekreteri Annan da Ortadoğu'da barışın sağlanmasının önemine işaret etti. Annan, bölgedeki güvenlik eksikliğinin her alandaki çabaları olumsuz etkilediğine dikkat çekerek, İsrail tarafından oluşturulan kontrol noktaları ve barikatların Filistin'in ekonomik gelişmesine darbe vurduğunu belirtti. Annan, bu durumun düzeltilmesi gerektiğini vurguladı. 
     Uluslararası toplumun İsrail ile birlikte durumun düzeltilmesine yardımcı olması gerektiğini ifade eden Annan, bölgede bir iyimserlik rüzgarının estiğini, bunun da umutları artırdığını söyledi. 
     Birlikte çalışma kararlılığının da önemine işaret eden Annan, Londra konferansının da sürece katkı sağlayacağına inandığını bildirdi. 
     
</TEXT>
</DOC>
