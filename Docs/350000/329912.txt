<DOC>
<DOCNO> 329912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo07.html </URL>
<DATE> 2005/04/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sakaryaspor'da galibiyet sevinci... 
</HEADLINE>
<TEXT>

     Sakaryaspor'da, Ankaragücü karşısında elde edilen 7-2'lik galibiyetin sevinci yaşanıyor. 
     Sakaryaspor Kulübü Başkanı Selahattin Aydın, A.A muhabirine yaptığı açıklamada, Ankaragücü'nün zor bir deplasman maçı olmasına karşın bunu rahat geçtiklerini söyledi. Rakibe oranla ezici bir üstünlük kurduklarını ve bunun maç boyunca sürdüğünü ifade eden Aydın, ''Kritik maçtan galibiyetle ayrıldık. Ancak bu sonuç ve skor bizi rehavete düşürmemeli'' dedi. 
     Ligde 8 maç kaldığını ve bu maçları kazanmak istediklerini belirten Aydın, ''Ankaragücü deplasmanı bizim için zordu. Fakat düşündüğümüzden daha kolay oldu. Daha önceleri sergilenen güzel futbolu sonuca yansıtamıyorduk. Ankaragücü maçında bunu da gerçekleştirdik. Önümüzde 24 puanlık 8 maç var. Hedeflediğimiz ligi ilk 10 sıra içinde bitirmeyi başaracağız. Elde edilen bu farklı sonuç bunun bir göstergesidir'' diye konuştu. 
     
</TEXT>
</DOC>
