<DOC>
<DOCNO> 304139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur26.html </URL>
<DATE> 2005/01/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hırsıza çağrı "Bilgisayarımı getir 2 bin Euro'yu al" 
</HEADLINE>
<TEXT>

     Antalya'nın Manavgat İlçesi'nde evi soyulan müteahhit Eyüp Malkoç, hırsıza, ''Bilgisayarımı getir, 2 bin euro al'' çağrısında bulundu. 
     Manavgat'ta yaşayan Eyüp Malkoç'un Side Beldesi'ndeki Cennetler mevkiinde bulunan evi yılbaşı gecesi soyuldu. Eve giren kimliği henüz belirlenemeyen kişi ya da kişiler, Malkoç'a ait, içinde önemli bilgilerin kayıtlı olduğu dizüstü bilgisayar, bu bilgisayarın çantası, plazma televizyon, yaklaşık değeri 20 bin YTL'yi bulan ev eşyası ve kıyafet çaldılar. 
     Jandarmaya başvuran Malkoç, AA muhabirine yaptığı açıklamada, bilgisayarında ve bilgisayar çantasında önemli bilgilerin yer aldığını belirtti. 
     Bilgisayarının geri getirilmesini isteyen Malkoç, hırsızlığı yapan kişi ya da kişilere 2 bin Euro para teklif etti. Malkoç, ''Gerekirse telefonla arasın, hesap numarası versin. Parayı bu hesaba yatırayım. Elindeki evrak ve bilgisayar işlerine yaramaz'' dedi. 
     
</TEXT>
</DOC>
