<DOC>
<DOCNO> 326839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/guncel/gun04.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarı sahipsiz kaldı 
</HEADLINE>
<TEXT>


'Gizli imar affı' niteliği taşıdığı söylenen Kentsel Dönüşüm ve Gelişim Yasa Tasarısı'nın sahibi bulunamadı. AKP'li Altıkulaç, Başbakanlık'ta hazırlanmış olabileceğini kaydetti 

ANKARA Milliyet 

Kentsel Dönüşüm ve Gelişim Yasa Tasarısı'nın görüşüldüğü TBMM Milli Eğitim, Kültür, Gençlik ve Spor Komisyonu'nda, İçişleri ile Kültür ve Turizm Bakanlığı bürokratları da "Biz hazırlamadık" deyince, tasarının sahibi bulunamadı. Tasarı, alt komisyona sevk edildi. 
CHP İstanbul Milletvekili Berhan Şimşek, tasarının sit alanları, tarihi ve kültürel alanlarla sınırlı olması gerektiğini, bu yönde bir düzenleme bulunmadığı için "gizli bir imar affı" niteliği taşıdığını söyledi. Tasarının diğer kanunlar ve içindeki maddelerle çeliştiğini savunan Şimşek, belediyelere istedikleri alanı, istedikleri kişi ve kuruluşlara verme yetkisi tanındığını kaydetti. 
Şimşek, İçişleri Bakanlığı bürokratlarına, tasarı hazırlanırken sivil toplum örgütleri ve meslek kuruluşlarıyla işbirliği yapılıp yapılmadığını sordu. Bürokratlar, tasarıyı kendi bakanlıklarının hazırlamadığını söyledi. 
Tasarının Başbakanlık'ta hazırlanmış olabileceğini kaydeden Komisyon Başkanı AKP Milletvekili Tayyar Altıkulaç, "Şu an kimin hazırladığı bilinmiyor, buluruz" dedi. 

'Geri çekecek misiniz ' 
Altıkulaç'ın tasarıyı geri çekmeyi düşünüp düşünmediklerini sorduğu Kültür ve Turizm Bakanlığı Müsteşarı Mustafa İsen, şehirlere giderek artan göçe dikkat çekerek, "Göç eden insanlar, eskiden gecekondularla varoşlara yerleşirdi. Oysa son 10 yıldır şehirlerin merkezindeki mahallere yerleşiyorlar" yanıtını verdi. 

Örtülü af 

Düzenlemenin, kaçak yapılar ile arazi işgallerine örtülü af getirdiğini söyleyen CHP'li Berhan Şimşek, yasalaşması durumunda Hazine arazilerinin yağmalanacağını ileri sürdü. 


</TEXT>
</DOC>
