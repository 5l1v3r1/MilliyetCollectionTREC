<DOC>
<DOCNO> 341502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko07.html </URL>
<DATE> 2005/05/11/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
IMF'nin pençesindeki çalışanlar sürekli yoksul 
</HEADLINE>
<TEXT>

     IMF Birinci Başkan Yardımcısı Anne Krueger’in "yüksek" diyerek eleştirdiği asgari ücretin, IMF politikalarının uygulandığı son 6 yılda sürekli yoksulluk sınırının altında kaldığı belirlendi. Yoksulluk sınırı 1999 yılında asgari ücretin 5 katı, 2001 yılında ise yaklaşık 7 katı düzeyinde gerçekleşti. 2004 yılında ise asgari ücret yoksulluk sınırının 1 milyar 87 milyon lira daha altında kaldı. 
     IMF politikalarının uygulandığı son 6 yılın asgari ücretle çalışanlar için "sürekli yoksullukla" geçtiği belirlendi. 
     Türk-İş Araştırma Merkezi’nin dört kişilik ailenin gıdanın yanı sıra, kira, ulaşım, yakacak, aydınlatma, su, giyim, eğitim, telefon, kültür gibi temel gereksinimleri için yapması gereken ve yoksulluk sınırı olarak nitelendirilen harcama tutarını esas alarak yapılan belirlemeye göre, asgari ücretli bir işçinin ailesiyle birlikte insan onuruna yaraşır geçim koşulunu yakalayamadığını ortaya koydu. 
     Buna göre, 1999 yılında yoksulluk sınırı asgari ücretin 5 kat üzerinde gerçekleşti. Asgari ücretin 63.1 milyon lira olduğu 1999 yılında yoksulluk sınırı ise bunun 246.9 milyon üzerinde 310 milyon lira olarak hesaplandı. Yoksulluk sınırı 2000 yılında asgari ücretin 5.5 katı, 2001 yılında ise 6.7 katı olarak hesaplandı. Asgari ücretin 83.7 milyon lira olduğu 2000 yılında ortalama yoksulluk sınırı 459.3 milyon lira olarak gerçekleşti. Yoksulluk sınırının 691.1 milyon lira olduğu kriz yılı 2001’de ise asgari ücret bunun 588.6 milyon lira altında, 102.5 milyon lira olarak belirlendi. 
     Asgari ücretin 173.9 milyon lira olduğu 2002 yılında ortalama yoksulluk sınırı ise 1 milyar liraya kadar çıktı. 
     Söz konusu yıl yoksulluk sınırı asgari ücrete 5.6 kat fark attı. Yoksulluk sınırının 1 milyar 347 milyon lira olarak belirlendiği 2003 yılında asgari ücret bunun 1 milyar 121 milyon lira altında gerçekleşti. 2003 yılında yoksulluk sınırı asgari ücretin 6 katı düzeyinde belirlendi. Net asgari ücretin 310.6 milyon lira olarak belirlendiği 2004 yılında ise ortalama yoksulluk sınırı 1 milayar 398 milyon lira olarak belirlendi. Asgari ücret yoksulluk sınırının 1 milyar 87 milyon lira altında gerçekleşti. 

ANKA 

     
</TEXT>
</DOC>
