<DOC>
<DOCNO> 346885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/yazar/asik.html </URL>
<DATE> 2005/05/29/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Kontraseksüel bayan 
</HEADLINE>
<TEXT>


Profesör Özcan Köknel, "2000'li Yılları Algılamak" adlı yeni kitabında bizi çok değişik konular arasında dolaştırıyor, kitabın bir yerinde insanların cinsel kimliğine ilişkin son adlandırmaları aktarıyor.. Mesela 
Hırbo İriyarı, kaba saba, zek düzeyi düşük erkek 
Himbo Çekici, güzel, yakışıklı, ancak zek düzeyi düşük erkek 
Pomoseksüel Postmodern seksüel'in kısaltılmışı Kendi cinsi ya da karşı cinsle ilgili tercihleri önemsemeyen, bunları isimlendirmekten kaçınan kadın veya erkek... 
Post Gay Eşcinsel davranışı yücelten erkek 
Retroseksüel Metroseksüel erkeğin karşıtı olan, görünümüne, davranışına ilgi göstermeyen bakımsız, çapaçul, pasaklı erkek 
Testostronik Erkeksi davranışları ağır basan dilimizde maço erkek olarak da adlandırılan erkek Triseksüel üçüncü cins Bütün cinsel kimlik bozukluklarını gösteren erkek veya kadın... 
Kontraseksüel kadın Bireysel özgürlüğünü olabildiğine geniş sınırlar içinde kullanan, yalnız yaşayan, çalışma hayatı ya da yüksek geliri bulunan, evlilik peşinde koşmayan, çocuk sahibi olmak için hayal kurmayan, gezen tozan kadın tipi... 

Süleymaniye Hamamı, erkekler ve kadınlar bir arada yıkandığı için kapatılıyormuş. 
Bir gün erkeklerle kadınların aynı yerden denize girmesi de yasaklanırsa hiç şaşırmayın... 
Haldun Ertem 

Analizin analizi... Boğaziçi Konferansı düzenleyicilerinden Murat Belge'nin Ermenilere soykırım uygulandığı iddiası, gazete arkadaşı Emekli Büyükelçi Gündüz Aktan'ı da çileden çıkarmış. Gündüz Aktan, dün Radikal'deki köşesinde şöyle yazıyordu 
- Murat Belge'nin yaptığı sefil hukuk analizine göre, Ermeni olayları Holokost'a benzemiyormuş ama ne yapsın ki Sözleşme'nin 2. maddesindeki tanıma göre maalesef soykırımmış. İnsan bilmediği konularda görüş sahibi olursa işte böyle yazar... 

Basın tam kadro, Kuran kurslarına yeşil ışık yakan yasayı Sezer'in veto etmesini istiyor. Şeriatın başka freni yok. Peki yarın Erdoğan cumhurbaşkanı olursa ne olacak 
Akif Kökçe 

Brok... Avrupa Parlamentosu Dışişleri Komisyonu Başkanı Elmar Brok, "Avrupa'nın Avrupalı kalmasını istiyoruz... O yüzden Türkiye'ye özel statü öneriyoruz..." dedi dün Fransız halkına... 17 Aralık'ta Brüksel'de yapılan mutabakatın gerçekte özel statü öngördüğünü yazmıştık. Brok itiraf ediyor. 

Türkler... Hürriyet'te dün kocaman başlık 
"Onay çıktı Albtelekom Türkler'in oldu" 
Ben de yapıyorum bazen bu hatayı... Düzeltmenimiz Tuna Sakallı hemen kırmızı kalemle çiziyor... "Türk" sözcüğüne ek gelirse kesme işareti konuyor ama Türkler denince kesme işaretine gerek yok. 

350 Türk tarihçisi Türkiye'deki üniversitelerin tarih bölümlerinde görevli 79'u profesör, geri kalanı doçent ve yardımcı doçent 350 tarihçi, mayıs ayının başında bir ortak bildiriye imza attı. İlginçtir... 4 Mayıs 2005 tarihli bu bildiri, Boğaziçi'nde planlanan ancak ertelenen konferansın gerçek yüzüne tutulan bir ışık gibi.... Aralarında Prof. Halil İnalcık, Prof. İlber Ortaylı gibi isimlerin de yer aldığı imzacılar, öncelikle 'Ermeni soykırımı yoktur' diyen Prof. Yusuf Halaçoğlu hakkında tutuklama kararı veren İsviçre'nin hukuksuzluğunu protesto ediyor. Bildiride 1915 Ermeni tehcirinin önceden planlanmış bir girişim olmadığı, çatışmaların önlenmesi amacıyla ve mecburiyet dolayısıyla tatbik edilmiş geçici bir önlem olduğu vurgulanıyor ve özetle deniyor ki 
Soykırım bir insanlık suçudur ve tarihimizin bu suçla uzaktan veya yakından bir alakası bulunmamaktadır... Ermeni diasporası son yıllarda Türk tarihçilerine Batı'da popüler olabilmeleri ve itibarlı akademisyen kabul edilmeleri için Türk tezine aykırı görüşler ileri sürmelerini telkin etmiş, Türkiye'de kendi tezlerini savunacak yandaşlar bulma çabasına girişmiş ve sayıları az da olsa maalesef bazı destekleyiciler sağlamıştır... İşin garip tarafı, ülkemizde bugün Ermeni tezlerini destekleme talihsizliğini gösteren bu kişilerin Osmanlı Arşivleri'nden içeriye adımlarını atmamaları, konuyla ilgili belgeleri okuyacak Osmanlıca bilgisine sahip bulunmamaları ve yine konuyla ilgili olarak bugüne kadar hiçbir bilimsel yayın yapmamalarıdır. Bu kişiler, tek taraflı yaklaşımlarla ileri sürdükleri görüşler tarihçiler tarafından eleştirilince muhataplarını "resmi tarihçilik" ile suçlama kolaycılığına sapmaktadırlar... 
Bizim tarihçiler Boğaziçi olayı patlamadan önce gerekli her şeyi söylemişler işte... 

Fikrinize katılmıyorum ama onu savunabilmeniz için hayatımı vermeye hazırım. 
Voltaire 



</TEXT>
</DOC>
