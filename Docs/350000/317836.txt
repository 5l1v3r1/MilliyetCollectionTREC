<DOC>
<DOCNO> 317836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun35.html </URL>
<DATE> 2005/02/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Paris'te kar uçuşları iptal ettirdi... 
</HEADLINE>
<TEXT>

     Avrupa'nın büyük bir bölümü kar yağışı altında. Başta Fransa olmak üzere İspanya, İtalya ve Almanya'da kar yaşamı felç etti. Etkili kar yağışının Türkiye'ye kadar ulaşıp ulaşmayacağı ise henüz belli değil. 
     Fransa'nın başkenti Paris'te etkili olan yoğun kar yağışı yüzünden uçak seferleri yapılamıyor. 
     Orly Havaalanı'ndaki uçuşların hepsinin iptal edildiği, Roissy-Charles de Gaulle Havaalanı'ndaki tarifeli uçuşların ise ancak yüzde 30'unun yapıldığı açıklandı. 
     İlk ve orta dereceli okullarda ara dönem tatili olmasına rağmen, Paris'i komşu kentlere bağlayan çevre yollarında uzun otomobil kuyruklarının oluştuğu bildirildi. 
     Başkentin çevresindeki yollarında araç kuyruklarının uzunluğunun 300 kilometreye çıktığını duyuran Karayolları İdaresi, araç sahiplerinden trafiğe çıkmamalarını istedi. 
     Almanya'da özellikle şehirlerarası ulaşım kayan otomobiller ve trafik kazaları nedeniyle güçlükle gerçekleştiriliyor. 
     Kar yağışının etkisi altındaki İspanya'da da günlük hayat güçlükle sürdürülüyor. Ülkenin büyük bir bölümü kar yağışı altında bulunuyor. 

     
</TEXT>
</DOC>
