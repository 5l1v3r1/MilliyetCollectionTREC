<DOC>
<DOCNO> 305891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur27.html </URL>
<DATE> 2005/01/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yılbaşı tacizcilerinden biri daha yakalandı ve serbest bırakıldı... 
</HEADLINE>
<TEXT>

     Yılbaşı gecesi Beyoğlu'nda Hırvatistan uyruklu kız öğrencilere tacizde bulunulması olayına ilişkin, 1 kişi daha gözaltına alındı. 
     Alınan bilgiye göre, yılbaşı gecesi Beyoğlu'nda Hırvatistan uyruklu 2 kız öğrencinin taciz edilmesi olayına 17 yaşındaki E.Y'nin de karıştığı yönünde alınan bir ihbarın ardından Asayiş Şube Müdürlüğü Gasp Büro Amirliği ekipleri, bu kişinin babasına ulaştı. 
     Bunun üzerine E.Y'nin babası, oğlunu emniyete götürdü. 
     E.Y, işlemlerinin yapılması amacıyla Çocuk Şube Müdürlüğü'ne gönderildi. 
     Bu arada E.Y'nin babası, Asayiş Şube Müdürlüğü'nde basın mensuplarının soruları üzerine ''oğlunun eğlenmek için gittiği Beyoğlu'nda kalabalığın arasında kaldığını, böyle bir olaya karıştığını düşünmediğini'' söyledi. 
     
     SERBEST KALDI 

     Asayiş Şube Müdürlüğü Gasp Büro Amirliği ekiplerince gözaltına alınan ve buradaki işlemlerinin ardından Çocuk Şube Müdürlüğü'ne gönderilen E.Y, daha sonra Beyoğlu Adliyesi'ne sevk edildi. 
     Beyoğlu Cumhuriyet Savcılığı'nda ifadesi alınan E.Y, serbest bırakıldı. 
     
     İLK YAKALANAN TACİZCİ EVLİ ÇIKMIŞTI 

     Polis önceki gün de Ali A. 28 adlı kişiyi de Kağıthane'deki evinde yakalamıştı. Ali A, sorgusunun ardından, ''toplumda infial yarattığı'' iddiasıyla ''ırza tasaddi'' suçundan tutuklanarak, cezaevine gönderilmişti. 
     Evli olduğu öğrenilen Ali A'nın, olaya ilişkin görüntülerin televizyonlarda yayınlanmasının ardından gizlenmek amacıyla memleketi Gümüşhane'ye gittiği ve bir süre önce tekrar İstanbul'a döndüğü ortaya çıkmıştı. 

     
</TEXT>
</DOC>
