<DOC>
<DOCNO> 304946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas03.html </URL>
<DATE> 2005/01/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Britney, eşini hip-hop yıldızı yapmak istiyor... 
</HEADLINE>
<TEXT>

     Kariyerine ara vererek bundan sonra ''ev kadını'' olmaya karar verdiğini ilan eden Britney Spears, kendine yeni bir uğraş buldu. Spears, hip-hop yıldızı olmasını istediği eşi Kevin Federline için 1 milyon dolar harcayarak özel çalıştırıcılar ve menajer tuttu. 
     Internetteki ''newyorkdailynews'' ve ''star'' sitelerinin haberlerine göre, evlendikten sonra dekorasyon kursuna yazılan, daha sonra bu kurstan edindiği bilgilerle evini dekore eden, ardından bir klip çeken ve son olarak da köpek alarak ona bebek odası hazırlayan Spears, şimdi de eşini ünlü yapmaya karar verdi. 
     Eşini eski nişanlısı Justin Timberlake ve Eminem gibi meşhur bir hip-hop ve rap yıldızı yapmak için kolları sıvayan Spears, bunun için ilk olarak bir menajerle anlaşma imzaladı. 
     
     ''ETİ SENİN, KEMİĞİ BENİM'' 
     Menajerden kendi kariyerinin yanında eşinin hip-hop dalında ünlü bir yıldız olması için çalışmasını da isteyen Spears, 1 milyon dolar harcayarak Federline'a dans, şarkı ve oyunculuk dersleri vermeleri için üç ayrı çalıştırıcıyla anlaştı. 
     Paranın satın alabileceği en iyi çalıştırıcılarla anlaştığını yakın çevresine fısıldayan Spears'ın eşini kısa sürede adeta ''sihirli değnekle'' dokunulmuş gibi meşhur etmesini istediği belirtildi. 
     Tıpkı ünlü sunucu Jessica Simpson ve Nick Lachey gibi ünlü bir çift olmanın hayalini kuran Spears'ın hatırına eşi Federline'ın 6 ay süreyle zorlu bir maratona girmeye hazırlandığı ifade edildi. 
     Britney Spears'ın sözcüsü Leslie Sloane da çiftin planlar yaptığını doğrulayarak, ''Britney, Kevin'ı yaptığı herşeyde desteklemek istiyor'' açıklamasında bulundu. 
     
</TEXT>
</DOC>
