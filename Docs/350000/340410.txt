<DOC>
<DOCNO> 340410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/yazar/bila.html </URL>
<DATE> 2005/05/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Unakıtan affı 
</HEADLINE>
<TEXT>


Maliye Bakanlığı'nın Başbakanlığa gönderdiği yasa taslağı, naylon fatura kullanan aracı kurumları affediyor. 
Bir yönüyle "hayali ihracat" zincirinden bir halkayı ceza dışına çıkarıyor. 
Düzenleme, affedilecek halkanın özenle seçildiği izlenimi veriyor. 
Nedenine gelince... 
Taslak yasalaşırsa, Maliye Bakanı Kemal Unakıtan'ın da suçlandığı işlemler suç olmaktan çıkıyor. Bu nedenle de taslak, "Unakıtan affı" olarak tanımlanıyor. 
Maliye Bakanı'nın, Albaraka Türk'ün yönetim kurulu üyesi olarak sorumlu görüldüğü naylon fatura işlemini affedip, suçu "imalatçı ve tedarikçi"yle sınırlı tutmasının, bazı kişileri kurtarma dışında hukuki, ekonomik veya mali bir amacı olabilir mi 
Vergi uzmanlarına göre bu soruya olumlu yanıt vermek mümkün değil. Çünkü, hayali ihracat zincirinde naylon fatura kesen aracı kurum, doğrudan işin içine girmiş oluyor. 

Bakanın konumu 
Maliye Bakanı Kemal Unakıtan'ın yönetim kurulu üyesi olduğu dönemde, Albaraka Türk de ihracata aracılık eden kurum olarak naylon fatura kullanmakla suçlanıyor. 
Taslağın öngördüğü düzenleme, Unakıtan'ın yanı sıra diğer Albaraka Türk ortak ve yöneticileri hakkında Vergi Usul Kanunu'na muhalefetten açılan davaları düşürüyor. 
Naylon fatura kesmeyi büyük bir işe dönüştüren ünlü Orhan Aslıtürk ve Muhammed Ciğer'in paravan şirketlerinden alınan faturaları kullandıkları için haklarında dava açılanlar, Unakıtan gibi cezadan kurtuluyorlar. 
Aracı kurum olarak imalatçı veya tedarikçiden gelen faturanın sahte olup olmadığını bilebilecek durumda olmadan, "iyi niyetli" kullananların dışında, naylon fatura olduğunu bilerek kullanan, ünlü naylon faturacılardan belge alanlar da kurtulmuş oluyor. 
Bu af, bu yönüyle genel bir düzenlemeden çok, "özel bir af" gibi duruyor. Yapılan tanımlama, düzenlemenin bir "nokta hedef"i olduğuna işaret ediyor. Bu yönde güçlü bir kuşku yaratıyor. 
Her haksız düzenlemede olduğu gibi yasalara uyan vatandaş da dolaylı cezalandırılıyor. 
Unakıtan'la ilgili benzeri bir kuşku, kamuoyunda "2B" diye bilinen orman arazileriyle orman vasfını kaybettiği gerekçesiyle arazilerin köy senedi veya işgal yoluyla, tasarrufunda bulunduranlara satılması ilgili düzenleme girişimi sırasında da doğmuştu. 
Unakıtan, aynı mahiyette araziye sahip olduğunu ifade etmiş ve bunun normal olduğunu savunmuştu. 

Aslıtürk'e zamanaşımı 
Son düzenlemeyle Unakıtan ve aynı konumdakiler, ceza kapsamı dışına çıkarken, ünlü naylon faturacı Orhan Aslıtürk hakkındaki dosyaların büyük bölümünün de zamanaşımına uğradığı bilgisi geliyor. Bu tür suçlarda 7.5 yıllık zamanaşımı süresi geçtiği için birçok dosyanın düştüğü, gelen haberler arasında. 
Zamanaşımından yararlanamayan aracı kurumları ise, bu taslağın yasalaşması kurtaracak. 
Bu taslak, tasarıya dönüşüp Meclis'e gelirse, gürültü koparacak nitelikte. 
Yasalaşırsa, bilerek naylon fatura kullananlar da "iyi niyetli" sayılmış olacak 



</TEXT>
</DOC>
