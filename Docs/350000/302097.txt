<DOC>
<DOCNO> 302097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun03.html </URL>
<DATE> 2004/12/30/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Ölüm dalgalarıyla sörf yaptı... Felaketin bıraktığı inanılmaz hikayeler 
</HEADLINE>
<TEXT>

     Güney Asya'da doğanın gazabına uğrayan ülkelerden Tayland'da tatil yaparken Cumartesi nişanlanan 37 yaşında bir İngiliz kadın, ertesi gün iki çocuğu ile müstakbel eşini kaybetti. 
     Tayland'ın Kao-Lak tatil beldesinde Cumartesi günü 5 yıllık erkek arkadaşı David Page ile nişanlanan 37 yaşındaki Sharon Howard, ertesi gün otellerini alıp götüren tsunami felaketinde hem müstakbel eşini hem de önceki evliliğinden çocukları 6 yaşındaki Taylor ile 8 yaşındaki Mason'ı kaybetti. 
     Howard'ın 44 yaşındaki nişanlısı David Page'in derin deniz dalgıcı olduğu ve 2000 yılında Barents denizinin dibine oturan Rus nükleer denizaltısı Kursk'daki 118 kişilik mürettebatın cesedinin çıkarılması çalışmasına katıldığı belirtildi. 
     
     ''ÖLÜM DALGASIYLA SÖRF'' 

     İngiliz basınında yer alan haberlerde de, 33 yaşındaki bir Liverpoollu Mike Rigg'in Maldivler'de sörf yaparken dev dalgalara yakalanmasına karşın hayatta kalmayı başarması anlatılıyor. 
     Lohifushi adlı tatil beldesinde sörf yaparken bir anda kendisini metrelerce yükseklikteki dalganın tepesinde bulan ve kuvvetli bir akıntının kenarına sürüklenen Rigg, sörfteki ustalığı sayesinde dalganın en kötü kısmından uzak kalmayı başardığını anlatıyor. 
     İngiliz gazetelerinde anlatılanlara göre, sonunda tehlikesiz bir noktaya gelmeyi başaran Rigg, kıyıya ulaşmak için gösterdiği çabada başarılı olarak hayatta kalmayı beceriyor. 

     
</TEXT>
</DOC>
