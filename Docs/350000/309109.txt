<DOC>
<DOCNO> 309109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yazar/sazak.html </URL>
<DATE> 2005/01/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yuşçenko sendromu 
</HEADLINE>
<TEXT>


CHP'nin bu hafta sonu toplanacak kurultaydan 'değişerek', ancak 'bölünmeden' çıkabilmesi için örgüt düzeyinde yoğun uğraş veriliyor. 
12 il başkanı tarafından dün 29 Ocak'taki toplantının 'Güç Birliği Kurultayı' olması yönünde bir çağrı yapıldı. Aksaray, Gaziantep, Bolu, Sakarya, Erzurum, Kahramanmaraş, Uşak, Şırnak, Sivas, Osmaniye, Elazığ, Kilis il başkanlarının açıklaması, Karabük delegasyonunca da imzalanmış. 
Kurultaya 'tek aday'la gidilmesi isteniyor 
"Ortak aklın yerine lideri koyan, eleştiri ve özeleştiri mekanizmalarını işlemez hale getiren, parti örgütünü yasal zorunlulukları yerine getiren bir aygıt haline dönüştüren yönetim anlayışı CHP'yi giderek halktan ve ülke gündeminden koparmıştır." 
CHP'de muhalif kanatlar, 'neyin olmaması' gerektiğinde uzlaşıyorlar. Ancak başta tüzük değişikliği olmak üzere, CHP'yi kurultaya demokratik bir yapıda taşıyacak 'genel başkan adayı' üzerinde anlaşamıyorlar. 
Sarıgül cephesinde 'imza' sorunu gözlenmiyor. Ahmet Güryüz Ketenci, 'Adaylık için asgari 500 imza ile başvuracağız' diyor. 
Zülfü Livaneli'nin adaylığı ise henüz kesinleşmedi. 
Kulislerde Sarıgül ve Livaneli'nin kurmayları arasında kimi temaslardan söz ediliyor. Livaneli, çekilmesi halinde kendi oylarının 'Baykal'a gideceğini' söyleyerek 'ittifak'a kapıyı kapatmasına karşın, 'ikili' görüşme gündeme gelebilir. Hasan Fehmi Güneş'in 'muhalefeti birleştirmesi'ni savunan Ertuğrul Günay'ın da Sarıgül ile buluşması bekleniyor. 
Baykal'a karşı adayın teke indirilmesi formülünde dün ilginç bir isim kulislerde dolaştı 
Şükrü Elekdağ 
İstanbul milletvekili emekli büyükelçi Elekdağ'ın bir 'kayyum' gibi, CHP'yi olağan kurultaya götürebileceği öne sürüldü. Ancak, siyasi kamplaşmanın bu denli sertleştiği ortamda, Elekdağ'ın CHP'yi 8-9 aylığına da olsa yönetme şansı hayli zayıf. 
Muhalefet 'üçüncü aday'da uzlaşamazsa, kurultay yarışı Baykal ile Sarıgül arasında geçecek. 
Baykal cephesinde de ilginç değerlendirmeler yapılıyor. 
Denizli'deki toplantıda Deniz Bey'in, CHP'deki kuşatmadan yakınırken, "CHP'nin başında ölene kadar kalacak değilim. Ölümüm de doğal yoldan olmayabilir" dediği öne sürüldü. 'Ukrayna lideri Yuşçenko'nun seçimden önce başına gelenleri' çağrıştıran duygusal ifadelerin Baykal tarafından kullanılmadığı genel merkez tarafından açıklandı. 
Ancak Baykal'ın, kendisine muhalif isimlerin 'ihanet'ini "Bu arkadaşları iktidar olacağız diye aldık. Keşke 50 milletvekiliyle muhalefet yapsaydık" dediğini biliyoruz. 
Baykal o kadar çok hata yaptı ki, sonunda 'Yuşçenko sendromu'na sürüklendi. Sarıgül tarafından devrilme noktasına geldi. 
Medyada bugün 'düşman' belledikleri, zamanında bunları söyleyenlerdi 



</TEXT>
</DOC>
