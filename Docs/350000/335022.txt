<DOC>
<DOCNO> 335022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo09.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan tarihi karar 
</HEADLINE>
<TEXT>


UEFA Yönetim Kurulu, 2006-2007'den itibaren Avrupa kupalarına katılacak kulüplere kadrosunda altyapıdan en az 4 oyuncu bulundurma zorunluluğu getiriyor 


Avrupa futbolunda altyapı devrimi... Estonya'nın Tallinn kentinde toplanan UEFA Yönetim Kurulu, genç oyuncuları futbola kazandırmak için düşündüğü yenilikleri karara bağlayacak. 2006-2007 sezonundan itibaren Avrupa kupalarına katılacak kulüpler, UEFA'ya verecekleri 25 kişilik takım listesinde kendi altyapılarından en az 4 oyuncu bulundurmak zorunda olacak. Bu dört oyuncunun ikisi kendi altyapılarından diğer iki tanesi de futbol federasyonunun kurduğu futbol akademisinde eğitim gören ve bu kulüpten giden oyuncuların arasından seçilecek. 

Yaş sınırı 15-21 
Yaş sınırı da 15 ile 21 arası olacak. 25 kişilik listede bulunması gereken genç oyuncu sayısı 2007-2008'de altıya 2008-2009 sezonunda da sekize yükselecek. UEFA'nın bu kararı, özellikle Bosman yasasından sonra Avrupa Birliği ülkeleri arasında oluşan serbest transfer piyasasının genç futbolculara olumsuz etkisini en aza indirmek için alacağı bildirildi. 2006-2007 sezonundan itibaren bu şartı yerine getirmeyen takımlar Avrupa kupalarında mücadele edemeyecek. 
Toplantıda Avusturya - İsviçre ortaklığıyla 2008'de düzenlenecek Avrupa Şampiyonası finalleri eleme karşılaşmalarının statüsü de konuşulacak. UEFA ayrıca 2006 ve 2007'de Avrupa kupalarına ev sahipliği yapacak şehirleri açıkladı. 2006'da Şampiyonlar Ligi finali Fransa'nın başkenti Paris'te Stade de France'da yapılacak. Aynı yıl UEFA finali ise PSV Eindhoven'in Phillips stadında gerçekleştirilecek. 2007 Şampiyonlar Ligi finali Atina'nın Olimpiyat Stadı'nda düzenlenecek, UEFA Kupası ise İskoçya'nın Glasgow kentindeki Hampden Park'ta oynanacak. 



</TEXT>
</DOC>
