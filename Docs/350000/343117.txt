<DOC>
<DOCNO> 343117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas06.html </URL>
<DATE> 2005/05/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Silvan mağaralarına AB'den 300 bin euro 
</HEADLINE>
<TEXT>

     Muzaffer DURU- Hasan SANCAR DHA 

      TERÖR olaylarının yoğunlaştığı 1990- 1998 yılları arasında bin 114 faili meçhul cinayetin işlendiği Diyarbakır’ın Silvan ilçesinde, son yıllarda yaşanan değişim rüzgarıyla birlikte turizm atağı başlatıldı. Kaymakam Veysel Beyro, Silvan’ın yakında bir turizm kenti olacağını belirterek, İlçemizin makus talihi değişiyor. Silvan, artık faili meçhul cinayetlerle değil, bir turizm merkezi olarak anılacakö dedi. 
     Diyarbakır’da 6 yıl önce kurulan Yeşil Silvanlılar Eğitim, Kültür ve Yardımlaşma Derneği, sivil toplum örgütleri temsilcileri ve Silvanlı işadamlarıyla birlikte ilçede turistik bir gezi düzenleyerek, turizm atağı başlattı. dernek yöneticileri ve işadamları, Kaymakam Veysel Beyro ve Belediye Başkanı Fikret Kaya’yı makamlarında ayrı ayrı ziyaret ederek, ilçenin sorunları ve turizmle ilgili yapılan çalışmalar hakkında bilgi aldı. 
     Kaymakam Beyro yaptığı açıklamada, tarihi çok eskilere dayanan Silvan’da, son yıllarda olumlu gelişmeler yaşandığını vurgulayarak, Bölge işadamlarımızı ilçemize yatırım yapmaya davet ediyorum. Silvan’da artık güven ve huzur tesis edilmiştir. Tarihi mekanlar ve ünlü Hassuni mağaralarının turizme açılmasıyla birlikte, burası bir turizm kenti olacak. Böylece, Silvan faili meçhul cinayetlerle değil, bir turizm merkezi olarak anılacak. Bunun için yoğun çaba harcıyoruz. İlçemize yatırım yapacak işadamlarımıza her türlü imkan ve desteği sağlayacağızö diye konuştu. 
     
     AB'DEN 300 BİN EURO 
     Silvan Belediye Başkanı Fikret Kaya ise, tarihi Hassuni mağaralarının turizme açılması için İl Kültür ve Turizm Müdürlüğü ve Silvan Esnaf Kefalet ve Kredi Kooperatifiyle birlikte proje hazırladıklarını söyledi. Projenin AB Kültürel Mirası Geliştirme Fonu'nda kabul gördüğünü ve bu projeye 300 bin euro kredi sağlandığını belirten Kaya, AB Kültürel Mirası Geliştirme fonuyla bir protokol imzalanacağını da kaydetti. 
     Dernek yöneticileri ve işadamları ile sivil toplum örgütü temsilcileri, daha sonra Zembilfıroş, Hassuni mağaraları, tarihi Malabadi Köprüsü ve 16 Ağustos 1916 yılında Mustafa Kemal Atatürk’ün kaldığı çadır ile Batman Barajı’nı gezerek, incelemelerde bulundu. 
     
</TEXT>
</DOC>
