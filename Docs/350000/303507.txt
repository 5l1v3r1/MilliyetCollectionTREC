<DOC>
<DOCNO> 303507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/dunya/axdun01.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Gül'e umut vermedi 
</HEADLINE>
<TEXT>


UTKU ÇAKIRÖZER Kudüs 


Dışişleri Bakanı Abdullah Gül, Ankara - Tel Aviv ilişkilerini kopma noktasına getiren İsrail'e yönelik "terörist devlet" suçlamalarının "artık geride kaldığını" vurguladı. İsrail yönetimi ise, Türkiye'nin barış sürecine katkı önerisine, "Filistin ve Suriye önce teröre desteği çekmeli. Türkiye, etkisini, teröre karşı kullansın" karşılığını verdi. 3 günlük Ortadoğu turunun kritik durağı İsrail'de iki ülke ilişkilerinde Başbakan Erdoğan'ın suçlamalarının yarattığı sarsıntıyı gideren Gül, barış sürecine Türkiye'nin katkısı konusunda umduğunu bulamadı. 

'Terörist devlet' 
İsrail basınıyla önceki akşam yaptığı toplantıda Erdoğan'ın, "terörist devlet" sözlerinin hatırlatılması üzerine, "O günler geride kaldı" diyen Gül, dün Cumhurbaşkanı Moshe Katsav'a da, "İlişkilerimiz olumludur. Geçmişi hatırlamanın anlamı yok. ileriye bakmalıyız" dedi. Şaron hükümetinin Gazze'den asker çekmeyi de içeren yeni politikalarından Türkiye'nin memnuniyet duyduğunu kaydeden Gül, ticaret hacminin artması için iki ülke işadamlarının teşvik edilmesinin önemini vurguladı. 
Katsav'ın yanı sıra, Başbakan Ariel Şaron ile Dışişleri Bakanı Silvan Şalom'a İsrail'in hem Filistin hem de Suriye ile barış görüşmelerinde Türkiye'nin katkı yapabileceğini öneren Gül'e, 3 muhatabı da, "Önce terör bitmeli" karşılığını verdi. 
Ankara'yla Tel Aviv arasındaki görüş ayrılığı, Gül ile Şalom'un ortak basın toplantısında açıkça ortaya çıktı. Gül, "Yeni fırsatlar görülür biçimde ortadadır. Bölgeyi parlak bir gelecek bekliyor. Tüm enerjimizi buna harcayalım, geçmiş problemlere takılmayalım" derken, İsrailli muadili Filistin ve Suriye'yi, "teröre destek" gerekçesiyle ağır biçimde eleştirdi. Şalom, İsrail'e yönelik roket saldırılarını engellemedikleri sürece Filistin yönetimi ile barış müzakerelerine başlamayacaklarını kaydetti. Şalom, Türkiye'nin barış için büyük ümit bağladığı ve 9 Ocak'taki seçimlerde Filistin liderliğine getirilmesi beklenen FKÖ lideri Mahmud Abbas'ı, Gül'ün yanında ağır biçimde eleştirdi. 

'Gözü başbakanlıkta' 

Gül'ün gezisinin ilk gününde İsrail'de yayımlanan Haaretz gazetesinde çıkan bir yorumda, Başbakan Erdoğan'ın 2007'de Cumhurbaşkanlığı'na çıkışının ardından Gül'ün "Başbakanlığa gözünü diktiği" savunuldu. Yorumda, "Ülke içinde partilerinin konumunu güçlendirmek için İsrail ve ABD ile ilişkilerini güçlü tutmak istiyorlar" değerlendirmesi yer aldı. 

'Kemikler için arabuluculuk yapın' 

Dışişleri Bakanı Silvan Şalom'un, Türkiye'ye ilettiği konular arasında, İsrail'in efsanevi casusu Eli Cohen'in kemiklerinin Suriye'den alınması da yer aldı. Şalom 40 yıl önce Suriye'nin idam ettiği Cohen'in naaşının iadesinin Suriye ile barış için bir şart olduğunu söyledi. Şalom, Türkiye'nin yardımlarına da açık olduklarını iletti. 

Gazetecinin Hatay benzetmesi 

İsrailli bir gazetecinin Şam yönetiminin yıllardır gündemde olan Hatay'dan toprak talepleriyle İsrail ve Suriye arasındaki Golan Tepeleri arasında benzerlik kurması Gül'ün tepkisine neden oldu. Gül, "Bu ikisi ayrı konular. Karşılaştırma yapılamaz. Suriye ile bizim aramızda hiçbir sınır sorunu yoktur" dedi. 


</TEXT>
</DOC>
