<DOC>
<DOCNO> 308576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/axspo02.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'da geri sayım 
</HEADLINE>
<TEXT>


Fenerbahçe'nin, Fransız yıldızın bonservisi için Manchester City ile anlaşmaya vardığı iddia edildi. İki kulübün 4.5 milyon paunda el sıkıştığı, Anelka'nın bu hafta Türkiye'ye geleceği ileri sürüldü 


Fiyatı düşürüldü 
FENERBAHÇE'NİN haftalardır süren pazarlıklar sonrası Anelka'nın transferi için Manchester City kulübü ile anlaşmaya vardığı ileri sürüldü. Daha önce Fransız yıldızı ikna etmeyi başaran ve İngilizler'in fiyat düşürmesini bekleyen Sarı - Lacivertli yönetimin, geri adım atmadığı ve kararlı politikasının karşılığını aldığı belirtildi. İki kulüp yöneticilerinin dün yaptıkları görüşmede 4.5 milyon paunda el sıkıştığı iddia edildi. 

Alex ile aynı ücret 
YAŞADIĞI mali kriz nedeniyle Anelka için önce 8 milyon paunddan kapıyı açan Manchester City'e, Fenerbahçe 3.5 milyon paund önermişti. Sarı - Lacivertli yönetimin son pazarlıkta 4.5 milyon paunda çıktığı ve İngilizler'in transfere yeşil ışık yaktığı kaydedildi. Fenerbahçe'nin takım içindeki dengeleri bozmamak için Nicholas Anelka'ya da Brezilyalı yıldızı Alex'e ödediği yıllık ücretin aynısını vereceği ifade edildi. 

Daum'dan şartlı onay 
ANELKA'NIN bir iki gün içinde imza atmak için İstanbul'a geleceği de ileri sürüldü. Bu arada Teknik Direktör Daum'un da Fransız yıldızın transferine şartlı onay verdiği öğrenildi. Alman hocanın, yönetim ile yaptığı görüşmede, "Anelka bize büyük yarar sağlar. Ancak kendisine ödenecek astronomik bir rakam huzurumuzu bozabilir. Eğer istediğimiz ücrete anlaşamazsak bu transferi yapmasak da olur" dediği belirtildi. 

Fransızlar incelemede 

FRANSA'NIN Devlet Televizyonu FR2 dün Fenerbahçe Kulübü ile ilgili özel çekimler yaptı. Önce Samandıra'ya gelen kameralar, ardından kulüp binası, Faruk Ilgaz Tesisleri, Dereağzı Tesisleri, Fikirtepe ve son olarak da Şükrü Saracoğlu Stadı'ndan özel görüntüler aldılar. Bunların dışında birçok röportajlara da yer verildi. 

Kupa alarmı 

ANKARAGÜCÜ maçının hazırlıklarını dün yaptığı antrenmanla tamamlayan Fenerbahçe'de Teknik Direktör Daum oyuncularına bir dizi uyarıda bulundu. Alman hoca, kupanın telafisi olmadığını, bu nedenle çok dikkatli davranmaları gerektiğini söyledi. Bu arada Fenerbahçe'de bayramlaşma töreni bugün yapılacak. Tüm branşların sporcu ve yöneticileri Faruk Ilgaz Tesisleri'nde saat 11.00'de bir araya gelecek. 

Pierre'den savunma 

MEHMET DEMİRCAN 

TÜRKİYE'YE ne zaman geleceği yılan hikayesine dönen Pierre van Hooijdonk, kulübün kendisiyle ilgili her konudan haberdar olduğunu söyledi. Hollandalı futbolcu, "Tedavim sürüyor. Fenerbahçe doktorları her gün bilgi alıyor. Bu bilgileri de Daum'a veriyor. Daum ile konuşmadık ancak tedavimin ayrıntılarından haberdar. Kısacası Türkiye'ye ne zaman döneceğimi kendisi çok iyi biliyor" dedi. 

Semih'in gözü Daum'da 

SARI-Lacivertli takımın genç yıldızı Semih Şentürk'ün transfer durumu bir türlü netlik kazanmıyor. Daum tarafından fazla oynama şansı verilmeyen Semih'in, Manisaspor ile her konuda anlaştığı, ancak Alman hocadan henüz izin çıkmadığı öğrenildi. Fenerbahçe'nin ara transferde yeni bir forvet oyuncusu almaması halinde genç futbolcunun takımdan gönderilmeyeceği ifade edildi. 


</TEXT>
</DOC>
