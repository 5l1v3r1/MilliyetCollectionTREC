<DOC>
<DOCNO> 333841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/dunya/axdun02.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alakasız sorular Chirac'ı bunalttı 
</HEADLINE>
<TEXT>


Halk arasından seçilen katılımcılar, Fransa Cumhurbaşkanı'na zor anlar yaşattı 

MİNE G. KIRIKKANAT Paris 


Fransa Cumhurbaşkanı Jacques Chirac, önceki gün başlattığı "AB Anayasası'na evet" kampanyası çerçevesinde TV'den canlı yayımlanan panelde, kendisine soru soracak gençlerin sıradan insanlar arasından seçilmesi doğrultusundaki tercihinin bedelini, AB konusunda bilgisiz katılımcıların ilgisiz sorularına cevap vererek ödedi. 
Bir kadın berberin müşteri azlığına karşı AB Anayasası'nın berberlere ne gibi avantajlar sağlayacağı, eşcinsel bir gencin, eşcinsel evliliklerinin niçin AB Anayasası'nda yer almadığı, bir kamyoncunun işini daha ucuza yapan Polonyalı kamyonculara karşı AB Anayasası'nda ne gibi önlemler öngürüldüğüne dair sorularını yanıtlamak zorunda kalan Chirac, AB Anayasası'nın ne olduğunu anlatmak için sözlerini defalarca tekrarlamak zorunda kaldı. 

'Pardon ' 
Sorulara sık sık, "Şaşırdım" ve "Anlayamıyorum" şeklinde tepki gösteren Chirac, gençlere Papa Jean Paul II'nin ünlü sözü "Korkmayın"ı tekrarlayarak güven vermeye çalıştı. 
Fransız basınında Cumhurbaşkanı'nın bu ilk kampanya etkinliğinin, genişlemekte ve yerleşmekte olan AB Anayasası'na ret cephesini sevindirdiği yorumuna yer verildi. 


</TEXT>
</DOC>
