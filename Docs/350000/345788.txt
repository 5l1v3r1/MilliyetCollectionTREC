<DOC>
<DOCNO> 345788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur30.html </URL>
<DATE> 2005/05/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Oramiral Erdil davası... Market işletmecisi Fatura dışında alımlar oldu 
</HEADLINE>
<TEXT>

     Eski Deniz Kuvvetleri Komutanı emekli Oramiral İlhami Erdil, eşi Füsun Erdil, kızı Deniz Halide Erdil, Deniz Erdil’in gizli ortağı olduğu öne sürülen Şirin Melek Özden ve Erdil’in emir subay yardımcısı emekli yüzbaşı Yalçın Kayatunç’un yargılanmalarına devam edildi. 
     Genelkurmay Askeri Mahkemesi’nde görülen davanın bugünkü duruşmasında, Erdil’in konutunda görevli bir astsubay ile konut için alışveriş yapılan bir marketin işletmecisi ve konutta görevli garsonlar tanık olarak ifade verdiler. 
     Askeri Başsavcı Saim Öztürk, "konutta verilen yemeklerle ilgili hiçbir kaydın bulunmadığı, alımların bu maksatla yapılmadığı" yönündeki iddialarla ilgili olarak geçen duruşmada Deniz Kuvvetleri Komutanlığı’ndan 1999 ile 2001 yılları arasında konutta yapılan ağırlamalar ve yemek listelerine ilişkin belgeler istendiğini anımsattı. 
     Öztürk, 30 Aralık 2003 tarihli bilirkişi raporunda ağırlama giderleriyle ilgili bir değerlendirme yapıldığını, buna karşılık komutanlıktan gelen cevapta, üzerinde tarih olmayan belgelerin saklanmasının gerekmediğinin kaydedildiğini ifade ederek, "Komuta katı ağırlamalarına ait belgelerin Deniz Kuvvetleri’nde olduğu anlaşılmaktadır. Komuta katı ağırlama giderleriyle ilgili belgeler temin edildiğinde, birtakım alışveriş yerlerinden açık hesap tutulmak suretiyle yiyecek-içecek satın alındığı, sonradan bunların başka malzemeler alınmış gibi değişik faturalara çevrildiği ve ödenmelerinin sağlandığı ortaya çıkacaktır. Komuta katının ağırlamalarına ait belgelerinin temin edilmesini talep ediyoruz" dedi. 
     
     "ERDİL VE EŞİ DİYET YAPARDI" 
     Erdil’in konutunda görevli emekli Deniz İkmal Başçavuş Hayrettin Gürova, komutanlık konutunda Erdil’in çok ciddi bir misafir trafiği bulunduğunu, Erdil’in dışarıda sık sık yemek yediğini kaydetti. 
     Yemeklerin resmi ya da özel olduğunu bilemediğini, bunları Deniz Kuvvetleri Genel Sekreterliği’nin takip ettiğini dile getiren Gürova, Füsun Erdil’in de çok titiz bir insan olduğunu ve yemeklere özel bir özen gösterdiğini belirtti. 
     Bir dönem dışarıdan getirtilen yemeklerin soğuk gelmesi üzerine bu uygulamadan vazgeçildiğini ifade eden Gürova, Füsun Erdil’in yemeklerin konutta yapılması yönünde talimat verdiğini kaydetti. 
     Gürova, yemeklik malzemelerin alım işlerini Genel Sekreterliğin koordine ettiğini, kendisinin sadece malzemenin taşınması için personel gönderdiğini belirtti. 
     Erdil ve eşine zaman zaman eş ve dostlarından gıda maddeleri gönderildiğini, alışverişlerde de özel isteklerini kendilerinin karşıladıklarını ifade eden Gürova, Erdil’in eşinin daha çok diyet tarzı beslendiğini, sebze ağırlıklı yemekler yediğini anlattı. Gürova, "Erdil ve eşi diyet yapardı. Füsun Erdil, yoğurt, muz ile ısırgan otu gibi sebzeler yerdi" dedi. 
     Erdil’in dışarıda yapılacak alışverişler için kendi maaşından beraberindekilere avans verdiğini ve bu alışverişleri peşin yaptıklarını dile getiren Gürova, "Talep ettiği şeyi alıp, buzdolabına koyardık" dedi. 
     Gürova, konuta gelen misafirleri tanımadıkları için resmi ve özel olup olmadıklarını bilemediğini ifade etti. 
     Savcı Albay Saim Öztürk’ün, Erdil’in "Bu benim özel misafirim. 
     Benim avansımla harcama yapılsın" şeklinde bir talimatı olup olmadığı sorusu üzerine de Gürova, "Alışverişten tek sorumlu ben olmadığım için bana böyle bir talimat verilmedi" diye konuştu. 
     Erdil’in avukatı Turgay Sarıakçalı da müvekkilinden aldığı bilgiye göre kızının bile konutta birkaç defa ağırlandığını, Erdil’in özel misafirlerini konutta ağırlamadığını söyledi. 
     
     "FATURA DIŞI MALZEME ALIMI OLDU" 
     Davaya konu olan dönemde resmi konut için alışveriş yapılan Salih Market’in işletmecisi Mete Özkan da genel sekreterliğin imzasıyla markete sipariş listesinin geldiğini, buna göre temel gıda maddeleri ile yaş sebze ve meyve verdiklerini ifade etti. Bu taleplerin konutta verilen yemeklerin olduğu dönemlerde ağırlık kazandığını dile getiren Özkan, "Malzemeyi verirdik, talep fişlerini biriktirirdik. Onların bize haber verdikleri zaman faturalandırır, bedelini alırdık" dedi. 
     Savcı Öztürk’ün, "Tesellüm fişlerine yazılan malzemeler faturalara aynen yazılı mı yoksa yazılmasını istedikleri malzeme türleri mi yazılırdı " sorusu üzerine, Özkan, "Faturalar onların verdikleri formatlara göre yazıldı, ancak fatura dışında malzemelerin alımları da oldu. Bize, bunun faturanın çok sayfalı, uzun olmasından, alınan malzemenin çeşitliliğinden kaynaklandığı ifade edildi. Biz de buna uyduk" diye konuştu. 
     Konuta o günkü rakamlarla günlük 10-15 milyon liralık malzeme sattıklarını, konuk olduğu zaman ise bu rakamın 50 milyon civarına çıktığını dile getiren Özkan, bu ödemelerin büyük bölümünün peşin para karşılığı yazar kasa fişiyle yapıldığını anlattı. 
     
     KONUTTA VERİLEN RESMİ VE ÖZEL YEMEKLER 
     Erdil’in makamında ve konutunda garsonluğunu yapan Nazende Körpeş de Erdil’in komutanlık döneminde verilen davet ve yemeklerin diğer dönemlerle kıyaslandığında daha çok olduğunu belirtti. Konuttaki resmi davetlerde 15 kişi kadar misafir bulunduğunu anlatan Körpeş, ayda 1-2 yabancı heyetin konutta ağırlandığını kaydetti. Körpeş, Erdil ve eşinin konuklarla sohbetleri ve kalış sürelerinden özel misafir oldukları yönünde bir kanaat edindiğini, ancak hangi yemeğin özel, hangisinin resmi olduğunu bilmediğini söyledi. 
     Garson Sinem Turgut ise ayda 2-3 yabancı heyete konutta yemek verildiğini, ikramlarda kalitenin ve özenin diğer komutanların dönemlerine göre daha yüksek olduğunu anlattı. Turgut da resmi yemeklere 15-25 arasında misafirin katıldığını belirtti. 
     Garson Bahtiyar Akın ise resmi davetlerde konutta görev yaptığını, ancak yılda veya ayda kaç yemek düzenlendiğini hatırlamadığını söyledi. 
     Savcı Öztürk’ün talebi üzerine Deniz Kuvvetleri Komutanlığı’ndan 1999 ile 2001 yılları arasında konut için yapılan malzeme alımlarına 
     ilişkin ödeme belgelerinin yeniden istenmesine karar veren heyet, diğer tanıkların dinlenilmesi için duruşmayı 23 Haziran 2005 tarihine erteledi. Albay Turgay Çağlar’ın başkanlık ettiği heyette, yargılanan kişinin emekli Deniz Kuvvetleri Komutanı olması nedeniyle Kara Kuvvetleri Eğitim ve Doktrin EDOK Komutanı Orgeneral İsmail Koçman ile Genelkurmay Denetleme ve Askeri Tarih ve Stratejik Etüt ATASE Başkanı Hava Korgeneral Erdoğan Karakuş da yer aldı. İddianamede, Erdil hakkında 5 ayrı "görevi kötüye kullanma", bir olaydan dolayı "görevi suiistimal" ve 3628 sayılı Mal Bildiriminde Bulunulması Rüşvet ve Yolsuzluklarla Mücadele Kanunu’nun 13. maddesinde tanımlanan "haksız mal edinme" suçlarından 18 yıl 6 aya kadar hapis cezası talep ediliyor. Füsun ve Deniz Erdil, Yalçın Kayatunç ve Şirin Melek Özden hakkında ise Türk Ceza Kanunu’nun TCK "görevi kötüye kullanma" eylemini düzenleyen 240. maddesi uyarınca 1’er yıldan 3’er yıla kadar hapisleri isteniyor. 
     
</TEXT>
</DOC>
