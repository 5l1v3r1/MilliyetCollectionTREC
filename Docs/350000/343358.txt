<DOC>
<DOCNO> 343358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo14.html </URL>
<DATE> 2005/05/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Milan-Liverpool maçı otel bırakmadı 
</HEADLINE>
<TEXT>

     İstanbul'da 25 mayısta Olimpiyat Stadı'nda oynanacak Avrupa Şampiyonlar Ligi final maçı, otelcilerin yüzünü güldürdü. Final maçı öncesinde otellerin rezervasyon defterleri doldu. 
     Final maçı için İstanbul'daki 5 yıldızlı oteller, bir buçuk yıl öncesinden rezervasyonları kabul etmeye başladı. 24-25 mayıs tarihlerinde 60 bin futbol turisti, İstanbul'a akın edecek. 
     Final tarihi yaklaştıkça biletler gibi otel odaları da karaborsaya düştü. Yetkililer maç gecesi için bir odaya 1000 dolar teklif edenlerin olduğunu belirtiyorlar. Ancak rezervasyonlar önceden kapandığı için bu parayı gözden çıkarmak bile otel kapılarından geri çevrilmenin önüne geçemiyor. 
     
     30 milyon euro gelir bekleniyor 

     Türkiye Futbol Federasyonu, Avrupa Şampiyonlar Ligi final maçından 30 milyon euro gelir beklediğini açıkladı. Futbol Federasyonu Genel Sekreter Yardımcısı Metin Kazancıoğlu, organizasyon gelirinin geçtiğimiz yılki final gelirinden daha fazla olacağını belirterek "Afrika'da ismini bilmediğimiz ülkelerden, Asya'dan, ABD'den bu maç için gelecek futbolseverler var" dedi. 
     Toplam 70 bin biletin tamamının satıldığını belirten Kazancıoğlu, Türk futbolseverlerin biletlere beklenen ilgiyi göstermediğini ifade etti. 
     Kazancıoğlu, Türk seyirciler için ocak ayında 7 bin 500 biletin satışa çıktığını ancak beklenen ilgi olmayınca bunlardan 4 bininin yeniden Avrupa'ya satıldığını söyledi. 
     
     UEFA'dan hazırlıklara tam not 

     Final maçı için mart ayında İstanbul'da incelemelerde bulunan UEFA heyeti hazırlıklara tam not vermişti. UEFA Şampiyonlar Ligi Organizasyonu Başkanı Maik Kiss, "çok iyi iş çıkarmışlar. İlk gelişimize göre inanılmaz bir gelişme kaydettiler. Bildiğim kadarıyla devlet de bu projeye büyük destek veriyor. Stadı ve çevresini gezdik. Yeni yapılan yollar ve çevre düzenlemesi çok iyi" demişti. 
     Kiss, Türk sporunun bir atılım içinde olduğunu da belirterek, "Avrupa Şampiyonlar Ligi Finali, Formula 1 gibi önemli organizasyonlara evsahipliği yapacaksınız. Avrupa Futbol Şampiyonası'nı düzenlemek için de aday oldunuz. Bu işleri başarı ile atlatırsanız. Avrupa Futbol Şampiyonası için şansınız yükselir" diye konuşmuştu. 

     
</TEXT>
</DOC>
