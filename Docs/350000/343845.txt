<DOC>
<DOCNO> 343845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/guncel/axgun02.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'AİHM haddini aştı' 
</HEADLINE>
<TEXT>


ABD'nin saygın gazetesi The Wall Street Journal, Öcalan kararını "Akıl almaz" diye niteledi. AİHM kararının küstah ve ikiyüzlü olduğuna ilişkin görüşe de yer verildi 

NEW YORK DHA 

ABD'nin saygın ekonomi ve politika gazetelerinden The Wall Street Journal'ın başmakalesinde, AİHM'nin Abdullah Öcalan'ın adil yargılanmadığına yönelik kararı "akıl almaz" olarak nitelendi. 
"Teröristler İçin Adalet" başlıklı yazıda, PKK'nın terörist faaliyetleri sonucu tahminen 37 bin kişinin can verdiği Türkiye'de Bin Ladin'den kötü şöhrete sahip olduğu belirtilen Öcalan için verilen kararın, ABD için de uyarı niteliği taşıması gerektiği belirtildi. 

'Karar değersiz' 
"Uluslararası Ceza Mahkemesi UCM gibi çokuluslu adli kurumlara üye olmanın yaratabileceği tehlikelere karşı bu karar yeni bir uyarı niteliği taşımalıdır" ifadesine yer verilen makalede, "UCM destekçileri, bu mahkemeye güvenilebileceğini' savunuyor, ancak Öcalan kararı, bu Avrupa mahkemesinin haddini aşmasının örneği oldu" denildi. 

Türkiye'nin 'ödülü' 
Gazete, uluslararası avukat David Rivkin'in, AİHM'nin Öcalan kararını "küstahlığı ve ikiyüzlülüğü içinde değersiz ve siyasi bir karar" şeklinde değerlendirdiğini yazdı. 
Mahkemenin yargılama aşamasındaki 3 itirazının nedenlerinin anlamsız olduğunu yazan gazetede, "Hiçbir ciddi insan farklı bir karar çıkması ihtimalini düşünemez" ifadesi kullanıldı. AB sürecine zarar vermek istemeyen Türkiye'nin Öcalan'ın ölüm cezasını kaldırdığının hatırlatıldığı makalede, "Bu karar da Türkiye'nin ödülü oldu" yorumu yapıldı. 


</TEXT>
</DOC>
