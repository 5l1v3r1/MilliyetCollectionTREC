<DOC>
<DOCNO> 306447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko24.html </URL>
<DATE> 2005/01/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tüzmen Türkiye gelecek 10 yıl içerisinde AB'nin büyük bir partneri 
</HEADLINE>
<TEXT>

     Devlet Bakanı Kürşad Tüzmen, AB ile müzakerelerin başlatılması kararından sonra, doğrudan yabancı sermaye yatırımlarında bir artış beklediklerini söyledi ve yatırımcıları Türkiye'de yatırım yapmaya davet etti. 
     Tüzmen, Fransa'nın Marsilya şehrinde Economist Dergisi tarafından düzenlenen Avrupa Akdeniz Yatırım Zirvesi 2005''te, ''Doğrudan Yabancı Yatırımlar ve Serbest Bölgeler'' oturumunda bir konuşma yaptı. 
     Tüzmen konuşmasında, Türkiye ekonomisindeki gelişmelerle ilgili bilgi verirken, Türkiye'nin ekonomik olarak gelişimini büyük ölçüde başarıyla yürüttüğünü ve bütün göstergelerin 1980'lerin başından beri süregelen bu mücadelenin kazanılmakta olduğunu gösterdiğini kaydetti. 
     Türkiye'nin kıtalararası kavşak noktasında yer alan bir ülke olarak, Asya, Ortadoğu ve Avrupa arasında yaşamsal bir köprü görevi gördüğünü kaydeden Tüzmen, Türkiye'nin bugün ''gayrisafi milli hasılası 300 milyar doları aşan, geçmiş yıllara nazaran enflasyonu büyük ölçüde düşürülmüş, dış ticareti 160 milyar dolara yaklaşan ve yıllık büyüme hızı yüzde 10 olan'' bir ülke olduğunu ifade etti. 
     Tüzmen, Türkiye'nin, gelecek 10 yıl içerisinde tam üye olacağı AB'nin büyük bir partneri olduğunu belirtirken, gelişmişlik düzeyi ve potansiyeliyle Ortadoğu, Balkanlar, Orta Asya ve Kafkaslarda emsalsiz bir ülke olacağını da belirtti. 
     
     YABANCI YATIRIMLAR 
     Bu arada doğrudan yabancı yatırımların, Türkiye'nin ekonomik transformasyonuna bugüne kadar yeterince katkıda bulunamamış olmasına rağmen, sağlıklı ve sürdürülebilir bir ekonomik büyümenin doğrudan yabancı sermaye yatırımlarını gerekli kıldığının farkında olunduğunu kaydeden Tüzmen, 31 Ekim 2004 tarihi itibariyle, Türkiye'ye giren doğrudan yabancı sermaye miktarının kümülatif olarak 20.2 milyar doları bulduğunu söyledi. 
     Tüzmen, ''Bizler, AB ile müzakerelerin başlatılması kararından sonra, doğrudan yabancı sermaye yatırımlarında bir artış bekliyoruz. Yatırımcıları da Türkiye'de yatırım yapmaya davet ediyorum'' dedi. 
     
     SERBEST BÖLGELERİN ÖNEMİ 
     Avrupa-Akdeniz ortaklığına büyük önem verdiklerini belirten Tüzmen, 2010 yılında bölgede bir serbest ticaret alanı oluşturulması fikrini desteklediklerini söyledi. Tüzmen, 130'u aşkın serbest bölgesi ile Euromed bölgesinin yatırımcılar bakımından çok önemli olduğunun açık olduğunu da ifade ederek, şöyle devam etti 
     ''1999'dan beri WEPZA başkanı ve Türkiye serbest bölgelerinin kurucularından biri olarak, tereddütsüz ifade edebilirim ki serbest bölgeler doğrudan yabancı sermaye yatırımları için en uygun ortamdır. 
     Modern altyapı, basitleştirilmiş gümrük uygulamaları ve minimize edilmiş bürokrasi ile serbest bölgeler, yatırımcılar bakımından ülkenin diğer kısımlarına nazaran çok daha avantajlı şartları haizdir. Bu bölgelerin birçoğu önemli ticaret yolları üzerindedirler ve lojistik avantajlarının dışında, global ekonomideki değişikliklere hızlı uyum göstererek, yatırımcıların ihtiyaçlarına uygun dönüşümü sağlarlar. Serbest bölgeler geleneksel ticaret ilişkilerini değiştirmekte ve internet kentleri, e-ticaret merkezleri ve teknoloji parkları olmaktadır. Bu aracı geliştirmek için, serbest bölge yöneticileri, World Free Zone Convention ve World Economic Processing Zones Association gibi uluslararası kuruluşlarla yakın ilişkiler kurmalıdırlar.'' 
     
     TÜRK SERBEST BÖLGELERİ 
     Türkiye'de serbest bölge konseptinin 1985 yılında gündeme geldiğini ve ilk serbest bölgenin 1987 yılında Mersin'de faaliyete geçtiğini kaydeden Tüzmen, ''Bugün Türkiye, 2004 itibariyle 20 milyar doların üzerinde ticaret hacmine sahip, 21 serbest bölgeye sahiptir'' dedi. 
     Tüzmen, Türkiye serbest bölgelerinin önemli bir yönünün, iç piyasa ile ticarete açık olması ve böylelikle ekonominin ihtiyaç duyduğu daha ucuz girdiler için bir kanal oluşturduğunu belirterek, son derece liberal olan yatırım sistemi sayesinde, son yıllarda doğrudan yabancı sermaye akımının artma eğiliminde olduğunu söyledi ve ''AB ile tam üyelik perspektifi ile ekonomik ve siyasi istikrar sayesinde, önümüzdeki yıllarda daha fazla yabancı sermaye girişinin olacağından emin bulunmaktayız'' diye konuştu. 
     Türk serbest bölgelerindeki yatırımcıların yüzde 16'sından fazlasının yabancı olduğunu ifade eden Tüzmen, geçmişte Türkiye'ye olan yabancı sermaye girişinin görece az oluşu dikkate alındığında, bu rakamın serbest bölgelerin yabancı sermayeyi çekmek bakımından ne kadar önemli olduğunu ortaya koyduğunu söyledi. 
     Tüzmen, serbest bölgelerde yatırım yapanların, kurdukları bağlantılarla piyasaya giriş yapan öncüler olduğunu belirterek, serbest bölgelerin sunduğu imkanlardan en uygun şekilde yararlanılması gerektiğine işaret etti. 
     Tüzmen, konuşmasının sonunda, Türkiye'nin ekonomisinde özel sektörün güçlendirilmesinin değerine inandığını vurgularken, tarım, sosyal güvenlik, bankacılık, telekomünikasyon ve enerji alanlarında yapısal reformların hayata geçirildiğini ve özelleştirmenin hızlandırıldığını sözlerine ekledi. 
     
</TEXT>
</DOC>
