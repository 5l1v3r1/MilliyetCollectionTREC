<DOC>
<DOCNO> 323491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur28.html </URL>
<DATE> 2005/03/13/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Aksu ve Ergezen, deprem bölgesinde... 
</HEADLINE>
<TEXT>

     Selçuk Aval AA 

İçişleri Bakanı Abdulkadir Aksu, Bingöl'ün Karlıova İlçesi'nde meydana gelen depremin ardından, devletin tüm kurum ve kuruluşlarının, depremzedelerin yaralarını sarmak için tüm güç ve imkanlarını kullandıklarını belirterek, ''Hükümet olarak ne gerekiyorsa yapacağız'' dedi. 
     Deprem bölgesindeki incelemelerini sürdüren İçişleri Bakanı Abdulkadir Aksu ile Bayındırlık ve İskan Bakanı Zeki Ergezen, Karlıova Belediyesi önünde halka hitap ettiler. 
     Aksu, hitabında, Başbakan Recep Tayyip Erdoğan'ın selam ve geçmiş olsun dileklerini getirdiklerini belirtti. 
     Deprem olduktan hemen sonra valilerin, kaymakamların, daire müdürlerinin, Kızılay ve sivil savunma ekiplerinin yardıma koştuğuna dikkat çeken Aksu, ''Devletin tüm kurum ve kuruluşları, depremzedelerin yaralarını sarmak için tüm güç ve imkanlarını kullanıyor. Hükümet olarak ne gerekiyorsa yapacağız'' dedi. 
     Depremin hissedildiği köylerde hasar tespit çalışmalarının sürdüğünü kaydeden Aksu, öte yandan depremzedelere kuru gıda ile yemek dağıtıldığını söyledi. 
     Depremden zarar görenlerin tüm ihtiyaçlarının karşılandığını bildiren Bakan Aksu, vatandaşlardan müsterih olmalarını istedi. 
     
     ''DEPREMİ UCUZ ATLATTIK'' 
     Bayındırlık ve İskan Bakanı Zeki Ergezen de konuşmasında, Türkiye'nin önemli bir parçasının birinci ve ikinci derecede deprem kuşağı içinde yer aldığına dikkati çekti. 
     Son yüzyılın ortalamaları alındığında, Türkiye'de her 8 ayda bir yıkıcı ve öldürücü depremlerin yaşandığının ortaya çıktığını bildiren Ergezen, her depremde ortalama bin kişinin öldüğünü vurguladı. 
     Karlıova'da meydana gelen depremin ucuz atlatıldığını ifade eden Ergezen, ''Bütün depremler Karlıova depremi gibi olsa. Depremde can kaybı olmaması sevindirici'' diye konuştu AK Parti'nin iktidara gelmesinin ardından Bingöl, Pülümür, Urla, Erzurum, Doğubayazıt ve Hakkari'de depremlerin meydana geldiğini anımsatan Ergezen, şunları söyledi 
     ''Kalbiniz rahat olsun. Yüzünüz, yüreğiniz ferah bulsun. Ağrı'da, Erzurum'da, Bingöl'de, Pülümür'de, Urla'da konutlar yaptırdık. Hakkari'de de yapıyoruz. Burada yıkılan bina ve ahırları da en kısa sürede yapacağız. Şüpheniz olmasın. Sizin problemlerinizi kendimize problem, yoksulluğunuzu yoksulluk kabul eden insanlarız. Sizin sorunlarınızı çok iyi biliyoruz. Bizleri birer Karlıovalı, Bingöllü kabul edin. Bize, kendi hanenizden bir fert gibi bakın. Biz sadece sizden dua, manevi destek, birlik ve beraberlik istiyoruz.'' Bakan Aksu ve Ergezen daha sonra Belediye Başkanı Muzaffer Gönen'i makamında ziyaret ederek, deprem sonrası ilçedeki durum hakkında bilgi aldılar. 
     
</TEXT>
</DOC>
