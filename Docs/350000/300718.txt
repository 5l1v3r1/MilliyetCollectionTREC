<DOC>
<DOCNO> 300718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas02.html </URL>
<DATE> 2004/12/24/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Le Monde'a haber olan imam, sergi açıyor 
</HEADLINE>
<TEXT>

     İbrahim ÖZÇEKİÇ DHA 

KAYSERİ'deki Erciyes Üniversitesi Güzel Sanatlar Fakültesi'nde resim eğitimini tamamladıktan sonra heykel yapmaya başlayan imam 36 yaşındaki Özhan Ünal, ilk kişisel sergisini açmaya hazırlanıyor. Bazı kesimlerin tepkisini çektiğini belirten Ünal, "Din adamı olarak İslam ile sanat arasında köprü olmak istiyorum'' dedi. Özhan Ünal, bir süre önce Fransız Le Monde Gazetesi'ne de haber konusu olmuştu. 
     Talas İlçesi Akçakaya Köyü Camii'nin imamı Özhan Ünal, Erciyes Üniversitesi Güzel Sanatlar Fakültesi Resim Bölümü'nden geçen yıl mezun olduktan sonra, ÖSS'de, ardından Özel Yetenek Sınavı'nda başarılı olarak aynı okulun Heykel Bölümü'ne kaydını yaptırdı. Bugüne dek yaptığı 100'ü aşkın resmi bir araya getirerek, ilk kişisel sergisini açmaya hazırlandığını kaydeden Ünal, imamlık yaparken, diğer taraftan sanatçı kişiliğini geliştirmeye çalıştığını söyledi. Resim tutkusunun çocukluk döneminde başladığını anlatan Ünal, "Ortaokul ve liseyi yatılı okudum. Resim konusunda ilk eğitimimi o zamanki resim öğretmenimden aldım. Gece-gündüz resim atölyesinden çıkmaz, durmadan çalışırdım'' dedi. Sanat eğitimini alırken imamlık mesleğinden istifa etmek zorunda kaldığını hatırlatan Ünal, şunları söyledi 
     "İlk görevime 1988'de başlamıştım. Aynı yıl Uludağ Üniversitesi Resim-İş Bölümü'ne kaydımı yaptırdım. Görevimden istifa edip, Bursa'ya gittim. Ancak, ekonomik sıkıntılar nedeniyle okula devam edemedim. Yeniden Kayseri'ye döndüm ve 1998'de tekrar imamlık görevime başladım. Güzel Sanatlar Fakültesi'ne 1999'da kaydımı yaptırıp, geçen yıl mezun oldum. Bu yıl da aynı okulun heykel bölümüne kayıt yaptırdım. Yüksek lisans ve doktora eğitimimi de tamamlayarak akademik kariyerimi yükseltmek istiyorum.'' İmam olduğu için resim ve heykel gibi sanat dallarıyla uğraşmasının bazı kesimler tarafından yadırgandığını, sanılanın aksine sanat ile dinin birbirine zıt kavramlar olmadığını anlatan Ünal, "Toplumumuzda din ve sanat birbiri ile bir türlü bağdaşlaştırılamıyor. Bu nedenle benim bir din adamı olarak sanat ile uğraşmam da yadırganıyor. Ama, ben bu haksız eleştirilere kulak asmayıp kendimi daha çok geliştirmek istiyorum. Sanata uzak kalan din kesimi ile, dinden uzaklaşan sanatçı kesim arasında köprü kurmak istiyorum'' diye konuştu. 
     
</TEXT>
</DOC>
