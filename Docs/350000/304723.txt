<DOC>
<DOCNO> 304723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur20.html </URL>
<DATE> 2005/01/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yabancı kadınlara fuhuş işkencesi .. 
</HEADLINE>
<TEXT>

     Ukrayna ve Belarus'tan ''dansçı'' olarak ya da ''zengin eş bulma'' vaadiyle İstanbul'a getirilen bazı genç kadınları ''fuhuşa zorladıkları'' gerekçesiyle gözaltına alınan 3 kişi, tutuklanarak cezaevine konuldu. 
     Emniyet yetkililerinden alınan bilgiye göre, ''insan ticareti yapmak'' suçundan sabıkası bulunan E.T.'nin Belarus'ta irtibatı bulunan bir kadının, ''zengin eş bulma''yı vaadiyle İstanbul'a gönderdiği E.B., bir fuhuş şebekesinin eline düştü. 
     İstanbul'da kısa bir süre kalan E.B., yaklaşık 2 bin 500 dolara Antalya'daki başka bir şebekeye satıldı ve burada 3 ay boyunca para karşılığı erkeklerle birlikte olmaya zorlandı. 
     Genç kadın, Belarus'taki annesini telefonla arayarak başına gelenleri anlattı ve yardım istedi. E.B.'nin annesinin Belarus'ta yetkililere durumu iletmesi üzerine, olay Türk yetkililere bildirdi. 
     Konuyla ilgili yapılan ön çalışma sonucu İstanbul Emniyet Müdürlüğü Yabancılar Şube Müdürlüğü ekipleri, E.T.'nin ismine ulaştı. Bu kişi ve çete üyelerini yakalamak için harekete geçen ekiplerin çalışmasından Antalya'daki ''kadın ticareti'' yapan şebekenin haberi olması üzerine E.B., sahte pasaport tanzim edilerek şebeke tarafından serbest bırakıldı. 
     İstanbul'a gelen E.B. Yabancılar Şube Müdürlüğü ekiplerinin bir uygulaması sırasında sahte pasaportla yakalanınca, gerçek kimliği ortaya çıktı. 
     
     YABANCI 5 KADIN DAHA... 

     Polis'teki ifadesinde başına gelenleri anlatan E.B., İstanbul'a geldiğinde Etiler'de tutulduğu 2 evi de polise gösterdi. 
     E.B.'nin beyanları doğrultusunda sözkonusu evlere düzenlenen operasyonlarda, yaşları 18 ile 22 arasında değişen Ukrayna uyruklu 3, Belarus uyruklu 2 kadın bulundu. 
     ''Kadın ticareti'' şebekesinin elebaşı olduğu ileri sürülen E.T. ile olayla ilgileri bulunduğu iddia edilen M.B. ve taksi sürücüsü B.Ç., polis tarafından gözaltına alındı. 
     Birinin Belarus'ta tıp öğrencisi olduğu öğrenilen genç kadınlardan 3'ü, bu kişilerden ''tehditle alıkonularak para karşılığı fuhuşa zorlandıkları'' gerekçesiyle şikayetçi oldular. 
     Kadınların ifadelerinde, ''ülkelerinden 'dansçı' ya da ''zengin eş bulma' vaadiyle İstanbul'a getirildiklerini'' kaydederek, ''burada E.T. tarafından Etiler'de bir eve götürüldüklerini'' söyledikleri öğrenildi. 
     ''E.T.'nin, tehditle alıkoyduğu genç kadınları, aralarında zengin bazı kişilerin de bulunduğu erkeklere geceliği yaklaşık 200 dolara pazarladığı'' ileri sürüldü. 
     
     CEZAEVİ VE SIĞINMAEVİ 

     Yabancılar Şube Müdürlüğü'ndeki sorgu ve işlemleri tamamlanan E.T, M.B. ve B.Ç, sevk edildikleri İstanbul Adliyesi'nde ''insan ticareti yapmak'' suçundan tutuklanarak, Bayrampaşa Cezaevi'ne konuldu. 
     E.T.'nin, verdiği ifadelerde, ''üzerine atılan suçlamaları kabul etmediği'' öğrenildi. 
     Bu arada E.B. adlı kadın, yaşadığı olayların etkisinden kurtulması ve tedavisi için bir sığınmaevine gönderildi. Diğer 5 kadının ise sınır dışı edildiği bildirildi. 
     Öte yandan, Antalya'daki diğer şebeke üyelerinin yakalanması amacıyla çalışma başlatıldığı ve bu ilin Emniyet Müdürlüğü'ne de bilgi verildiği kaydedildi. 

     
</TEXT>
</DOC>
