<DOC>
<DOCNO> 333627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun31.html </URL>
<DATE> 2005/04/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"AB ile Orta Asya arasındaki diyaloğun güçlendirilmesinin zamanı geldi" 
</HEADLINE>
<TEXT>

     Dışişleri Komisyonu Başkan Yardımcısı Michael Leigh, ''AB ile Orta Asya arasındaki diyaloğun güçlendirilmesinin zamanının geldiğini'' söyledi. 
     Kazakistan ve Kırgızistan'daki temaslarından sonra Özbekistan'ın başkenti Taşkent'e gelen AB heyeti, Başbakan Yardımcısı ve Dışişleri Bakanı Elyar Ganiyev, Ekonomi Bakanı Yardımcısı Galina Saidova, Özbekistan Senatosu Dış İlişkiler Komitesi Başkanı Sadık Safayev'le birer görüşme yaptı. 
     Taşkent'teki Dünya Ekonomisi ve Diplomasi Üniversitesi'nde konferans da veren Leigh, 14 yıl önce Özbekistan'a geldiğini ve geçen süre içinde ülkedeki değişime hayran kaldığını söyledi. 
     Bölgenin güven ve istikrarında AB'nin de menfaati bulunduğunu ifade eden Leigh, bölgenin en önemli sorunları arasında uyuşturucu kaçakçılığı, yasadışı göç, sınırların güvenliği ve terörle mücadelenin bulunduğunu belirtti. 
     Terörle mücadelede, insan hak ve özgürlüklerine zarar vermeden de başarılı olabileceğine inandığını kaydeden Leigh, Taşkent'e gelmeden önce Kazakistan ve Kırgızistan'da incelemelerde bulunduklarını ve AB ile Orta Asya arasındaki diyaloğun güçlendirilmesinin zamanının geldiğini, bu çerçevede çeşitli öneriler sunduklarını söyledi. 
     
</TEXT>
</DOC>
