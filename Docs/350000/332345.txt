<DOC>
<DOCNO> 332345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/ekonomi/eko02.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lıya ilaç kısıtlaması 
</HEADLINE>
<TEXT>


SSK'lı hastanın reçetesine en fazla dört kalemi ve beş günlük tedavi dozunu aşmayacak şekilde ilaç yazılacak 

ANKARA Milliyet 

SSK İlaç Komisyonu, SSK'lı hastaların hangi ilaçları hangi koşullarda alacağını belirledi. Çalışma ve Sosyal Güvenlik Bakanlığı'nın hazırladığı "2005 Yılı Sosyal Sigortalar Kurumu Başkanlığı İlaç Listesi ve Uygulama Talimatı" Resmi Gazete'de yayımlandı. 26 Nisan'da yürürlüğe girecek Talimat hükümleri, Kurum sağlık yardımından yararlanma hakkı bulunan sigortalılar ile işsizlik sigortası kapsamında olup, sağlık hizmetinden yararlanan kimselere uygulanacak. 
Talimata göre, tüm reçetelere mutlaka tanı yazılacak. Tanısı yazılmayan reçeteler, eczaneler tarafından kabul edilmeyecek. Reçetelerde reçeteyi yazan hekimin imza ve kaşesi, kaşede kurumun adı, tabibin uzmanlık dalı ve diploma numarası mutlaka bulunacak. SSK'lı hastanın reçetesine en fazla dört kalemi ve beş günlük tedavi dozunu aşmayacak şekilde ilaç yazılacak. İlacın beş günlük tedavi dozunu belirlemek üzere, reçetede mutlak surette günlük kullanım dozu da belirtilecek. Ancak, doktor tarafından tedavinin beş günü aşan sürede devam edeceğine karar verilen hastalıklarda kullanılacak ilaçlar, tanı ve tedavi süresi doktorun el yazısı ile reçetede belirtilmek koşuluyla en fazla bir aylık doza kadar yazılabilecek. İlacın piyasada bulunan en küçük ambalajı, beş günlük tedavi dozundan fazla ise, bu ilaç bir kutu olarak verilecek. Şahsi tedavi için yurtdışından getirtilecek ilaçlar, reçeteye üç aylık doza kadar yazılabilecek. Bu talimattaki ilkelere uyulmadan düzenlenmiş reçeteler sözleşmeli eczanelerce karşılanmayacak. 

Koruyucu aşı da yok 
Koruyucu nitelikteki aşılar Grip, kabakulak, kızamıkçık vb liste dışı tutularak, kurumca karşılanmayacak. Ancak, tedavi edici içerikli olan ve hastalığın ölümcül sonuç doğurması nedeniyle kullanımında mutlak zorunluluk bulunan aşılar kurum tarafından karşılanacak. 


</TEXT>
</DOC>
