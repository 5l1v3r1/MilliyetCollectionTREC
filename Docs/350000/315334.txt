<DOC>
<DOCNO> 315334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun12.html </URL>
<DATE> 2005/02/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Eriha bilmecesi 
</HEADLINE>
<TEXT>

     Filistinli görüşmeci Saib Erekat, Eriha'nın Filistin yönetimine devriyle ilgili olarak İsrail ile anlaşmaya varıldığını söyledi. 
     Erekat, Associated Press ajansına yaptığı açıklamada, Eriha'da kontrol noktalarının kaldırılması ve İsrail askerlerinin çekileceği alanın büyüklüğüne ilişkin ''son dakika'' anlaşmazlıklarının çözüldüğünü ve devirle ilgili anlaşma sağlandığını bildirdi. 
     İsrail Başbakanı Ariel Şaron'un yardımcısı Dov Weisglass ile dün akşam görüştüğünü belirten Erekat, İsrail'in El Avca köyünü Filistin yönetimine vermeyi ve kasaba girişindeki ana kontrol noktasını kaldırmayı kabul ettiğini kaydetti. 
     Erekat, askeri yetkililerin, konunun ayrıntılarını bugün görüşeceklerini de sözlerine ekledi. 
     Öte yandan, İsrailli askeri yetkililer, söz konusu anlaşmadan haberleri olmadığını, ancak tarafların bugün görüşmeleri sürdüreceklerini belirttiler. 
     Şaron'un yardımcısı Dov Weisglass da Erekat ile görüşmesinde bu konunun ele alınmadığını söyledi. 
     
</TEXT>
</DOC>
