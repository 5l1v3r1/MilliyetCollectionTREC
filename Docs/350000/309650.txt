<DOC>
<DOCNO> 309650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur24.html </URL>
<DATE> 2005/01/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Dikkat Yağış her yerde 
</HEADLINE>
<TEXT>

     Hafta başında yurda giriş yapan yağışlı hava, tüm yurda yayılıyor. Yüksek kesimlerde kar şeklinde düşecek yağışlar, cumartesi günü tüm bölgelerimizde görülecek. Önümüzdeki 3 günde İstanbul ve Ankara yağmurlu, İzmir ve Antalya ise sağanak yağışlı. 
     Hava sıcaklığı yarından itibaren kuzey bölgelerde azalacak. Yağışa rağmen Antalya'da hava sıcaklığı 20 dereceye kadar çıkarken, Erzurum'da gündüz sıcaklığı -11 dereceye kadar düşecek. 
     Bugün Trakya, Kıyı Ege ve Antalya'da etkili olacak yağışlar, yarın Marmara, Batı Karadeniz, Eskişehir-Ankara çevresi, Ege ve Batı Akdeniz'e doğru etki alanını genişletecek. Yağışlar, Antalya ve Kıyı Ege'de sağanak yağmur şeklinde düşecek. 
     Cuma günü Doğu Anadolu, Güneydoğu Anadolu ve Doğu Karadeniz dışında tüm Türkiye yağmurlu. Trakya, Bolu-Kastamonu çevresi karla karışık yağmurlu, Akdeniz ve Kıyı Ege sağanak yağışlı, diğer yerlerin tamamı yağmurlu bir gün geçirecek. 
     Cumartesi günü tüm bölgeler yağış alıyor. Trakya, Eskişehir-Bolu-Kastamonu çevresi ve Doğu Anadolu'da kar yağışı bekleniyor. Diğer bölgelerimiz yağmurlu... 

     
</TEXT>
</DOC>
