<DOC>
<DOCNO> 324598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/eko07.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji bürokrasisine koruma duvarı geliyor 
</HEADLINE>
<TEXT>


ANKARA Milliyet 

Hükümet yıllardır pahalı elektrik satan 4 yap - işlet - devret YİD santralının fiyat indirimine zorlanmaya hazırlanıyor. Bu konuda bürokrasiye özel yetkiler tanıyan bir kararname Bakanlar Kurulu'nda imzaya açıldı. Kararnameyle Enerji Bakanlığı büroksasisine 'sözleşme müzakereleri yapmak ve sonuçlandırmak' yetkisi tanınacak. Konu yargıya intikal ettiğinde muhatap doğrudan hükümet olacak. 
Kararnameyle pahalı elektrik satan Ova, Unimar, Doğa ve Trakya - Enron şirketleri, fiyat indirimine zorlanacak. YİD santrallarından alınan elektriğe halen 1 kilowat saat başında 9.5 cent ödenirken, bu rakamın 6.5 cent civarına çekilmesi öngörülüyor. Sayıştay'ın YİD'lerle ilgili raporunda 4 yıllık sürede 2.3 milyar dolarlık kamu zararı oluştuğu belirtilmişti. YİD şirketleri ise hükümeti uluslararası tahkime gitmekle tehdit ediyor. Enerji Bakanı Hilmi Güler, şirketlerle karşılıklı uzlaşma çerçevesinde indirimi anlaşması yapmak istediklerini söyledi. 


</TEXT>
</DOC>
