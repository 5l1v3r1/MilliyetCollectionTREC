<DOC>
<DOCNO> 303354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko20.html </URL>
<DATE> 2005/01/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TÜRMOB Gelir vergisi mükelleflerinin nüfusa oranı 3 değil, 18.57 
</HEADLINE>
<TEXT>

     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB Genel Başkanı Mehmet Timur, Türkiye'de gelir vergisi mükelleflerinin nüfusa oranının, yüzde 3 değil yüzde 18.57 olduğunu ifade etti. 
     Timur, yaptığı yazılı açıklamada, Türkiye'de gelir vergisi mükellef sayısının 'OECD ortalamasının altında olduğu' yönünde basında yer alan haberlerin, tam olarak gerçeği yansıtmadığını savundu. 
     OECD ülkelerinin büyük bir çoğunluğunda, ücretli çalışanlar beyanname verdiği için gelir vergisi mükellef sayısının yüksek gözüktüğüne dikkati çeken Timur, OECD ülkeleriyle yapılan karşılaştırmanın doğru olabilmesi için, Türkiye'de de ücretli çalışan gelir vergisi mükelleflerinin toplam sayıya dahil edilmesi gerektiğini vurguladı. TÜRMOB Başkanı Timur, şöyle devam etti 
     ''Ülkemizde 10 milyon 500 bin civarında, kayıtlı olarak ücretli çalışan bulunmaktadır. 2 milyon 550 bin kişi ise gelir vergisi mükellefidir. Bu durumda ülkemizdeki gelir vergisi ücretli ve beyannameli olmak üzere mükelleflerin nüfusa oranı yüzde 3 değil, yüzde 18.57'dir. 
     Türkiye'de 2004 yılı Eylül ayı itibariyle 70 milyon 685 bin nüfus bulunuyor. Bunun 49 milyon 944 bini 15 yaş ve daha yukarı yaşta. 22 bin 874 bin kişi istihdam ediliyor. Ancak istihdam edilenlerin yüzde 55.4'ü kayıt dışı çalışmakta.'' Türkye'nin genç nüfusu göz önüne alındığında, asıl sorunun ''kayıt dışı'' olduğunu belirten Timur, kayıt dışı çalışanların sisteme dahil edilmesi durumunda, Türkiye'nin mükellef sayısı bakımından bir çok OECD ülkesinin önünde yer alacağı vurguladı. 
     
</TEXT>
</DOC>
