<DOC>
<DOCNO> 338440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy13.html </URL>
<DATE> 2005/04/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Çelik Şu anki ÖSS sistemi dünyanın en ilkel sistemlerinden biri 
</HEADLINE>
<TEXT>

     Milli Eğitim Bakanı Hüseyin Çelik, ''Şu andaki ÖSS sistemi, dünyanın en ilkel sistemlerinden biridir. Muhtevası itibariyle, mantığı itibariyle liseleri felç etmiş bir sistemdir'' dedi. 
     Kastamonu'daki inceleme ve ziyaretlerini sürdüren Bakan Çelik, dün gece Şerife Bacı Öğretmenevi'nde saat 23.30'da başlayan ve 4.30'a kadar süren, ''Kastamonu'nun Eğitim Sorunları Ve Çözüm Önerileri'' konulu değerlendirme toplantısına katıldı. Vali Mustafa Kara, Milli Eğitim Bakanlığı'na bağlı yaklaşık 20 genel müdür ve yardımcıları, ilçe kaymakamları, belediye başkanları, ilçe milli eğitim müdürleri, ve diğer yetkililerin katıldığı toplantıda, kentteki eğitim kalitesinin artırılmasına yönelik kısa ve orta vadede yapılması gerekenler değerlendirildi. 
     Bakan Çelik ve beraberindekiler bugün de Abdurrahmanpaşa Lisesi'nin 120. kuruluş yıldönümü kutlama törenlerine katıldı. Etkinlikler kapsamında gerçekleştirilen kortej yürüyüşüne de katılan Bakan Çelik, Atatürk ve Şerife Bacı Anıtı'nın önünde düzenlenen saygı duruşu ve İstiklal Marşı'nın okunmasının ardından, Rıfat Ilgaz Kültür Merkezi'nde İşadamı Remzi Gür'ün, ''Osmanlı Padişahları Fermanları, Tuğraları, Beratları ve Resim Sergisi''nin açılışını gerekleştirdi. 
     Burada Remzi Gür ile bir süre sohbet eden ve sergideki eserleri inceleyen Bakan Çelik, daha sonra Kastamonu Fen Lisesi'nin açılışına katıldı. 
     
     FEN LİSESİ'NİN AÇILIŞI 
     Bakan Çelik, açılışta, Kastamonu'da daha önce fen lisesinin olmamasının bir eksiklik olduğunu, açılışı gerçekleştirilen lisenin bu eksikliği giderdiğini söyledi. 
     Kastamonu'nun İstiklal mücadelesinin kalbinin attığı illerden biri olduğunu ifade eden Çelik, şöyle konuştu 
     ''Eskiden insanlar bedenleriyle, kanlarını akıtarak kahramanlık yaparmış, artık beyinle kahramanlık yapmanın, sahip olunan servetle sosyal sorumluluk göstererek kahramanlık yapmanın, gönülden kahramanlık yapmanın zamanıdır. Bize fen alanında bilim alanında teknoloji alanında kahramanlık gösterecek insanlar lazım. Dünya çapında bilim alanında isim yapacak gençlere ihtiyacımız var. Artık biz, dünya literatüründe, bilim tarihinde rekor sayfalarında ismi olan, insanları olan bir ülke olmak durumundayız. Bunun için biz, bize düşeni yapacağız'' 
     
     ''KİMSE KAMU MALIYLA REKLAMINI YAPMASIN'' 
     Kastamonu Fen Lisesi'nin inşaatını yapan müteahhit firmanın adının bulunduğu tabelanın okulun köşesine asılmasını eleştiren Bakan Çelik, ''Bu firmanın okula maddi katkısının olmadığını öğrendim. Kimse kamu malıyla, devletin parasıyla reklamını yapmasın. Ama bu firmanın, okulun ihtiyacı olan spor salonunu yaptırması durumunda, o zaman adını şerefle o salona asarız. Ama devletin parasıyla adınızı oraya asarsanız ben onu indirtirim'' diye konuştu. 
     Açılış sonrası, bir süre öğrencilerle sohbet eden Bakan Çelik, bir öğrencinin, ''ÖSS sistemi değişecek mi '' şeklindeki sorusu üzerine şunları söyledi 
     ''Değiştirsek bile kademeli bir değişiklik olur. Bu sizden sonrakileri kapsar. Yani şok yaratacak bir değişiklik olmaz. Şu anda ÖSS sistemi dünyanın en ilkel sistemlerinden biridir. Yani muhtevası itibariyle, mantığı itibarıyla liseleri felç etmiş bir sistemdir. Bunun değişmesi lazım. Bunu değiştirirken de bir anda, şok tesiri yapacak bir değişiklik yapmayız.'' Açılış törenine Kastamonu Valisi Mustafa Kara, Kastamonu AK Parti milletvekilleri Musa Sıvacıoğlu, Sinan Özkan ve CHP Milletvekili Mehmet Yıldırım da katıldı. 
     Bakan Çelik, açılışta çeşitli yarışmalarda Türkiye genelinde dereceler sahibi Ali Fuat Darende İlköğretim Okulu Halkoyunları ekibinin gösterilerini büyük ilgiyle izledi. 
     Bakan Çelik ve beraberindekiler daha sonra Ankara'ya gitmek üzere Kastamonu'dan ayrıldı. 
     
</TEXT>
</DOC>
