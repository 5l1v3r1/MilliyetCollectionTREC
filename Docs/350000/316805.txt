<DOC>
<DOCNO> 316805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonyas04.html </URL>
<DATE> 2005/02/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Denizlililer, Eğreti Gelin'i beğendi 
</HEADLINE>
<TEXT>

     
     Ferah IŞIK- Ramazan ÇETİN DENİZLİ, DHA 

     

DENİZLİLİ yazar Şükran Kozalı'nın Eğreti Gelinler' kitabından sinemaya uyarlanan ve yönetmenliğini Atıf Yılmaz'ın yaptığı Eğreti Gelin' filmi, Denizli'de bugün gösterime girdi. Denizlililer filme büyük ilgi gösterdi. 
     Filmin gösterime girdiği ilk günde Denizlililer, Eğreti Gelin'in gösterildiği salonları doldurdu. Çok sayıda sinemasever, varlıklı ailelerin oğullarını evliliğe hazırlamak amacıyla eğreti gelinlerin kullanılması geleneğinin, Denizli'de olup olmadığı tartışmaları nedeniyle filmi merak ettiklerini, bu nedenle izlemeye geldiklerini söyledi. Belediye Kültür Merkezi'nde iki salonda birden gösterime giren filmi izleyenler, çok etkilenip, beğendiklerini söyledi. 
     Belediye Kültür Sanat Merkezi İşletmecisi Mehmet Kara da "Film gösterime girdiği ilk günde Denizli'de İstanbul ve İzmir'den bile daha çok ilgi gördü. Asıl patlamayı Cumartesi ve Pazar günleri bekliyoruz. Sinema işletmecisi ve Denizlili olarak filmi ben de merak ediyordum, böyle bir gelenek olup olmadığını bilmiyorum ama güzel film olmuş'' dedi. 
     Film gösterime girmeden önce, Denizli'de büyük tartışma yaratmıştı. Denizli Belediye Başkanı Nihat Zeybekci, Denizli'de eğreti gelinlik geleneğinin olmadığını, bu geleneğin olsa olsa Osmanlı saraylarında olabileceğini belirterek, "Yazara saygı duyuyorum, ancak Denizli'de böyle bir gelenek yok. Eğreti gelinlik geleneğiyle Denizli'nin adını lekelemesinler'' demişti. Eğreti Gelin geleneğinin Denizli'de olmadığını, bu konuda kayıtlara da rastlayamadıklarını söyleyen Belediye eski başkanlarından Ziya Tıkıroğlu da geçtiğimiz günlerde, "Yazar Şükran Kozalı'dan özür diliyorum, böyle bir olay Denizli'de yaşanmış ancak gelenek değilmiş'' diye açıklama yapmıştı. Denizli'de sivil toplum örgütleri de daha film gösterime girmeden önce günlerce Eğreti Gelin geleneğinin olup olmadığını tartışmıştı. 
     
</TEXT>
</DOC>
