<DOC>
<DOCNO> 331710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun15.html </URL>
<DATE> 2005/04/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Pekin'deki göstericiler Japonya Büyükelçiliği'ni taşa tuttu... 
</HEADLINE>
<TEXT>

     Çin'in başkenti Pekin'de düzenlenen gösteride protestocular, Japonya Büyükelçiliği'ni taş yağmuruna tuttu. 
     Zongguancun'da 1000 kadar protestocuyla başlayan ve daha sonra yaklaşık 10 bin kişinin katılımıyla şehir merkezine yönelen yürüyüş sırasında, büyükelçilik binasının yanı sıra bir Japon restoranıyla Tokyo Mitsubishi Bankası'nın Pekin şubesine de taş, sopa ve şişelerle saldırıldı. 
     Göstericilerin, Japonya büyükelçisinin konutuna doğru hareketlendiği ve 200 kadar polisin konut önünde mevzilendiği belirtiliyor. 
     Fransız Haber Ajansı AFP muhabiriyse göstericilerin rezidansı da taşa tuttuğunu bildirdi. 
     Gösteriler, Japonya Eğitim Bakanlığı'nın, 20. yüzyılın ilk yarısında Japon emperyalizminin komşu ülkelere yaptığı zulmün görmezlikten gelindiği bir ders kitabını kabul etmesi üzerine başlamıştı. 
     
</TEXT>
</DOC>
