<DOC>
<DOCNO> 329334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy06.html </URL>
<DATE> 2005/04/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AB, Anadolu kültürünü yakından tanıyacak 
</HEADLINE>
<TEXT>

     Avrupa Birliği'ne AB üye ülkeler tarafından hazırlanan 500 milyon avroya mal olacak bir proje kapsamında, AB'ye üye ve aday ülkelerdeki ilköğretim ve lise çağındaki çocuklara kültürel miras anlatılacak. 
     Selçuk Üniversitesi Fen-Edebiyat Fakültesi Arkeoloji Bölümü Öğretim Üyesi Prof. Dr. Levent Zoroğlu, AA muhabirine yaptığı açıklamada, AB'nin 1993 yılında Malta'da toplantı düzenlediğini ve kültürel mirasın korunmasına yönelik kararlar aldığını belirtti. 
     Alınan bu kararların çok fazla bilinmediği, özellikle Türkiye ve İtalya'da kültürel miras tahribinin ciddi boyutlarda olduğunu dile getiren Zoroğlu, bu yüzden AB'ye üye Belçika, Hollanda, Almanya, İtalya ve İngiltere ile Romanya tarafından kültürel mirasın korunmasına yönelik proje hazırlandığını dile getirdi. 
     Zoroğlu, 500 milyon avroya mal olacak projeye kültürel mirasın zengin olması nedeniyle Türkiye'nin de dahil edildiğini vurgulayarak, şunları kaydetti 
     ''Projede amaç, mirasın büyüklere değil küçüklere anlatılması. Kültürel mirasın korunmasına yönelik uygulanacak yöntemleri ve stratejiyi belirlemek üzere hazırlanan projede ilköğretim ve lise öğrencileri Türkiye'de dahil Avrupa'nın kültürel mirası hakkında bilinçlendirilecek. Proje üzerinde 3 yıl çalışacak arkeologlar, mirasın en etkili şekilde korunması amacıyla birçok yöntemler geliştirecek. Şu anda, benim de üyesi olduğum, AB Parlamentosu'nun bir organı olarak çalışan alt komisyon, sık aralıklarla toplantılar düzenliyor. Sonbahar aylarında Belçika'da yapılacak toplantının ardından, 2006'nın İlkbahar toplantısını Konya'da gerçekleştireceğiz.'' 
     
     MİRAS DERSİ OKULLARDA ZORUNLU OLACAK 
     Bu yöntemlerin başında okullarda kültürel mirasın anlatılmasını sağlayacak müfredatın hazırlanması geldiğini belirten Zoroğlu, ''Proje AB'ye sunuldu. İlk kez hazırlanan bu proje ilgili komisyon tarafından büyük olasılıkla kabul edilecek. Daha sonra AB'ye üye ve aday ülkelerdeki kültürel miras, okulların müfredatına girecek. Hazırlanacak program, Türkiye ve AB ülkelerindeki ilköğretim ve liselerde zorunlu olacak'' dedi. 
     Zoroğlu, bu projenin arkeolojik mirası diğer katılımcı ülkelere göre daha zengin olan Türkiye açısından büyük önem taşıdığını ifade ederek, ülkemizin tanıtılması açısından çok faydalı olacağını anlattı. 
     AB'nin yemekten, el nakışına kadar tamamıyla Türk kültürünü tanımasıyla Türkiye'nin turizm gelirinin de büyük oranda artacağını dile getiren Zoroğlu, ''AB ülkesindeki bir çocuk, Çatalhöyük kazısını, Konya'nın yemeğini ders olarak görecek ve bilgi sahibi olacak. Türkiye'ye gelen turist ülkemiz hakkında daha çok şey bilecek. Bu projenin uygulanmasından birkaç yıl sonra faydaları görülmeye başlanacak'' diye konuştu. 
     
</TEXT>
</DOC>
