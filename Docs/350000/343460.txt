<DOC>
<DOCNO> 343460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas09.html </URL>
<DATE> 2005/05/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
TDK'ya 'belden aşağı' sorular 
</HEADLINE>
<TEXT>

     Türk Dil Kurumu’nun TDK başı yurttaşlardan gelen cinsel içerikli sorularla dertte. 
     Yurttaşlar, TDK’nın internet sitesi kurulduğundan bu yana sözcük arama linklerine en çok merak ettikleri sözcükleri yazarak anlamlarını soruyor. Ancak aranan sözcükler arasında, anlamları herkes tarafından bilinmesine rağmen özellikle kadın ve erkek cinsel organlarının halk arasındaki adlarının yer alması dikkat çekiyor. 
     
     "TDK CİNSEL ORGANLARIN AYIP OLMAYAN SÖYLEMLERİNİ BULSUN" 
     Psikolog Alanur Özalp, konu hakkında ANKA’ya yaptığı açıklamada, kadın ve erkek cinsel organının İngilize’de pek çok karşılığının bulunduğunu, ancak Türkçe’de kelimelerin ayıp olmayan söylemlerinin bulunmadığını belirtti. "Örneğin bir anne çocuğuna ’bebek nasıl meydana gelir’ anlatmak istese o kelimeleri kullanamaz. Ya da tez yazmak isteyen biri kelimenin yabancı anlamını kullanmak istemeyebilir" derken TDK’nın bu sözcükler üzerinde çalışma yaparak ayıp olmayan söylemlerini bulması gerektiğine işaret etti. 
     
     "TAMAMEN TACİZ" 
     Psikiyatrist Nihat Kaya ise durumu tamamen dalga geçme isteği, taciz ve muziplik olarak yorumlarken, sözcüklerin halk arasında rahatça kullanıldığını, kimsenin de kimseyi kınamadığını, tez yazmak isteyen bir bilim insanının da sözcüğün yabancı karşılıklarını isterse kullanabileceğini söyledi. Kaya, "Bu nedenle TDK’nın yeni sözcükler bulmasına gerek yok. Yapsa bile tutar mı bilmem" dedi. 
     
     "GENÇLER SEKSÜALİTEYE ULAŞMAK İSTİYOR" 
     Psikiyatrist Oğuz Berksun da bu soruları genelde genç kesimin seksüaliteye ulaşmak için sorduğunu kaydetti. 
     Berksun, "Gençler anlamından çok ne işe yaradığını ve nereye varabileceğini öğrenmek istiyor. Tabii sadece halk arasındaki tabirlerin sorulması vatandaşların terminoloji cehaletini de gösteriyor. Ama şunu da söylemek gerekir ki Türkçe’de bu konuyla ilgili sözcük sayısı zengin değil" diye konuştu. 
     
</TEXT>
</DOC>
