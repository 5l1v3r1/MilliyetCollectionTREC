<DOC>
<DOCNO> 326747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur12.html </URL>
<DATE> 2005/03/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Herkes şaşırdı 5 yaşındaki hırsız 'avukat isterim' dedi 
</HEADLINE>
<TEXT>

     Fatih KARAÇALI DHA 

ADANA'daki bir alışveriş merkezinde, 5 yaşındaki M.T.'nin bir kadının çantasını çalarken yakalanmasının ardından meydana gelen gelişmeler, herkesi şaşırttı. Polise en küçük bir ipucu vermeyen ve avukat isterim' diyen M.T.'nin Bursa'daki ailesi de Adana'ya gelmeyerek, çocuğun alınması için avukat gönderdi. Hırsızlık için kullanıldığı anlaşılan M.T., avukata teslim edilmeyerek, yurda yerleştirildi. Yapılan araştırmada, M.T.'nin daha önce İstanbul Atatürk Havalimanı'nda da hırsızlık yaparken yakalandığı anlaşıldı. 
     Hırsızlık olayı, geçtiğimiz cumartesi M1 Tepe Alışveriş Merkezi'nin Real market bölümünde meydana geldi. Alışveriş yapan Ayşe Vural, bir ara tezgah üzerine koyduğu çantasının kaybolduğunu görünce güvenlik görevlilerine haber verdi. Kapıları kapatan güvenlik görevlileri araştırma yaparken, alışveriş merkezinin güvenlik kamerası görüntüleri de incelendi. Görüntülerde bir çocuğun çantayı alıp dışarı çıkarak, tuvaletlerin olduğu bölüme doğru gittiği belirlendi. Bunun üzerine o bölgede araştırma yapan güvenlik görevlileri, hırsızlık zanlısı M.T.'yi çantayla birlikte yakalayarak polise teslim etti. 
     O HENÜZ 5 YAŞINDA Henüz 5 yaşındaki zanlı Emniyet Müdürlüğü Çocuk Şubesi'ne götürüldü. Yaşıtı birçok çocuk kaybolduğunda doğru dürüst ev adresi ve telefonunu veremezken, M.T.'nin "Susma hakkımı kullanacağım ve avukatımı istiyorum'' demesi şaşkınlık yarattı. Polisin ailesine teslim edeceklerini söylemesi üzerine Bursa'da yaşayan ailesinin telefonunu veren M.T., Adana'ya Amcamın kızları' dediği, Yağmur ve Sultan Atmaca ile birlikte geldiğini, onların daha sonra İstanbul'a gittiklerini söyledi. Bu kişilerin, mahkeme kararı ile daha önce soyadlarını değiştirdikleri belirlendi. 
     Polisin telefonla ulaştığı Bursa'nın Osmangazi İlçesi Cumhuriyet Caddesi Külhan Sokak'ta oturan anne Gülşah T., eşi Burhan T.'den ayrı yaşadığını, bu nedenle babasının ilgilenmesi gerektiğini söyledi. Baba Burhan T.'ye ulaşamayan polis, yeniden anneyi arayarak çocuğunu alması için Adana'ya gelmesi gerektiğini anlattı. Adana'ya gelmeyeceğini ifade eden anne Gülşah T., oğlunu vekalet verdiği avukatının teslim alacağını belirterek polise olumsuz yanıt verdi. 
     
     AVUKATA TESLİM EDİLMEDİ 

     Çocuklarına sahip çıkmayıp, Adana'ya gelmek istemeyen ailenin avukatı Erşan Sarı, verilen vekaletle M.'yi almak için polise başvurdu. Reşit olmayan bir çocuğun ebeveynleri dışında birisine ancak mahkeme kararı ile verilebileceğini bildiren polis, çocuğu avukata vermeyip devlet korumasına alarak, Sosyal Hizmetler İl Müdürlüğü'ne teslim etti. 
     Yapılan araştırmada M.'nin geçen ay İstanbul Atatürk Havalimanı'nda aynı şekilde kadınların çantalarını çalmaya çalışırken yakalanıp, cezai ehliyetinin bulunmaması nedeniyle savcılıkça serbest bırakıldığı ortaya çıktı. M.'nin tek başına Bursa'dan gelip hırsızlık yapamayacağını dikkate alan polis, çocukları hırsızlıkta kullanabileceklerini düşündüğü kişileri soruşturuyor. Adana'da birçok mensubu adi suç olaylarına karışan Cono aşireti benzeri bir çeteden şüphelenen polis, 5 yaşında bir çocuğun yakalandığı anda, "Avukatımı isterim, susma hakkını kullanıyorum'' demesini böyle bir şebekenin varlığı olarak değerlendirdi. 
     ESKİŞEHİR'DE BANKA SOYMAYA KALKTILAR Alış veriş merkezinde çanta hırsızlığı yaparken yakalanan 5 yaşındaki M.T. ile ilgili araştırmalarını sürdüren Adana Çocuk Şubesi ekipleri, ilginç sonuçlara ulaştı. Kalabalık alış veriş merkezlerini ve halkın yoğun olduğu yerleri tercih eden M.T.'nin amcamın çocukları' dediği iki kız çocuğunun aynı yöntemle Eskişehir'de hırsızlık yaptıkları ortaya çıktı. Eskişehir'de kalabalıktan yararlanarak girdikleri bankadan 70 bin YTL'yi alıp kaçan ve güvenlik kameraları tarafından saniye saniye görüntülenen iki küçük kızın M.T. ile aynı aileden oldukları belirlendi. 
     
</TEXT>
</DOC>
