<DOC>
<DOCNO> 324296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/civaoglu.html </URL>
<DATE> 2005/03/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Başmüzakereci 
</HEADLINE>
<TEXT>


İstanbul'un tarihi binalarından birindeki restoran. Masada çekik gözleri nedeniyle Uzakdoğu kökenli olduğu izlenimi veren 40'larında bir adam... Ve Kemal Derviş. Ayaküstü bir konuşma. Masadaki Uzakdoğulu ile tanıştırıyor. Japonya Sanayi Bakan Müsteşarı. 
İngiltere, Japonya gibi ülkelerde ikinci bakan gücünde bakan müsteşar statüleri var. 
Siyasi olmayan teknik hizmeti onlar yürütüyor. Japon dostu, elimi sıkarken "Mr. Derviş'in öğrencisiyim" diyor. Kemal Derviş, ABD'nin en saygın üniversitelerinden olan Princeton'da hocalık da yaptı. Yerkürenin seçkin siyasetçileri, ilim adamları, bürokratları arasında çok sayıda öğrencisi var. 
Düşünüyorum... 

Golfçüden futbolcu olmaz 
Türkiye, Derviş'ten yeterince yararlanıyor mu 
Onu, küresel marka değerini Türkiye ile örtüştürmek ve bu gibi çok önemli bir misyonun başına getirebilmek gerek. 
Ülke şansını, zaman zaman bir tek şahıs bile açabilir. 
"Derviş'ten yararlanmak" denince, akla hemen onu, bir partinin genel başkanı yapmak geliyor. 
Oysa bunu istemediği anlaşılmış olmalı. 
Uluslararası golf şampiyonunu "Sen iyi sporcusun, bunu da yaparsın" gazıyla yerel bir futbol takımına santrafor yapmak girişimi kadar anlamsız. 
Birikimini kasaba kasaba dolaşıp, kan ter içinde, çıtası düşük meydan nutuklarında mı harcayacak 
Sığ demagojilerle, polemiklerle uğraşacak, sırt sıvazlayıp, yanak mı öpecek 
Genel başkanlık koltuğuna oturup kendine "Sen neymişsin be ağabey " dedirtmek ve kasım kasım kasılmak için mi bunlar Anlaşılması gereken bir şey var... 
Kemal Derviş'in gözünde bunlar yok. Kendi birikimini Türkiye'nin hizmetine vermek istiyor. Bunu da iğne deliği kadar olanak bulsa, gene yapıyor. Son 10 günde bildiğim kadarıyla Yunanistan'da ve Londra'da Sosyal Demokrat Parti kongrelerine katıldı. Türkiye'yi temsil etti. 
Washington Post onu Dünya Bankası başkanlığına aday gösteriyor. 
............... 
Kişileri ikon haline getirmek istemem. Yukarıdaki satırlarım da, kişisellik dozunu belki biraz aştı. 
Ancak... Ciddi bir nedeni var. 

Başmüzakereci benim 
Medyada yer alan haberlere göre Kemal Derviş, "Başmüzakereci aslında benim" demiş. Yani, "başmüzakereci" olarak atanacak kişinin resmi sıfatı aslında dekor olduğu gibi bir izlenim veriyor. 
"Başmüzakereci kim olursa olsun AB benden sorulur." 
Hani kriterler 
Başmüzakereci siyasetçi olmayacaktı... Çok iyi İngilizce ve Fransızca bilmeliydi... Avrupa'da çevresi olmalıydı. 
Bu en az 10 yıl sürecek bir görev. Başmüzakereci ile AKP liderliği özdeşleşirse, 10 yıl içinde değişecek iktidarlarla birlikte başmüzakereciler de değişecek demektir. Her değişimle yeni başmüzakereci, her şeye yeniden başlayacak. Türkiye'nin sırtından zaman kaybı. 
AB stajı yapacak. 
Türkiye insanının ensesinde tıraş etmeyi öğrenen acemi berberle uğraşacağız. Süreklilik olmayınca ona geçici gözle bakılacak. Uzun vadeye yayılan uyum planı önerileri dikkate alınmayacak. Hele başbakanın dekoru gibi görünürse, müzakereler "film gibi" olacak. Bütün bu eksilerin ötesinde hiç mi artı yok. Belki şöyle düşünülebilir 
"Başbakan, AB dosyasına, sonuna kadar sahip çıkacak. İşi taşerona devretmeyeceğim demek istemiş olabilir." 
Ama bu mesajın da söylemi, özünü sakatlıyor. "Başmüzakerecinin saygınlığını ve tam yetkili olduğunu vurgulamalı, onun arkasında güvence de benim" diyebilmeliydi. Başmüzakereci daha şimdiden ölü doğum gibi görünüyor. 
............... 
1960 öncesinde Prof. Nihat Erim CHP'nin önde gelen ismiydi. Dönemin Başbakanı Menderes ve Dışişleri Bakanı Zorlu, onu -hiç kompleks duymadan- Kıbrıs müzakerelerinin ve Kıbrıs anayasası hazırlıklarının başına getirdi. Türkiye için çok iyi sonuçlar alındı. Daha sonraki yıllarda Türkiye, başbakan ve bakan asarken, ihtilalle çalkalanırken, siyasi partiler kapanırken, yani kendi derdine düşmüşken o alınan sonuçlar, elden kayıverdi. 
Başmüzakereci, siyaset müsameresinin dekoru gibi görülmemeli. 



</TEXT>
</DOC>
