<DOC>
<DOCNO> 348592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy01.html </URL>
<DATE> 2005/06/03/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
AB zirvesinde gündem Türkiye 
</HEADLINE>
<TEXT>

     AB devlet ve hükümet başkanlarının 16-17 haziranda Belçika'nın başkenti Brüksel'de yapacağı zirvede, Türkiye ile müzakerelerin 3 ekimde başlayacağı bir kez daha vurgulanacak. 
     Abhaber internet sitesinin duyurduğu habere göre, zirvede ek protokolün 3 ekime kadar imzalanmasının beklendiği de hatırlatılacak. 
     Habere göre zirve sonuç bildirisi taslak metninde genişlemeye beş paragraf ayrıldı. 31 mayısta AB Daimi Temsilciler Komitesi Coreper'e gönderilen birinci taslak metinde, 18-19-20'nci paragraflar Romanya ve Bulgaristan'a, 21-22' paragraflar Türkiye'ye, 23'üncü paragraf ise Hırvatistan' a ayrıldı. Söz konusu paragraflar ise şöyle 
     21'inci paragraf 'AB Konseyi 16-17 aralık 2004'te yapılan zirvede alınan kararlar çerçevesinde Türkiye ile müzakerelerin 3 ekimde başlayacağını hatırlatır' 
     22'nci paragraf 'AB Konseyi Türkiye'nin müzakerlere başlamadan önce uyum protokolünü 10 yeni üye ülkeye genişleteceği yönünde verdiği taahütü hatırlatır. AB Konseyi bu çerçevede Türkiye ile AB Komisyonu arasında tesis edilen uzlaşıyı memnunlukla karşılar. Konsey müzakereler başlamadan önce protokolün imzalanmasını bekler' 
     Coreper'e gönderilen AB sonuç bildirisi üzerinde üye ülkeler tartıştıktan sonra söz konusu metin AB Konseyine gönderilecek. 
     Öte yandan Avrupa Birliği liderleri, AB Anayasası'nın Fransa ve Hollanda'da reddedilmesi sonrası atacakları adımları belirlemeye çalışıyor. Fransa Cumhurbaşkanı Jacques Chirac ve Almanya Başbakanı Gerhard Schröder, bugün Berlin'de görüşme kararı aldı. 
     Chirac'ın ofisi, "toplantıda Avrupa'nın inşasının geleceği tartışılacak" dedi. 
     16-17 haziranda Brüksel'de biraraya gelecek olan Avrupa birliği liderleri ise yeni bir Avrupa Birliği Anayasası taslağı oluşturulması ihtimalini ele alacak. 
     Avrupa Birliği Komisyonu sözcüsü, "konunun zirvede tartışılacağından eminim" dedi. AB Anayasası’na bugüne kadar 10 üye ülke onay verdi. 
     AB Anayasası’nın Fransa ve Hollanda'da reddedilmesi üzerine, İngiltere'nin gelecek yıl yapmayı planladığı anayasa referandumunu askıya alması bekleniyor. 
     
</TEXT>
</DOC>
