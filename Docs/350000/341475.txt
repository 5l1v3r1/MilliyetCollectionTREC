<DOC>
<DOCNO> 341475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun21.html </URL>
<DATE> 2005/05/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kuzey Kore, bir nükleer denemeye hazırlanıyor 
</HEADLINE>
<TEXT>

     ABD’nin Japonya Büyükelçisi’nin, Kuzey Kore’nin bir nükleer denemeye hazırlandığını söylediği bildirildi. 
     ABD’nin Tokyo Büyükelçiliği’nden bir diplomat, "kısa bir süre önce ABD’nin Tokyo Büyükelçiliği’ne atanan Thomas Schieffer’in, bir Japon politikacıya, Kuzey Kore’nin nükleer denemeye hazırlandığını söylediğini" belirtti. 
     Amerikalı diplomata göre Schieffer, "Eğer bir deneme yaparlarsa bu Pyongyang’ın görüşme masasına dönmesini amaçlayan sürecin sona ermesi anlamına gelir" diye konuştu. 
     Kuzey Kore, bugün Yongbyon’daki nükleer tesiste bulunan bir reaktörden nükleer yakıt çubuklarını söktüğünü bildirmişti. 
     Dışişleri Bakanlığı’ndan bir yetkili, resmi KCNA ajansına yaptığı açıklamada, kısa sürede 5 megawattlık nükleer santralden, 8 bin nükleer yakıt çubuğunu sökme işlemini başarıyla tamamladıklarını söylemişti. 
     New York Times gazetesi de geçen hafta, ABD’nin kısa bir süre önce çekilen uydu fotoğrafları sayesinde Kuzey Kore’nin bir nükleer deneme hazırlığı içinde olduğundan kuşkulandığını yazmıştı. 
     Haberde, şimdiye dek hiç nükleer silah denemesi yapmayan Kuzey Kore’nin, kuzeydoğusundaki Kilchu ya da Kilju adı verilen bölgede ekim ayından bu yana sürdürdüğü periyodik faaliyetlerini son haftalarda iyice yoğunlaştırdığı belirtilmişti. 
     Şüpheli bölgede büyük bir tünel kazılmakta olduğunu kaydeden nükleer silah uzmanları, bu tüneli sıradan bir madenden ayırmanın zor olmadığını, bunun da Pyongyang’ın bir nükleer denemeye hazırlık yapmakta olduğu işareti sayılabileceğini belirtmişlerdi. 
     
</TEXT>
</DOC>
