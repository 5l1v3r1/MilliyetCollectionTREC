<DOC>
<DOCNO> 317407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/magazin/amag.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Para basıyorlar 
</HEADLINE>
<TEXT>


Reality şovlarla şöhret olanlar, artık para almadan ekrana çıkmıyor. Örneğin milli damat Caner, kapıyı 1000 dolardan açıyor ama karşılığını da veriyor .. 

ALİ'CE Ali EYÜBOĞLU 

Geniş bir izleyici kitlesi yakalayan ama bir o kadar da eleştiri alan yarışma programlarının yıldızları, şöhretin nimetlerinden faydalanmaya başladı. "Biz Evleniyoruz"dan Tülin'le Caner'in, "Kalplerde İkinci Bahar"dan Nurhan'la Oya'nın, "Gelinim Olur Musun "dan Semra Hanım'la Sinem'in vaktiyle ettiği kavgalar, şimdi cüzdanlarını kabartmaya yarıyor. Ekran şöhretlerinin "kanlı canlı kavga"lar için talep ettikleri paralar 300 - 1000 dolar yaklaşık 400 - 1300 YTL arasında değişiyor. 

'Reyting viagraları' 
Son olarak konuk olduğu "Gülbence"de yaptığı şovla bir kez daha dikkatleri üzerine çeken Caner, "reyting viagraları"nın en pahalısı. "Gülbence"de Tülin'in kendisini samimiyetsizlikle suçlaması üzerine sehpadaki bardağı alıp kafasında kıran, kameralar karşısında ayılıp bayılan Caner, kendisini canlı yayına çağıranlardan 1000 dolar istiyor. "Kalplerde İkinci Bahar"dan Nurhan Gül'ün ekran tarifesi 500 YTL. "Gelinim Olur Musun " yarışmasındaki sıkıntılı kaynana Semra Hanım'ın eski eşi olarak şöhret yapan Hamit Türk'ü konuk etmenin bedeli ise tam 400 YTL. 

Dizide de oynuyorlar 
Bu arada Caner'le Hamit Türk, "Samira Hanım" adlı dizide de oyunculuk yapıyor. TGRT'de yayımlanan diziden Caner bölüm başına 1500 YTL, Hamit Türk ise 1000 YTL kazanıyor. Stüdyoların seyirci koltuklarını kişi başına 20-40 YTL ödeyip dolduranlar, suni kavgalarla reytingleri yükseltenlerin para taleplerine mecburen "evet" diyor. Doğrusunu söylemek gerekirse, onlar da aldıkları paranın hakkını son kuruşuna kadar vermeye çalışıyor. Çünkü, reyting raporlarındaki her olumlu gelişme, onlar için rakip programlara açık davetiye anlamına geliyor. 

Ekran tarifesi Caner 1000 dolar Nurhan Gül 500 YTL Hamit Türk 400 YTL 


</TEXT>
</DOC>
