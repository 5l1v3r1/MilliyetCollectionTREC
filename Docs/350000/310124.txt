<DOC>
<DOCNO> 310124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/spo04.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakika krizi 
</HEADLINE>
<TEXT>


Trabzonspor'un renklerine katmak için yoğun uğraş verdiği Zrowski ve Szymkowiak'ın transferinde pürüz çıktı. Polonya'daki pazarlıkta Wisla Krakow yöneticileri fiyat artırınca görüşmeler tıkandı 


Çark ettiler 
TRABZONSPOR'UN transfer etmek için yoğun çaba safettiği Marciez Zrowski ve Miroslaw Szymkowiak'ta pürüz çıktı. İki oyuncunun işini bitirmek için Polonya'ya giden yönetici Metin Akbaşoğlu ile Wisla Krakow yöneticilerinin pazarlık masasında adeta birbirine girdiği öğrenildi. Akbaşoğlu, "Gelin anlaşalım dediler. İstedikleri 3 milyon 800 bin euroyu, 3 milyon 300 bin euro indirdiler. Ancak buraya geldiğimizde geri adım atıp fiyatı 4 milyon euro olarak açıkladılar. Bu şartlarda anlaşmamız mümkün değil" dedi. 

Beraldo bitti 
BORDO-Mavili yönetici, bu gelişmeler üzerine masayı terkettiğini söyledi ve "Otele döndüm. Haber bekliyorum" diye konuştu. Brezilya pazarında da oyuncu arayışlarını sürdüren Trabzonspor, Corinthias'ın kaptanlığını yapan 25 yaşındaki stoper Anderson Cleber Beraldo'yla anlaşmaya vardı. Polonyalı futbolcular için kulüpleri ile yaşanan sorunun sürmesi halinde Karadeniz ekibinin Santos'da forma giyen Fabinho Jesus ve Newell's Old Boys takımından Gullermo Andres Marino'yu renklerine katacağı kaydedildi. 

Kayseri alarmı 

TEKNİK Direktör Şenol Güneş, rakibin büyüğü ile küçüğü olmayacağını belirterek, "Kayserispor karşısına kazanmak için çıkacağız" dedi. Güneş, "Teknik olarak bazı eksiklerimiz var ve onları gidermeye çalışacağız. Yeni transfer Özgür'ün de takıma uyumunda bir sorun yaşanacağını sanmıyorum" ifadelerini kullandı. 
SPORDA şiddetin kaldırılmasıyla ilgili olarak ise Şenol Güneş, "Artık tribünlerden 'vur, kır, parçala, bu maçı kazan' sloganlarını kaldırmamız gerekiyor. Statlar, şenlik alanları olmalı. Buraya insanlar eğlenmek için geliyor" diye konuştu. Trabzonspor hazırlıklarını dün tek antrenmanla sürdürdü. 

Trabzonspor silbaştan 

TRABZONSPOR'DA Fatih Tekke ve Gökdeniz'in yıllık 1 milyon 650 bin YTL'na 1 trilyon 650 milyar anlaşmasının ardından Denizlisporlu Özgür Vurur'a da 850 bin YTL 850 milyar verilmesi nedeniyle yönetim, sözleşmelerde iyileştirmeye gitme kararı aldı. Başta Yattara, Mehmet Yılmaz, Tolga, Hüseyin Çimşir, Erdinç, Celalettin, Volkan, İbrahim Ege olmak üzere birçok oyuncunun ücreti yeniden belirlenecek. 
FUTBOL A.Ş. yöneticilerinin önümüzdeki aydan itibaren bu futbolcularla bir araya gelerek, gelecek sezondan itibaren uygulamaya konulacak olan yeni ödeme takvimini görüşecekleri öğrenildi. Bu arada Antalya'da yapılan kampa tam 4 gün gecikmeli gelen ve en az 25 milyar lira ceza verileceği belirtilen Yattara'nın cezası resmiyet kazanmadı. Teknik Direktör Şenol Güneş'in yönetime henüz rapor vermediğini bildirildi. 


</TEXT>
</DOC>
