<DOC>
<DOCNO> 316685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun15.html </URL>
<DATE> 2005/02/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
BM hukuk komitesi, insan kopyalamasına karşı çıkan tasarıyı kabul etti 
</HEADLINE>
<TEXT>

     Birleşmiş Milletler Genel Kurulu'na bağlı olarak faaliyet gösteren hukuk komitesi, insan kopyalanmasına karşı çıkan bir karar tasarısını kabul etti. 
     35'e karşı 71 oyla kabul edilen ve oylama için Genel Kurula gönderilen tasarıda, insan onuru ve insan yaşamının korunması prensibine uymadığı müddetçe, her ne amaçla olursa olsun insan kopyalanmasına karşı çıkılıyor. 
     ''İnsan Klonlamaya Dair BM Deklarasyonu'' başlıklı tasarının oylamasında, aralarında Türkiye'nin de bulunduğu 43 ülke çekimser kaldı. 
     Tasarı, bilimsel çalışmalarda insan yaşamını yeterince koruyacak önlemlerin alınması ve insanlık onuruna aykırı genetik mühendislik tekniklerine yönelik uygulamaların yasaklanmasını da öngörüyor. 
     Tasarıya karşı çıkan ülkeler, üreme amaçlı klonlama ile tedavi amaçlı klonlama arasında fark olduğunu, belirli kurallar çerçevesinde bilimsel araştırma ve tedavi amaçlı kopyalamaya ulusal düzeyde izin verilmesi gerektiğini belirtti. 
     İslam Konferansı Örgütü İKÖ üyesi ülkeler de tasarı konusunda tam bir uzlaşı sağlanamadığı için çekimser oy kullandıklarını kaydetti. 
     Aralarında ABD ve Vatikan'ın da bulunduğu 62 ülke, her ne amaçla olursa olsun insan kopyalanmasına karşı çıkıyor. 
     Türkiye'nin de aralarında bulunduğu 22 ülke ise üreme amaçlı klonlamanın tamamen yasaklanmasını desteklemekle birlikte, tedavi ve araştırma amaçlı klonlama konusundaki kararın tek tek ülkelere bırakılmasını istiyor. 
     
</TEXT>
</DOC>
