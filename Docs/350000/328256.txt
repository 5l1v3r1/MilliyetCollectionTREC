<DOC>
<DOCNO> 328256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur27.html </URL>
<DATE> 2005/03/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hazine arazisi üzerinde ruhsatsız ilçe .. 
</HEADLINE>
<TEXT>

     Şanlıurfa'nın Ceylanpınar İlçesi'nde imar planı ve mücavir alan içinde yer alan kaymakamlık, belediye başkanlığı ve emniyet müdürlüğü binalarının da aralarında bulunduğu çok sayıda yapının, hazine arazisi üzerinde oluşu nedeniyle ruhsatsız olduğu bildirildi. 
     AA muhabirinin aldığı bilgiye göre, 1948 yılından itibaren yerleşime açılan ve 1982 yılında ilçe statüsüne kavuşan ilçede, yaklaşık 8 bin civarındaki meskenden yalnızca 500'ünün tapusu bulunuyor. 
     Yeni Türk Ceza Kanunu'nun kısa süre sonra yürürlüğe gireceğini ve bütün ilçe halkının bu durumdan olumsuz etkileneceğini hatırlatan yetkililer, bir an önce yasal düzenleme yapılması gerektiğine dikkati çektiler. 
     
     YENİ DÜZENLEME TALEBİ 
     Ceylanpınar Belediye Başkanı İsmail Aslan, konuyla ilgili olarak AA muhabirine yaptığı açıklamada, ''Yeni TCK'nın, 'İmar Kirliliği'ne neden olma' hükmünü içeren 184. Maddesi'nin uygulanmaya koyulması halinde kamu görevlileri de dahil birçok kişiye yargı yolu açılacak'' dedi. 
     Yasaya göre, yapı ruhsatiyesi alınmadan veya ruhsata aykırı olarak bina yapan veya yaptıran kişinin bir yıldan beş yıla kadar hapisle cezalandırılacağını anımsatan Aslan, tapuları bulunmadığı için yapıları ruhsatlandıramadıklarını da kaydetti. 
     İlçenin yaklaşık yüzde 90'ının hazine arazisi üzerinde kurulu bulunduğunu ve Türkiye'de bu durumda başka bir ilçenin daha olmadığını savunan Aslan, konunun daha öncede TBMM gündeminde de tartışıldığını, ancak, sonuç alınamadığını bildirdi. 
     Sorunu çözmenin aslında zor olmadığını, söz konusu arsaların belediyeye ya da şahıslara düşük bir ücret karşılığında satılabilmesinin önünü açmak için yeni düzenlemeler yapılması gerektiğini aktaran Aslan, şöyle devam etti 
     ''Yasayla birlikte bir hayli zorluk çekeceğiz. İnsanlar buralarda uzun zaman önce evler ve işyerleri yapmış. Kaymakamlık, belediye başkanlığı ve emniyet müdürlüğü binalarının da aralarında bulunduğu çok sayıda yapı, hazine arazisi üzerinde oluşu nedeniyle ruhsatsız. Ruhsat vermek için tapu gerekli, ancak bugüne kadar istenmiyordu. Ceza yasasının gündeme gelmesi üzerine Ceylanpınar Cumhuriyet Savcılığı 30 inşaat durdurdu. Bu durumda tek yol yasal düzenlemenin bir an önce hayata geçirilmesidir.'' 
     
     YENİ TCK'NIN MADDELERİ 
     Yeni Türk Ceza Kanunu'nun ''imar kirliliğine neden olma'' şeklindeki 184. Maddesi'ne göre, yapı ruhsatiyesi alınmadan veya ruhsata aykırı olarak bina yapan veya yaptıran kişi, bir yıldan beş yıla kadar hapis cezasıyla cezalandırılıyor. Yapı ruhsatiyesi olmadan başlatılan inşaatlar dolayısıyla kurulan şantiyelere elektrik, su veya telefon bağlantısı yapılmasına müsaade eden kişi suç işlemiş oluyor. 
     
</TEXT>
</DOC>
