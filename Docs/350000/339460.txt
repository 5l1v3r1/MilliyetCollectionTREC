<DOC>
<DOCNO> 339460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yazar/temelkuran.html </URL>
<DATE> 2005/05/04/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Özer Çiller ve dizi dizi inciler 
</HEADLINE>
<TEXT>
Galaktik insanlar 

"Dürüstlük yalnız dış dünyamızın dürüstlüğü değildir. Bir o kadar da, hatta fazlası ile, iç dünyamızla ilgilidir. Kutsal kitaplar, "İnsan, düşüncelerinden sorumludur" der. Zek mız ve ruhumuz, dürüstlüğümüzün birbirleriyle ilişkili parçalarıdır. Beden dürüstlüğü de yine bu bütünün bir parçasıdır." 
Bu müstesna, dürüstlüğe adanmış cümleler, "yarı ruh yarı beden, galaktik insan" Özer Çiller'in Hürriyet Kelebek eki için hazırladığı yazı dizisinin dünkü bölümünden. Yazı dizisinin başlığı "130 Yıl Yaşamanın Sırları" Dizi, "Yeniçağda Düşünce Gücü ve Holistik Sağlığa Açılan Pencere" adlı, aynı "galaktik şahsa" ait eserden yola çıkılarak hazırlanmış. "Holistik", "telekinetik" ve pek tabiidir ki "galaktik" bir yazı dizisi. Çok tavsiye ediyorum. 
Diğer yandan da bu dizi vesilesiyle, kendimi, benim yaşlarımdaki insanların pek iyi hatırlayacağı "Galaktika" dizisini anmaktan da alamıyorum. Şimdi tabii Galaktika'yı hatırlayınca doğal olarak dizinin kötü adamları Saylonluları da insan hatırlamadan edemiyor. Özer Bey, tabii ki "galaktik" bir insan olarak hatırlamayabilir bu eski diziyi. Dürüstlük şığı, bir "Galaktikalı" olarak çok yabancıdır Saylonlulara... Halbuki ben bayağı iyi hatırlıyorum. 
Bir uzay gemisiyle ülkemize gelen bir Saylonlu karı-koca, 1980'lerin ortasıydı, İstanbul Bankası'nı ele geçirmişlerdi. İstanbul Bankası'nın genel müdürlüğüne gelen Saylonlu koca, usulsüz krediler vererek bankanın içini boşaltmıştı. O dönemde bu usulsüz krediler ve alçak Saylonluların bankaya yaptıkları saldırılar, bankalar yeminli murakıpları tarafından rapor edilmiş, ama bu namussuz ve hiç de dürüst olmayan uzaylılar zamanaşımıydı, şuydu, buydu derken meseleden paçayı sıyırmıştı. 
Fakat Saylonluların güzide memleketimize yapıp ettikleri bununla bitmedi. İnsanlarla iki eliyle birden tokalaşarak etkisi altına alan sarı saçlı kadın Saylonlu, ekonomiden sorumlu bakan olduğu vakitlerde 90'ların başında devlete sızmışlardı azizim Antalya'daki Holiday Inn otelinin arazi tahsisi konusunda da gazetelerde şüpheli haberler çıkmıştı. O dönemde otelin işletmecisi yine bu Saylonlu aileydi. 
90'ların ortalarına gelindiğinde Saylonlu ailenin ABD'de malvarlığı var mı yok mu, gibi bir soru gündeme geldi. Saylonlu karı-koca kesinlikle reddetti. Fakat gazeteci Turan Yavuz Milliyet'in Washington muhabiriydi ve malvarlıklarının ABD'de olduğunu belgelemişti. Gazeteler, Saylonluların yalan söylediğini, hiç de dürüst olmadığını yazıyordu yine. Velhasıl gazeteler yaz yaz bitiremiyordu. Milliyet Haber Müdürü Doğan Akın'ın, 1995'te yayımlanan "Uçuran Holding" kitabında Saylon ailesinin bütün felaketi belgelerle anlatılıyordu. 
Galaktik şahsiyet Özer Çiller, görünüşe bakılırsa, bu Saylonluları hatırlamıyor, hatırlamak istemiyor. Şimdi o holistikti, telekinetikti, bambaşka bir leme akmış o lemlerde çağlıyor. Bugünlerde onu ilgilendiren şey, 130 yıl yaşamak ve uzun yaşamanın sırlarını diğer fanilerle paylaşmak. Fakat bu 130 yıl konusu beni biraz ürküttü, itiraf edeyim. Saylonluları düşündüm, açgözlülüğü, yalanı ve yalan söylerken gülümseyerek iki eliyle tokalaşan kadını, kocasını vesaire vesaire... Bir an için Saylon felaketinin 130 yıl memleketimize kazık çakmaya karar verdiğini... Galaktik insanlar kadar olmasa da bizim de kendimize göre bir belleğimiz var nihayetinde 



</TEXT>
</DOC>
