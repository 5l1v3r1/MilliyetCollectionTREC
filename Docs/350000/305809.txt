<DOC>
<DOCNO> 305809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy18.html </URL>
<DATE> 2005/01/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Milletvekilinin 'Dokunulmazlığımı kaldırın' demesi yeterli değil" 
</HEADLINE>
<TEXT>

     TBMM Anayasa-Adalet Karma Komisyonu Başkanı Burhan Kuzu, dokunulmazlıkların kaldırılmasının dönem sonuna bırakılması kararı nedeniyle eleştirilen Komisyon'un elinde bir ölçünün bulunmadığını belirterek, ''Dokunulmazlığı neye göre kaldıracağız '' dedi. 
     Kuzu, TBMM'de düzenlediği basın toplantısında bugün toplanan komisyonun çalışmaları hakkında bilgi verdi ve dokunulmazlıkların kaldırılması konusundaki tartışmalara değindi. 
     Burhan Kuzu, Anayasa-Adalet Karma Komisyonu'nun, 41 milletvekili hakkında hazırlık komisyonlarından gelen 45 dosyayla ilgili raporları görüştüğünü bildirdi. Hazırlık komisyonundan gelen ve dönem sonuna ertelenen dosya sayısının 182 olduğunu kaydeden Kuzu, bugüne kadar Komisyon'a ulaşan toplam dosya sayısının 194 olduğunu, 106 milletvekili hakkında dosya düzenlendiğini ifade etti. 
     Hakkında dosya düzenlenen milletvekillerinin partilere göre dağılımına bakıldığında 74'ünün AK Parti, 30'unun CHP, birinin DYP ve birinin bağımsız milletvekili olduğuna işaret eden Kuzu, 12 dosyanın halen Komisyon'da beklediğini, 7 dosyanın ise iade edildiğini söyledi. 
     Kuzu, ''Yüz kızartıcı suçlar dışında hemen hemen her suçtan 1-2 dosya var. Bunların içerisinde görevi kötüye kullanma dediğimiz, suçlaması kolay bir madde var. Bununla ilgili 50 dosya var. Seçim Kanunu'na muhalefet suçuyla ilgili 49 dosya var. Geriye kalan dosyalar ise diğer suçlara dağılıyor'' dedi. 
     
     ''HEPSİ KALDIRIN DEDİ'' 
     Kuzu, ''dokunulmazlığın dönem sonuna bırakılmasıyla Komisyon'un trafik polisi gibi davrandığını'' söyleyen gazeteciye şu yanıtı verdi 
     ''Doğru... Ama şöyle bakmak lazım bizden önceki dönemlerde Karma Komisyon hep böyle çalışmış. Bu dönemde CHP bu işi kamuoyuna mal etmeye çalışıyor. Ama eski dönemlerdeki dosyalara bakın, hemen hemen yüzde 99'u hep erteleme şeklinde çalışmış. Bunun nedeni, Karma Komisyon'un elinde alt komisyondan gelen dosyada ya erteleme ya da kaldırma şeklinde 2 tür karar var. Müzakeremiz bile sınırlı. Aldığımız ifade yargılama gibi değil. Bir de tabii ölçü bulamıyoruz. Neye göre kaldıracaksınız Komisyon, yargılama yapmıyor. Az mı suçlu çok mu suçlu, bunu incelemeye yetkimiz yok. Böyle olunca ölçüyü neye göre vereceksiniz '' CHP Genel Başkanı Deniz Baykal'ın da bugün komisyonda dokunulmazlığının kaldırılması konusunda ısrarlı olduğunu aktaran Kuzu, ''182 dosyanın tamamında milletvekilleri kaldırın dokunulmazlığımı diyor. İçerisinde siz bilirsiniz, takdir sizindir, kaldırmasanız da olur diye farklı şeyler olsa da o ayırımı yapsak, rahat olacak. Ama ölçüyü neye göre alacaksınız '' diye sordu. 
     Milletvekillerinin tamamının ''savunma hakkını elimden almayın, dokunamazlığımı kaldırın'' dediğine dikkati çeken Kuzu, ''Ben de şunu söylüyorum Karma Komisyonu kaldıralım o zaman. Milletvekilleri, Meclis Başkanlığı'na dilekçe versinler. Niye topluyorsunuz bizi Karma Komisyonu suçlamanın anlamı yok. Niye böyle karar verdin, niye öyle karar verdin diye...'' dedi. 
     Kuzu, yaşanan durum nedeniyle Karma Komisyon'un yeniden dizaynı gerekebileceğine dikkati çekerek, isteyen milletvekilinin dokunulmazlığının kaldırılmasını TBMM İçtüzüğü'nün ''ucu açık bırakmadığını'' kaydetti. 
     Türkiye'deki dokunulmazlık uygulamasının aynısının Danimarka, İtalya, İspanya, Yunanistan ve Çek Cumhuriyeti'nde olduğunu anlatan Kuzu, ''Dünyanın hiçbir yerinde böyle bir uygulama olmadığı'' söyleminin gerçeği yansıtmadığını ifade etti. Kuzu, ''Bu sadece bize has bir düzenleme değil. Hadiseye bu boyutuyla da bakmak lazım'' dedi. 
     Kuzu, dokunulmazlık konusunda Avrupa Konseyi ülkelerinin bir araya gelerek ortak bir çalışma içine girdiğini ve bunun bitmek üzere olduğunu belirterek, ''Bu gerçekleşirse onu kendi Anayasamıza alma ihtimalimiz olabilir. AB sürecinde buna da bakılır'' görüşünü kaydetti. 
     Bir gazetecinin ''Meclis dokunulmazlık geriliminden ne zaman kurtulacak '' sorusuna karşılık Kuzu, ''Gerginliği biz çıkarmıyoruz ki... Muhalefet, Uzlaşma Komisyonu'na üye vermiyor. Gidin onlara sorun. Oraya dokunulmazlık da başka konular da gelebilir. Muhalefet partimiz, burada önce dokunulmazlığı bir düzene koyalım, sonra bakalım diyor. Oturulsa başka konular da alınabilir'' dedi. MEL-MER 15 56 
     
</TEXT>
</DOC>
