<DOC>
<DOCNO> 343735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo28.html </URL>
<DATE> 2005/05/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yücel Kop, yine Ceza Kurulu'nda... 
</HEADLINE>
<TEXT>

     Gençlik ve Spor Genel Müdürlüğü Ceza Kurulu’nun son dönemde gündemine en çok giren isim olan antrenör Yücel Kop, bir kez daha bu kurula sevk edildi. 
     Genel müdür Mehmet Atalay ve teşkilat mensuplarına basın yoluyla hakaret ettiği gerekçesiyle ceza kurulunda birçok dosyası bulunan Kop, bu kez de eşi Süreyya Ayhan Kop’un pistlerden men cezası almasına neden olan WADA doping kontrol sürecini bozduğu gerekçesiyle Atletizm Federasyonu tarafından kurula sevk edildi. 
     Federasyon yönetim kurulu, antrenörün, Uluslararası Atletizm Federasyonları Birliği’nin IAAF anti-doping kurallarını içeren 30.1 başlığı çerçevesinde, 32.2 h maddesine aykırı davrandığına kanaat getirerek, Kop’u oybirliğiyle ceza kuruluna sevk etti. 
     
     SÖZ KONUSU MADDE 
     Kop’un ceza kuruluna sevk edilmesine neden olan madde şöyle 
     "Yasaklı madde ya da yasaklı yöntemin bir atlete verilmesi ya da verilme teşebbüsü ya da bunda yardımcı olunması, desteklenmesi, teşvik edilmesi, iştirak edilmesi, bir anti-doping kuralı ihlali ya da ihlal teşebbüsü ile ilgili diğer herhangi bir suç ortaklığının örtbas edilmesi ya da buna karışılması." 
     
</TEXT>
</DOC>
