<DOC>
<DOCNO> 303176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur44.html </URL>
<DATE> 2005/01/03/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Pamukova'daki tren kazasına ilişkin rapor açıklandı 
</HEADLINE>
<TEXT>

     Devlet Demiryolları İşletmesi Genel Müdürlüğü'nce TCDD , Pamukova'da 22 Temmuz 2004'te meydana gelen tren kazası konusunda, ''kazanın meydana geldiği noktada, kazadan sonra, hiçbir onarım çalışması yapılmadığı, dolayısıyla delillerin karartılmadığı'' bildirildi. 
     TCDD Genel Müdürlüğü'nden yapılan yazılı açıklamada, Pamukova'da 22 Temmuz 2004'te meydana gelen tren kazasıyla ilgili İstanbul Barosu Başkanı Kazım Koloğlu tarafından bugün basın açıklaması yapıldığı hatırlatıldı. 
     Açıklamada, bilirkişiler Prof. Dr. Zerrin Bayraktar, Tahir Özgür ve Levent Serhan tarafından 6 Kasım 2004 tarihinde hazırlanan rapor dayanak alınarak söz konusu kazanın nedenleri konusunda yorumlarda bulunulduğu kaydedildi. 
     Açıklamada, şöyle denildi 
     ''Bilirkişi Raporu'nda ve Baronun basın açıklamasında 'Yaklaşık olarak 183 436 metreden 183 700 metre aralığında, kazadan sonra demiryolu onarımı ray değişimi, balast değişim ve ilavesi, montaj ve reglaj çalışmaları yapıldığı için bu bölüme ilişkin kaza sürecindeki kaza öncesi ve kaza anı ile hemen sonrası durum saptanamamıştır' denilmektedir. 
     Raporda ve diğer raporlarda belirtildiği üzere, trenin raydan çıkma noktası, kilometre 183 387 dir. Raporda ise 183 436 ile 183 700 aralığında kazadan sonra onarım yapıldığı belirtilmesine rağmen, Baro'ca delillerin karartıldığı iddiası ileri sürülmektedir. Bu iddia, bizzat raporun kendisi ile çelişmektedir. Zira kazanın, onarım yapılan yerden 50 metre önce meydana geldiği ve bu bölgede hiçbir onarım çalışması yapılmadığı, esasen raporda belirtilmiştir. Kaza ile ilgili olarak Cumhuriyet Savcılığı'nca alınan Bilirkişi Raporu'nda 'Raydan çıkma km.183 387'de olmuştur', 'Raydan çıkmanın deraymanın başladığı yer gözlenmiştir', 'Raydan çıkmadan sonraki olayların, olayın meydana gelmesinde etkili olmadığını belirtmek gerekir' şeklindeki ifadeler ile kaza yerinde olaydan sonra onarım yapılmadığı, delillerin karartılmadığı açıkça belirtilmiştir. 
     Yine, raporda ve basın açıklamasında 4. menfezin kilometre 183 544,87 de olduğu belirtilmektedir. Raydan çıkma noktasının kilometre 183 387 olduğu göz önüne alındığında 4. menfez, kaza noktasından yaklaşık 160 metre sonrasıdır ve kazanın meydana geldiği noktada, kazadan sonra, hiçbir onarım çalışması yapılmamış ve dolayısıyla da deliller karartılmamıştır.'' 
     
     ''TREN PERSONELİ A SINIFI NİTELİKLERE SAHİP'' 
     Açıklamada, kaza bölgesinde işaret levhalarının direklere asılmış olarak mevcut olduğu, Bilirkişi Raporu'nda da işaret levhalarının elektrik direkleri üzerinde bulunduğu tespitinin yazılı olduğu kaydedildi. 
     Lokomotif ve birinci vagonun kilometre 183 750 de devrilmeden durduğu belirtilen açıklamada, şöyle denildi 
     ''Bilirkişi Raporu'nda, makinelerin revizyondan geçirildiği 'Bu revizyon kapsamında yapılan değişikliklerin fren sistemi, seyir sistemi vb. kazaya birinci derecede etkili olacak bir sonuç doğurabileceği görüşünde değiliz' şeklindeki beyanlar gayet açıktır. 
     Bilirkişi Raporu'nda, kaza yapan trenin, ekspres tren statüsünde olduğu, açıkça belirtilmiştir. Bilirkişi Raporu'nda, proje tasarımının 150 km s. hıza göre tasarlandığı, daha sonra 140 km s. düşürüldüğü belirtilmiş olmasına rağmen, hız, hiçbir zaman, 150 km s. olarak tasarlanmamış, hep 140 km s. olarak tasarlanmıştır. Yüzde 10 hız artımına, belirli koşulların varlığı halinde izin verilmiş, trenin tehirli olma şartı aranmıştır. Kaza yapan tren, kaza anında, tehirli değildir. Yolcu talebine göre herhangi bir hız değişimi de yapılmamıştır.'' Açıklamada, ''Kaza yapan trenin personelinin A Sınıfı niteliklere sahip olduğu, iyi düzeyde eğitimli, görevinde son derece özenli ve başarılı olduğu anlaşılmaktadır'' şeklindeki Bilirkişi Raporu ile personelin durumunun da açıklandığı ifade edildi. 
     
</TEXT>
</DOC>
