<DOC>
<DOCNO> 345705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo08.html </URL>
<DATE> 2005/05/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Szmykowiak Galatasaray'dan daha iyi futbol oynuyoruz... 
</HEADLINE>
<TEXT>

     Trabzonspor’un Polonyalı oyuncusu Miroslaw Szmykowiak, Galatasaray’dan daha iyi futbol oynadıklarını söyleyerek, " Bizim Şampiyonlar Ligi’ne katılmamız daha doğru olur" dedi. 
     Bordo-mavili takıma devre arasında gelen ve attığı 7 golle dikkatleri üzerine çeken Szmykowiak, AA muhabirine yaptığı açıklamada, en son ligde Samsunspor ile yaptıkları maçın 60 dakikasında çok iyi bir futbol ortaya koyduklarını belirterek, "Böyle bir futbol oynarsak önümüzde hiçbir sorun olmaz. Rahatlıkla Şampiyonlar Ligi’ne gideriz. 
     Şampiyonlar Ligi için oynamaya gelmiştim. Bunu da başaran bir takım içinde olmak istiyorum. Galatasaray’dan daha iyi futbol oynuyoruz. 
     Bizim Şampiyonlar Ligi’ne gitmemiz daha doğru olur" dedi. 
     Fenerbahçe’nin son bir ayda düşüş gösterdiğini kaydeden Szmykowiak, "Genel olarak 9-10 aylık döneme bakılırsa iyi futbol oynadılar. Fenerbahçe, son haftalarda düşüş gösterdi, ancak genel olarak şampiyonluğa layık isimdi" diye konuştu. 
     
     EN GOLCÜ SEZONU 

     Szmykowiak, futbol hayatının en golcü sezonunu Trabzonspor’da geçirdiğini söyledi. 
     Wislaw Krakow’da bir sezonda en fazla 4-5 gol attığını dile getiren Szmykowiak, "Burada ise 4 ayda 7 gol attım. Bir o kadar da kaçırdım. 
     Wislaw Krakow’da oyun kuruyucuydum, defansif oynuyordum. Yani Hüseyin’in yerinde görev yapıyordum. Şimdi ise takımımız defansif değil, ofansif bir takım. Bize karşı geri çekilerek oynuyorlar. Bende imkan oldukça goller atıyorum ve atmaya devam edeceğim" dedi. 
     
     FORVET İHTİYACI 

     Szmykowiak, Trabzonspor’un özellikle forvete oyuncu alması gerektiğini de dile getirerek, şöyle konuştu 
     "Şampiyonlar Ligi’ne kalırsak bu maçlar bizim gücümüzün neye yeteceğini, neye yetmeyeceğini gösterecek. Geçen seneki Şampiyonlar Ligi maçında yetmediği gözlendi. Şampiyon olmak isteyen takımın alternatif oyuncuları olmalı. Bir iki değil, birkaç forvet oyuncusu olmalı. Forvetlerin periyodik olarak oyunlarında düşüş olur. Bir de maddi koşullar iyi olmalı, yüksek olmalı. Ben burada Fenerbahçe’nin harcadığı paraları gördükçe, bizim yaptığımız başarının muhteşem bir başarı olduğunu düşünüyorum." Sezon ortasında Zurawski’nin Trabzonspor’a gelmesi halinde bordo-mavili takıma büyük katkı sağlayacağını düşündüğünü de ifade eden Szmykowiak, "Trabzonspor ile Wislaw Krakow yöneticileri arasında görüşmeler sürüyor. Her iki tarafta hoşgörü var. Fiyatlarda düşüş yapılıp, her iki taraf için de uygun bir fiyatla Trabzonspor’a geleceğini umuyorum" dedi. 
     
     "FATİH, AVRUPA KALİTE" 

     Szmykowiak, Fatih’in attığı goller ve ortaya koydukları futbola bakıldığında "Avrupa Kaliteli" bir oyuncu olduğunu belirterek, "Bizde iki forvetin Zurawski ve Frankowski’nin attıkları gol sayısı 45-50’ye çıkıyor. Burada böyle bir forvet tek başına 30 gol atabilir. 
     Fatih, kaliteli maçlarda da goller atmış bir oyuncu. Bu da göz ardı edilemez" dedi. 
     Juventus ile ilgili çıkan transfer haberlerini ciddiye almadığını kaydeden Szmykowiak, "Bende bu haberleri gazetelerden duydum. Belki de bu haberler benim performansımı düşürmek için yapılan şeylerdir. 
     Ciddiye almıyorum. 2008’e kadar sözleşmem sürüyor ve burada mutluyum" diye konuştu. 
     Szmykowiak, bordo-mavili taraftarların kendilerini desteklemeye devam etmelerini de isteyerek, "Gelecek yıl şampiyonluk istiyoruz. 
     Taraftarlarımız, bize inansınlar. İstanbulspor maçında da arkamızda olsunlar" diye konuştu. 
     
</TEXT>
</DOC>
