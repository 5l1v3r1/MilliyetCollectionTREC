<DOC>
<DOCNO> 348669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo46.html </URL>
<DATE> 2005/06/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Nihat'ın CSKA Moskova ile anlaşmasına kesin gözüyle bakılıyor... 
</HEADLINE>
<TEXT>

     İspanya'nın Real Sociedad kulübünde 3.5 sezondur forma giyen Nihat Kahveci'nin yeni sezona CSKA Moskova forması altında başlamasına kesin gözüyle bakılıyor. 
     Real Sociedad'ın ekonomik sorunlarına çözüm olarak gösterilen Nihat Kahveci'nin satışı, Bask bölgesinin Diariovasco gazetesine göre tamamlanmış görünüyor. Diariovasco bugün verdiği haberde, CSKA Moskova tarafından Nihat'ın kontratının yazıldığını, 20 Haziran tarihinde CSKA Moskova ve Real Sociedad'ın masaya oturacağını iddia etti. 
     İngilizce olarak yazılan kontratın 17 gün içinde imzalanacağı ve Nihat'ın 4 Temmuz tarihinde CSKA Moskova'nın yeni futbolcusu olarak basına tanıtılacağı belirtiliyor. Haberde, CSKA Moskova'nın Nihat'ın bonservis ücreti olarak Real'e 10-12 Milyon Avro ödeyeceği kaydedildi. Roman Abramovich'in sahibi olduğu CSKA Moskova'nın ekonomik gücünün çok büyük olup forma reklamının yıllık 18 Milyon Avro olduğu ve bu rakamın sadece Real Madrid, Juventus, Bayern Munich gibi büyük kulüplere ödendiği hatırlatıldı. 
     Gazete, Nihat ile ilgilenen diğer bir kulübün Valencia olduğunu, yeni teknik direktör Qiuque Sanchez Flores'in ilk isim olarak Nihat'ı istediğini yazdı. Valencia'nın CSKA Moskova'nın önünü kesmek için Di Vaio ve Corradi'yi Nihat karşılığında Real'e vermeyi teklif ettiği, ancak ekonomik sorunları olan Real'in takasa yanaşmayacağı ifade ediliyor. 
     Öte yandan Diariovasco gazetesine uzun bir demeç veren Nihat, ''Henüz karar alınmadı. Real ve benim için en iyisini istiyorum'' dedi. 
     CSKA Moskova'dan gelen teklifi doğrulayan ama yazılan para miktarını yalanlayan Türk futbolcu, parayı herşey olarak görmemesine rağmen geleceğini düşünerek profesyonel olarak maddi taleplerde bulunduğunu kaydetti. 
     Nihat şöyle konuştu ''Ne benim ne de Real tarafından henüz alınmış bir karar yok. İstediğim benim ve Real için en iyisinin olması. 3.5 yıldır Real'deyim ve bundan çok memnunum. Eğer halk gitmemi istemiyorsa bunun nedeni Real'de iyi şeyler yapmamdır. Ama kariyerimizin kısa olduğunu futbolu bıraktığımızda ne yapacağımızı düşünmemiz gerek. Bu hayatın kuralı. Xabi Alonso'ya bakın. Halk onu da istiyordu şimdi herkes ondan gurur duyuyor. Çünkü Şampiyonlar Ligi'ni kazandı.'' 
     
     ''BİR KULÜP SAKAT OLAN BİR FUTBOLCUYU ALIRKEN DÜŞÜNÜR'' 

     Rus takımı hakkında ''CSKA çok iyi bir takım. UEFA Kupası'nı kazandılar. Birçok adam aldılar ve gelecek sezon için önemli hedefleri var'' sözleriyle karşısındaki gazeteciyi ''bu iş bitmiş'' edasıyla gülmesine yolaçan Nihat hemen ardından ''Ama hiçbirşey demek istemiyorum. Ne kulüp ne de ben karar vermedim. Sakatlığım ciddi ve bir kulüp sakat durumda olan bir futbolcuyu alırken düşünür. Benimle çok ilgiliydiler şimdi ne olacağını göreceğiz'' diye ekledi. 
     Eğer Real'de kalırsa bunun sadece kontratını yenileyerek olacağını ifade eden 25 yaşındaki Türk futbolcu, ayrılması durumunda kulübünün de kazanmasını istediğini dile getirdi. Nihat, ''Her geçen gün dedikodular artıyor en iyisi en kısa zamanda kararın verilmesi. Real, Nihat'a bağlı değil. Benimle de bensiz de maç kazandılar. Futbolcu önemlidir ama maçı takım kazanır'' dedi. 
     
     ''BEN RONALDO VEYA ZİDANE EĞİLİM'' 

     Basında çıkan haberlerden dolayı rahatsızlık duymadığını, ancak yalan haberlere sinirlendiğini belirten Nihat, ''Beni, sadece Nihat Real'den şu kadar para istedi diye çıkan haberler rahatsız ediyor. Sonunda bir yöneticinin veya başkanın yanına çıkarak Nihat kontratını yenilemek için bu kadar para istemedi. Ben asla rakam söylemem bu Yönetim Kurulu ve Nihat arasındadır. Sadece yalan duymak istemiyorum. Çok kolay bir şekilde milyon avrolardan konuşuluyor. Ben Ronaldo veya Zidane değilim '' açıklamasında bulundu. 
     
     ''3 AY SONRA SAHALARA DÖNMEYİ UMUYORUM'' 

     Bu arada sakatlığının ardından şu andaki durumunu ''Dizim tedaviye iyi cevap verdi. Şimdiden iyi bir ritimde koşuyorum ve topla oynayıp, birkaç hareket yapabiliyorum. Aynı sakatlığı yaşayan Türk ve La Liga'daki bazı futbolcularla konuştum. En önemlisi sabır. Herkes 6 veya 7 ay sonra oynamaya başladı. 6 aydan önce oynamak çok büyük risk demek. İlk sakatlığımı geçirip daha sonra yavaş yavaş sahalara döneceğim. Şu ana kadar herşey iyi gitti. En kötüsü takım arkadaşların oynarken stadta maç izlemekti'' diye anlatan Nihat, 1.5 ay içinde takımla antrenmanlara başlamayı ve 3 ay sonra sahalara dönmeyi umduğunu söyledi. 
     San Sebastian'da 1-2 hafta daha kalıp neler olacağını göreceğini söyleyen Nihat, daha sonra en az 10 günlük tatile çıkacağını kaydetti. 
     
</TEXT>
</DOC>
