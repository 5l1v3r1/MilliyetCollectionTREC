<DOC>
<DOCNO> 310164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun04.html </URL>
<DATE> 2005/01/28/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Kolombiya - Venezüella arasındaki gerginlik bitmedi 
</HEADLINE>
<TEXT>

     Aralarındaki siyasi gerginliği gidermek üzere Peru'nun başkenti Lima'da bir araya gelen Venezüella ve Kolombiya dışişleri bakanları anlaşmaya varamadı. 
     Kolombiya Dışişleri Bakanı Carolina Barco ve Venezüella Dışişleri Bakanı Ali Rodriguez, 45 dakikalık görüşmenin ardından açıklama yapmayacaklarını belirttiler. 
     Kolombiya Silahlı Devrimci Güçler FARC adlı gerilla grubunun aranan bir liderinin Venezüella'dan Kolombiya'ya kaçırıldığı suçlaması, iki ülke arasında gerginliğe yol açmıştı. 
     Venezüella Devlet Başkanı Hugo Chavez, bu kaçırma eyleminin ülkesinin egemenliğini çiğneyen bir hareket olduğunu açıklayarak, Kolombiya ile bazı ekonomik anlaşmalarını dondurmuş, Bogota'daki büyükelçisini geri çağırmıştı. 
     Kolombiya Devlet Başkanı Alvaro Uribe ise ülkesinin teröristleri yakalama hakkı olduğunu savunmuştu. 
     
</TEXT>
</DOC>
