<DOC>
<DOCNO> 311806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur47.html </URL>
<DATE> 2005/02/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Avrupalı kadınlar Türk kadınını dinledi 
</HEADLINE>
<TEXT>

     Avrupa Parlamentosu Raportörü Marie Carlshomre, kadına uygulanan şiddetin evrensel bir konu olduğunu belirterek ''Kadına şiddetin etnik kökeni olmaz. Sadece Kürt kadınlarına şiddet var demek olamaz'' dedi. 
     Avrupa Parlamentosu Kadın Hakları Komitesi üyeleri, Türk Kadın Dernekleri Federasyonu'nda, kadın örgütleri temsilcileri ile görüştü. 
     Avrupa Parlamentosu Raportörü Maria Carlshomre, kadınların siyasette temsil hakkının artırılması gerektiğini söyledi. Kadınların siyasette daha çok yer almasının yine kadına uygulanan şiddetin engellenmesi yolunda büyük önem taşıdığını ifade eden Carlshomre, kadına karşı şiddetin, en önemli sorun olduğuna inandıklarını bildirdi. 
     ''Kadına şiddetin etnik kökeni olmaz. Sadece Kürt kadınlarına şiddet var demek olamaz'' diye konuşan Carlshomre, hazırlayacakları raporda Türkiye'deki kadın hakları ihlallerini irdeleyeceklerini bildirdi. 
     Hollanda'dan gelen raportör Emine Bozkurt ise federasyon üyelerine, ''Biz buraya sizin yaşadığını sorunları yerinde görmek için geldik'' dedi. 
     Hukuk ile gerçek hayat arasında farklar olduğunu anlatan Bozkurt, ''Bizden isteyin... Türk hükümetinden, Avrupa Parlamentosu'ndan ne istiyorsanız söyleyin, raporumuza yazalım'' diye konuştu. 
     
     KEMALİZM'DEN VAZGEÇEMEYİZ 
     Türk Kadın Dernekleri Federasyonu Başkanı İnci Tuğ ise Türk kadınının yolunun Atatürk ve Kemalizm'den geçtiğini söyledi. 
     Geçtiğimiz sene gelen bir Avrupa Birliği parlamenterinin, ''Türkiye'nin Kemalizm'i derhal terk etmesi gerekiyor'' sözlerini anımsatan Tuğ, Kemalizm'den vazgeçemeyeceklerini söyledi ve ''Eğer vazgeçersek bir Suudi Arabistan, bir Irak gibi oluruz ve AB, böyle bir ülkeyle sınır komşusu olur' dedi. 
     Tuğ, Türkiye'de 26 etnik köken, 8 mezhep ve 16 dilin konuşulduğunu anımsatarak, kimseye karşı ayrımcılık yapılmadığını kaydetti. 
     
</TEXT>
</DOC>
