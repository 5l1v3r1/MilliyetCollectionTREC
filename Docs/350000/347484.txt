<DOC>
<DOCNO> 347484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko33.html </URL>
<DATE> 2005/05/31/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Novartis'in yeni fabrikası açıldı... 
</HEADLINE>
<TEXT>

     Novartis Dünya Başkanı Daniel Vasella, dünyadaki stratejik üretim tesisleri içinde ilk 7 fabrikadan biri olan İstanbul Kurtköy'deki fabrika yatırımının, gelecekte yapacakları yatırımların ve Türkiye'ye olan güvenlerinin bir göstergesi olduğunu söyledi. 
     Sandoz ve Ciba'nın 1996 yılında birleşmesinden sonra dünyada Novartis adıyla kurulan ilk fabrika olan, 1956 yılında Bakırköy'de açılan Ciba ve 1959 yılında Levent'te kurulan Sandoz fabrikalarının yerini alan Kurtköy fabrikası, Çalışma ve Sosyal Güvenlik Bakanı Murat Başesgioğlu'nun da katıldığı bir törenle açıldı. 
     Vasella, fabrikanın açılış töreninde yaptığı konuşmada, 50 milyon dolarlık yatırımla en son teknolojiler kullanılarak kurulan tesislerin sadece istihdam ve yeni iş alanı yaratılmasına katkıda bulunmadığını, özellikle hipertansiyon ve yüksek kolesterol hastalarına umut sağlayacağını kaydetti. 
     Daniel Vasella, ''Bu yatırım, gelecekte yapacağımız yatırımlar ve Türkiye'ye olan güvenimizin, inancımızın bir göstergesidir'' dedi. 
     Kurtköy fabrikası sayesinde yakın gelecekte ihracat yaptıkları ülke sayısını 40'tan 50'ye ve üretim kapasitesini iki katına çıkaracaklarına dikkat çeken Vasella, global tedarik zincirinde çok büyük öneme sahip tesislerden başta Almanya, Avusturya, Belçika, Macaristan ve İsveç olmak üzere ihracatın artarak süreceğini kaydetti. 
     Hükümetin ilaç ve sağlık alanında gerçekleştirdiği reformların memnuniyet verici olduğunu dile getiren Vasella, Novartis'in yatırımlarının sadece istihdam ve ekonomik fayda açısından değil, hastalara en kısa zamanda en iyi hizmeti sağlamak açısından da önemli olduğunu vurguladı. 
     
     AR-GE'YE YILDA 4.2 MİLYAR DOLAR 
     İlaç endüstrisindeki zorluklara işaret eden Vasella, Novartis'in dünyada yılda 4.2 milyar doları AR-GE'ye ayırdığını, bu orana paralel yatırım yapmalarının ön şartının iyi bir kar marjı, vergi kolaylıkları ile operasyonların bulunduğu ülkedeki uluslararası mülkiyet hakları olduğunu söyledi. 
     Daniel Vasella, 10-15 yıllık sürede yeni üretim alanlarına ve yatırımlara gerekli olan yaklaşık 1 milyar doların yatırılabilmesi için AR-GE faaliyetlerinin güçlendirilmesi ve buna uygun ortamın yaratılması gerektiğini kaydetti. 
     Dünyada ilaçların etkinliğinin her geçen gün arttığına işaret eden Vasella, Novartis'in lösemi hastalarına daha iyi ilaçlar üretmeye çalıştığını, son yıllarda yaptıkları araştırmalara göre çocukların kanserden ölüm oranlarının yüzde 50 azaldığını belirtti. 
     Türkiye'deki ekonomik gelişmelere de değinen Vasella, ''Türkiye gün geçtikçe büyümeye devam eden bir ülke. Enflasyonu yenmeyi başarmış ülkeler arasındasınız ve parmakla gösterilen ülkelerdensiniz. Bu başarının devam edeceğine eminim'' diye konuştu. 
     Vasella, Türkiye'nin AB üyeliğine bazı Avrupalı siyasi liderler karşı olsa da bu konudaki genel atmosferin bunun tersi olduğunu ifade ederek, ''Bu atmosfer, Türkiye'nin AB'nin bir parçası olmasından ne büyük faydalar edinileceği yönünde'' dedi. 
     
     ''YATIRIM 5 YILDA 100 MİLYON DOLARA ULAŞACAK'' 
     Novartis Türkiye Başkanı Altan Demirdere ise Novartis'in dünyadaki stratejik üretim tesisleri içinde en önemli ilk 7 fabrikadan biri olan Kurtköy fabrikasındaki üretimin yüzde 70'inin 50'den fazla ülkeye ihraç edileceğini, Türkiye'nin en büyük ilaç fabrikası olan bu tesislerde yakında jenerik ilaçların da üretileceğini söyledi. 
     Demirdere, Novartis'in yeni tesislere yapılan yatırımının önümüzdeki 5 yıl içinde 100 milyon dolara ulaşacağına dikkat çekerek, üretim kapasitesini de iki kat artırarak, yılda 80 milyon pakete çıkarmayı hedeflediklerini bildirdi. 
     Altan Demirdere, ''Novartis Türkiye ailesi olarak, bu tesisi AR-GE faaliyetleriyle taçlandırmak istiyoruz. Bugün artık uluslararası yatırımlar beyin gücü, ucuz işgücü ve teknoloji olan ülkelere kaymaktadır. Bunların her üçü de bizim ülkemizde mevcut'' diye konuştu. 
     Törende, konuşmaların ardından Çalışma ve Sosyal Güvenlik Bakanı Murat Başesgioğlu, Daniel Vasella ve Altan Demirdere tarafından kurdele kesilerek fabrikanın açılışı gerçekleştirildi. 
     Novartis'in Kurtköy'de 110 dönüm arazi üzerinde 51 bin metrekare alanda kurduğu ve 2 yılda tamamladığı yeni fabrika, yıllık 1.1 milyar birim ambalajlanmamış ilaç, 41 milyon ambalaj üretme ve 14 bin paletlik depolama kapasitesine sahip. 
     Fabrikada, hipertansiyon, yüksek kolesterol ve ağrı kesici gibi birçok Novartis ilacının katı oral formları üretilecek. 
     
</TEXT>
</DOC>
