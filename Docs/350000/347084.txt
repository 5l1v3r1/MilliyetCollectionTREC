<DOC>
<DOCNO> 347084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/yazar/uras.html </URL>
<DATE> 2005/05/30/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Türkiye'ye ve de anayasaya 'Hayır' 
</HEADLINE>
<TEXT>

Türklerin Avrupalılarla aynı masaya oturup oturmaması ile Avrupa'da 25 ülkenin kaderini belirleyecek Anayasa aynı ağırlıkta olmalı ki, halkoylamasında halkdan "hayır" oyu isteyen politikacılar Fransa sokaklarına aşağıda fotoğrafı olan afişleri astılar. 
Afişte şunlar yazılı "Avrupa'daki bir Türkiye'ye ve de Anayasaya Hayır"... Birileri ise "Hayır" kelimesinin üzerine "Evet" kelimesini yazmış... 
Fransa halkı gerçekten sandıkda "Türkiye'yi veya Anayasa'yı düşünerek mi oy kullandı. Acaba sade vatandaş bir yana entelektüel Fransızların ne kadarı 700 sayfalık 443 maddelik AB Anayasası'nı okuyarak evet veya hayır dedi 
Avrupa Birliği'nin temelini bir Fransız devlet adamı, zamanın Dışişleri Bakanı Robert Schuman attı. 1951 yılında Robert Schuman'ın girişimiyle oluşan Avrupa Kömür ve Çelik Birliği, zamanla Avrupa Ekonomik Topluluğu'na ve de sonunda Avrupa Birliği'ne dönüştü. 

Halkın derdi başka 
Elli beş yıllık gelişme Avrupalı devlet adamlarının, politikacıların eseridir. Avrupa halkı en sonunda 25 ülkeyi kapsayan bu birlik ile ilgili gelişmeleri şimdilerde değerlendiriyor. 
Halk olan biteni nasıl değerlendirir Oyu ile değerlendirir... Fransız halkının dünkü oylaması bunun için önemli. 
Avrupa Birliği'nin üye sayısı şimdi 25 oldu. Bu 25 ülkeden sadece 10'u Birlik konusunda halk oylamasına gitmeyi kabul etti. İspanya'da ilk oylama yapıldı. Fransa'dan sonra 8 ülkede daha oylama yapılacak. 15 ülkede halkoylamasına gidilmiyor. Gene devlet adamları ve politikacıların oyları ile yola devam edilecek. 
Devlet adamları ve politikacıların ekonomik ve sosyal bekleyişleri ve değerlendirmeleri ile halkınkiler birbirine uymuyor. 
Fransa'da devlet adamları ile politikacıların, anayasaya evet veya hayır tartışmasını, Türkiye'ye evet veya hayır şekline dönüştürmesi, Anadolu anlatımı ile "Cambaza bak... Cambaza bak..." kandırmacasıyla halkı uyutma çabasının sonucudur. 

İşimize bakalım 
Fransız halkının derdi Türkiye'ye evet veya hayırdan önce, kendi yaşamını ilgilendiren konular. Fransa halkının yılların birikimi alışkanlıkları,ayrıcalıkları var. Anayasanın bunları yok edeceğini görüyor. Fransız halkı bedava kreş, bedava okul, bedava sağlık hizmeti hakkını kaybetmek istemiyor. Tatil süresinin kısalmasını, işsizlik sigortasının kalkmasını istemiyor. Grev hakkının elinden alınmasından, emeklilik hakkının kaybolmasından korkuyor. 
Gelelim Türkiye'nin olan biten karşısındaki durumuna. "Evet" nasıl Türkiye'nin AB'ye tam üyeliği anlamına gelmiyor idi ise, "Hayır" da kapıyı kapatmaz. 
Biz devamlı olarak oylama sonuçlarını oylama öncesi düzenin devam edeceği varsayımına göre değerlendiriyoruz. Fransa'daki bu oylama ile düzen sarsılacak. Yeni düzende yeni dengeler oluşacak. Türkiye ile AB ilişkileri bu yeni düzen ve dengeler içinde yeniden şekillenecek. 
Dünkü oylama kısa sürede Ayşe Hanım Teyzem'in, Ali Rıza Bey Amcam'ın ve işçi Mehmet kardeşimin hayatını etkilemeyecek... Onların kaderi gene bizim ekonominin güçlenmesine bağlı. Bizim ekonomiyi güçlendirmek ise, bizim işimiz. AB'ye tam üye olacağız da işler düzelecek diye beklersek daha çoook bekleriz. Biz kendi göbeğimizi kendimiz kesmeye mecburuz. 



</TEXT>
</DOC>
