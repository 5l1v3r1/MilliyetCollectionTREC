<DOC>
<DOCNO> 336626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun34.html </URL>
<DATE> 2005/04/25/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çocuk askerlerin yüzde 40'ı kız 
</HEADLINE>
<TEXT>

     Dünyada çocuk askerlerin yaklaşık yüzde 40'ının kız olduğu ve bu çocuklardan 120 bininin silahlı gruplarca kullanıldığı bildirildi. 
     ''Save the Children UK'' Çocukları Koruyun - İngiltere adlı uluslararası yardım örgütü, bu çocukların Kolombiya, Doğu Timor, Pakistan, Uganda, Filipinler, Sri Lanka, Demokratik Kongo Cumhuriyeti ve Batı Afrika'da, silahlı gruplarca, operasyonlarda, mutfak ve temizlik işlerinde kullanıldıklarını açıkladı. 
     Silahlı grupların ''çocuk askerlerin'' varlığını genellikle sakladıklarını belirten örgüt, ayrıca bu kızların neredeyse tümünün seks kölesi gibi kullanıldıklarının da altını çizdi. 
     Örgüt, Uganda'daki Rabbin Direniş Ordusu'na bağlı LRA 6500, Demokratik Kongo Cumhuriyeti'nde 12 bin, Sri Lanka'da yaklaşık 21 bin 500 kız asker olduğunun sanıldığını vurguladı. 
     Örgütün Genel Müdürü Mike Aaronson, ''çocuk askerler'' söz konusu olduğunda akla erkek çocukların geldiğini, ancak silahlı gruplara bağlı çocukların neredeyse yarısının kız olduğunu belirtti. 
     Aaronson, kızların erkeklere göre daha az göz önünde olduklarını ve böylece kız askerlerin ''hayalet bir ordu'' oluşturduklarına dikkat çekti. 
     Örgütün 38 sayfalık raporunda ayrıca, çatışmalar sona erdiğinde bu kız çocukların ''önemsenmediği'' hatta toplum tarafından reddedildiği de belirtildi. 
     
</TEXT>
</DOC>
