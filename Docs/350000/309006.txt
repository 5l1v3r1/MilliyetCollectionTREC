<DOC>
<DOCNO> 309006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas12.html </URL>
<DATE> 2005/01/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çok oyuncak çok toz, çok toz da ''astım'' demek .. 
</HEADLINE>
<TEXT>

     Oyuncaklardaki tozun, çocuklarda astıma yol açtığı, büyük şehirlerde yaşayan çocukların astıma yakalanma oranının, kırsal kesimdeki çocukların yakalanma oranından çok daha fazla olduğu belirtildi. 
     Pamukkale Üniversitesi PAÜ Tıp Fakültesi Göğüs Hastalıkları Anabilim Dalı Başkanı Doç. Dr. Fatma Fişekçi, AA muhabirine yaptığı açıklamada, özellikle apartmanlarda yaşayan çocuklara çok sayıda oyuncak alındığını, ancak zamanla bu oyuncakların barındırdığı mikropların, alerjik hastalıklara yol açtığını ifade etti. 
     Yapılan araştırmaların, ''Büyük şehirlerde yaşayan tek çocuklu ailelerin çocuklarının astıma yakalanma oranının, kırsal kesimdeki çok çocuklu ailelerin çocuklarının yakalanma oranından çok daha fazla olduğunu'' ortaya koyduğuna dikkati çeken Doç. Dr. Fişekçi, şöyle devam etti 
     ''Gelişmiş ülkelerde son 20 yılda çocukların astım hastalıklarına yakalanmasında büyük artış var. Oysa gelişmekte olan ülkelerdeki çocuklarda bu oran çok daha düşük. Bunun en önemli nedenlerinden biri de evin çok eşyayla döşenmesi ve çocuklara çok oyuncak alınmasıdır. Çok oyuncak çok toza, çok toz da astım hastalığına yol açıyor. Zamanında temizlenemeyen eşya ve oyuncaklardaki tozların içinde 'mite' denilen böcekler ürüyor. Bu böceklerin üremeleri ve çoğalmaları için 37 derece, uygun hava sıcaklığını oluşturur. Gün boyu 'çocuk üşümesin' diyerek havalandırılmayan odanın sıcaklığı, bu böceklerin üremesi için uygun hale gelir.'' Fatma Fişekçi, ''mite''ların çarşaf, yastık ve nevresimler içinde de bulunabileceğine dikkati çekerek, ''Yetişkin insanlarda görülen bazı alerjik hastalıkların ve astımın nedeni de bu böceklerdir'' dedi. 
     
</TEXT>
</DOC>
