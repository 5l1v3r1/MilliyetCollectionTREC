<DOC>
<DOCNO> 347590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur31.html </URL>
<DATE> 2005/05/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Murat Demirel "zimmet" suçundan yargılanacak 
</HEADLINE>
<TEXT>

     Yargıtay Ceza Genel Kurulu, Halk Bankası’ndan Yahya Murat Demirel’in şirketlerine usulsüz kredi aktarıldığı iddiasıyla açılan davada, Demirel ve 4 kişinin Bankalar Kanunu’ndaki "zimmet" suçundan yargılanmasına karar verdi. 
     İstanbul 4. Ağır Ceza Mahkemesi, sanıklar Yahya Murat Demirel ile Demirel’in şirketinin yöneticileri Gökalp Baştürk, Şaban Ayhan Tatlıgil ve Emine Mehtap Ceylan ile dönemin Halk Bankası Genel Müdür Yardımcısı Hüsnü Barbaros Olcay hakkında Halk Bankası’nı dolandırdıkları gerekçesiyle açılan davada, beraat kararı vermişti. 
     Kararın temyiz edilmesi üzerine Yargıtay 11. Ceza Dairesi, yerel mahkemenin beraat kararını bozarak, sanıkların "dolandırıcılık" suçundan mahkum edilmeleri gerektiğine karar vermişti. 
     Yargıtay Cumhuriyet Başsavcılığı, bu karara itiraz etmişti. 
     Başsavcılığın itirazında, Halk Bankası’ndan Demirel’in şirketlerine nasıl usulsüz krediler aktarıldığı sıralandıktan sonra, 2003 yılı sonu itibarıyla bankanın bu işlemlerden kaynaklanan 
     zararının 350 trilyon lira civarında olduğuna dikkat çekildi. 
     Somut olayda Halk Bankası yöneticileri ve çalışanları için TCK’nın zimmeti düzenleyen 202. maddesinin uygulanma olanağının kalktığı belirtilen itirazda, sanıklar hakkında daha lehe düzenlemeler içeren 4389 sayılı Bankalar Kanunu’ndaki "zimmet" hükümlerinin uygulanması 
     gerektiği belirtildi. 
     Yargıtay Cumhuriyet Başsavcılığı, Daire’nin suçun sübuta erdiğini kabul kararına katılırken, suçun nitelemesinin "dolandırıcılık" değil, Bankalar Kanunu’nun 22. maddesindeki "zimmet" olduğuna işaret etti. Başsavcılık, sanıkların bu maddenin üçüncü fıkrasının ikinci cümlesine göre cezalandırılmaları gerektiğini kaydetti. 
     Söz konusu düzenleme, "zimmet suçu, bankayı aldatacak ve fiilin açığa çıkmamasını sağlayacak her türlü hileli faaliyette bulunmak suretiyle işlenmişse faile on iki yıldan aşağı olmamak üzere ağır hapis ve meydana gelen zararın üç katı kadar ağır para cezası verilir" hükmünü içeriyor. 
     Başsavcılık, bu gerekçelerle suç nitelemesi ve uygulama maddeleri yönünden Yargıtay 11. Ceza Dairesi’nin kararını kaldırılmasını istedi. 
     
     GENEL KURUL "ZİMMET" OLUR DEDİ 
     A.A muhabirinin aldığı bilgiye göre, Yargıtay Ceza Genel Kurulu, bugün başsavcılığın itirazını karara bağladı. Genel Kurul, itirazı 2’ye karşı 21 üyenin oyu ile kabul etti. 
     Kurul, 11. Ceza Dairesi’nin suç vasfına yönelik nitelemesini yerinde görmedi, suçun, Bankalar Kanunu’nun 22. maddesindeki "zimmet" olduğuna karar verdi. 
     Genel Kurul’un bu kararından sonra dosya, İstanbul 4. Ağır Ceza Mahkemesi’ne gidecek. Yahya Murat Demirel ve diğer 4 kişi, Genel Kurul’un bozma kararı doğrultusunda yeniden yargılanacaklar. 
     
</TEXT>
</DOC>
