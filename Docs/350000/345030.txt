<DOC>
<DOCNO> 345030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko37.html </URL>
<DATE> 2005/05/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
EPDK Başkanı Ulusal marker uygulaması 1 Temmuz'da başlayacak... 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, Türkiye’de ulusal marker uygulamasının 1 Temmuz’da başlayacağını belirterek, "bu tarihten itibaren, akaryakıt kaçakçılığının önlenmesi için de çok önemli bir süreç başlamış olacak" dedi. 
     Günay, EPDK’nın faaliyetleri hakkında bilgi verirken, geçen yıl akaryakıt pazarının toplam büyüklüğünün 29 milyar YTL, sektörün sağladığı vergi geliri toplamının 18 milyar YTL olduğunu, tüketimin yüzde 20’sinden fazlasının İstanbul’da gerçekleştiğini hatırlattı. 
     Lisanslandırma çalışmaları sonucunda EPDK’ya 15 binin üzerinde başvuru yapıldığını, Mayıs başı itibariyle 10 bin 600 adet bayiye, 525 taşıma şirketine ve 34 dağıtım şirketine lisans verdiklerini belirten Günay, "Lisanslandırma çalışmalarımız sayesinde artık sektörün fotoğrafını net bir şekilde görebiliyoruz" dedi. 
     Günay, eksikliklerini tamamlamayarak lisans alamayan ve bu yüzden piyasada faaliyet göstermeleri kanunen yasaklanan firmaların isimlerini, bu şirketlere akaryakıt ikmali yapmamaları için dağıtım şirketlerine bildirdiklerini, söz konusu şirketler hakkında yasal işlem yapılması için İçişleri Bakanlığı ve tüm valiliklere bildirimlerde bulunduklarını kaydetti. 
     
     "ULUSAL MARKER TAŞIMAYAN, ALICI BULAMAYACAK" 
     Yusuf Günay, akaryakıta rafineri çıkışı ve gümrük girişinde, sanayide yan ürün olarak üretilen akaryakıta ise ticari faaliyete konu edilmeden önce eklenecek kimyasal bir ürün ve işaretleyici olan ulusal marker uygulamasına değinirken, uygulamayla ithal edilen ve Türkiye’de üretilen akaryakıtın kaynağının tespit edileceğini, ülkeye hangi yollardan ve ne şekilde girdiğinin izlenebileceğini ifade etti. 
     Günay, "Böylece yıllık 3 milyar dolarlık vergi kaybına yol açan, haksız rekabet yaratan kaçak akaryakıt kullanımının önlenmesi için çok önemli bir araç geliştirilmiş olacak. Ülkemizde ulusal marker uygulaması 1 Temmuz 2005 tarihinde başlayacak. Bu tarihten itibaren akaryakıt kaçakçılığının önlenmemsi için de çok önemli bir süreç başlamış olacak. Ulusal marker taşımayan akaryakıt alıcı bulamayacak, Türk petrol piyasasında dolaşımı mümkün olmayacak" şeklinde konuştu. 
     
     "ÖZELLEŞTİRME YAPMAMANIN KAYBI 6 KATRİLYON LİRA" 
     EPDK Başkanı Günay, elektrik sektöründe teknik ve ticari kayıp oranının yüzde 19 civarında bulunduğunu, bu oranın OECD ortalaması olan yüzde 7.8’e indirilmesi halinde yıllık yaklaşık 1.2 katrilyon liralık tasarruf sağlanacağını vurguladı. 
     Yusuf Günay, "eğer 5 yıldır özelleştirme yapamamış, dağıtım şirketlerini etkin ve verimli çalıştırmamışsanız ülkenin uğradığı zararın ekonomik büyüklüğü 6 katrilyon lira olmuş demektir. Elektrik kayıpları OECD düzeyine çekilse, tüketiciler kilovatsaat başına yaklaşık 13 yeni kuruş daha ucuz elektrik tüketebilecekler" dedi. 
     Dağıtım alanındaki verimsiz işletmeciliğe son verilmesiyle, yıllık asgari 20 milyon YTL’lik verimlik potansiyeli sağlanacağına işaret eden Günay, tahsilat oranının yüzde 100’e çıkarılmasıyla nakit akışında sağlanacak iyileşmenin şirketleri, alternatif sermaye maliyeti ile birlikte aylık bazda yaklaşık 10 milyon YTL’lik ekstra borç finansmanından kurtaracağını söyledi. 
     Günay, elektrik sektöründe zaman zaman alevlenen bir tartışma konusunun özel sektör yatırımlarıyla ülkenin uzun dönemli elektrik enerjisi ihtiyacının karşılanıp karşılanmayacağı olduğuna dikkati çekerek, "Ben bu tartışmaları, tam rayına girmiş ve dümdüz yol almaya başlamış bir trene makas değiştirilmek istenmesi olarak görüyorum. 
     Halbuki bu yol çıkar yol değildir" dedi. 
     
     SANTRALLERE DÖNÜK YATIRIM SEFERBERLİĞİ 
     Yerli ve yenilenebilir enerji kaynakları konusunda şimdiye kadar EPDK’ya 233 başvuru ve 80 adet hidrolik kaynaklı lisans başvurusu yapıldığını belirten Günay, "Kurum olarak, çok sayıda şirketin başvurduğu küçük ve orta ölçekli hidrolik santral projelerinin tekliflerini topluyoruz. Rakamlar şunu göstermektedir ki, özellikle hidrolik santrallerin kurulmasına yönelik bir yatırım seferberliği başlayacaktır. Bu konuda çok büyük talep var" şeklinde konuştu. 
     Kamu kaynaklarının yetersizliğine işaret eden Günay, "Hal böyle iken yerli ve yabancı şirketlere imkan tanımazsanız, reform çalışmalarını tamamlamazsanız, ne arz güvenliği sorununa çözüm bulabilirsiniz, ne de enerji fiyatlarını düşürebilirsiniz. Özel sektörde hala Devlet bu işe girer mi diye bir tereddüt var" dedi. 
     
     DOĞALGAZDA 10 MİLYAR DOLARLIK YATIRIM 
     Günay, kurumun gerçekleştirdiği doğalgaz dağıtım lisansı ihaleleri sonucunda Türkiye’nin her yerinde yatırım hamlesi başladığını ve önümüzdeki yıllarda bu şehirlerin dağıtım şebekelerinde 1 milyar dolar, iç tesisat işlerinde ise 9 milyar dolarlık yatırım yapılmasının söz konusu olduğunu kaydetti. 
     BOTAŞ’ın elindeki milyarlarca metreküplük doğalgaz alım kontratlarının özel sektöre devri ihalelerinde yarışmak için, aralarında Türkiye’nin ve dünyanın en büyük enerji şirketlerinin de yer aldığı 33 şirketin EPDK’dan ithalat ön yeterlilik belgesi aldığını anımsatan Günay, daha önce ertelenen ve en son Haziran ayı sonunda yapılacağı bildirilen kontrat devir ihalelerinin yapılmasını beklediklerini, bu konuda herhangi bir tereddüt taşımadığını kaydetti. 
     
</TEXT>
</DOC>
