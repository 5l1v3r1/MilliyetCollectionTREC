<DOC>
<DOCNO> 347654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko10.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB referandumu euroyu dibe çaktı 
</HEADLINE>
<TEXT>


Fransa'da anayasa referandumunda 'hayır' çıkması, euroya kaybettirdi. Euro 1.2348 ile dolar karşısında son yedi ayın en düşük değerine geriledi 


EKONOMİ SERVİSİ 

Geçen hafta sonu Fransa'da yapılan anayasa referandumunda 'hayır' oylarının yüzde 55 çıkmasıyla Avrupa'da meydana gelen belirsizlik, dolar karşısında yılbaşından bu yana değer kaybeden euronun düşüşünü hızlandırdı. 
Euro, dolar karşısında dün de yüzde 1.2 değer kaybetti ve yılbaşından bu yana değer kaybı yüzde 9.7'ye ulaştı. Euro dünkü 1.2348 değeriyle son yedi ayın en düşük seviyesine indi. Geçen yıl sonunda 1.3666'ya kadar tırmanarak dolar karşısında tepe noktasına çıkan euro, geçen yılın ekim ayından sonra ilk kez 1.2400'ün altına inmiş oldu. 
Anayasa referandumu, bölgede ekonomik entegrasyonun yavaşlayabileceği beklentilerine yol açtığından, euro-dolar paritesinin önümüzdeki günlerde 1.2200'yi görebileceği tahmin ediliyor. 
Fransa'dan sonra bugün de Hollanda'da gerçekleştirilecek referandumundan da 'hayır' çıkması bekleniyor. ABD ekonomisinin büyüme tahminlerinin, euro bölgesine oranla daha yüksek olması, euronun değer kaybının bir diğer sebebi olarak görülüyor. 
'Hayır' sonucunun daha önceden fiyatlara yansıdığını belirten uzmanlar, eurodaki değer kaybının panikten kaynaklandığını düşünüyor. 
ABD Merkez Bankası'nın FED faiz politikası da euronun değer kaybına neden oluyor. FED, geçen yılın haziran ayından itibaren kısa vadeli faiz oranlarını kademeli olarak artırdı. ABD'de geçen yıl yüzde 1 olan faizler bugün yüzde 3 düzeyinde. Euro bölgesinde ise faizler yüzde 2 düzeyinde seyrediyor. Faiz farkının ABD lehinde olması, doları euroya karşı daha cazip hale getiriyor. 
Avrupa Merkez Bankası Başkanı Trichet ise konu ile ilgili olarak, Fransa'nın AB anayasasını reddetmesini Birliğin karşısına zorluklar çıkaracağını belirterek, ancak AB'nin bütünleşme ve büyüme adına, içindeki görüş ayrılıklarının üstesinden geleceğine inandığını söyledi. 



</TEXT>
</DOC>
