<DOC>
<DOCNO> 338831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun32.html </URL>
<DATE> 2005/05/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Schröder'in Türkiyede görüşeceği çok konu var... İşte başlıklar... 
</HEADLINE>
<TEXT>

     Alman Haber Ajansı DPA tarafından yayımlanan bir haber-yorumda, yarın Bosna-Hersek üzerinden Türkiye’ye gidecek olan Başbakan Gerhard Schröder’in, Ankara’da yapacağı görüşmelerde ele alacağı birçok önemli konunun bulunduğu belirtildi. 
     Türkiye’nin AB üyeliğini destekleyen Schröder’in Başbakan Recep Tayyip Erdoğan ile de samimi bir dostluk geliştirdiğine işaret edilen yorumda, Schröder’in Türkiye’yi desteklemesinin kendisine iç politikada fayda sağlamadığı görüşüne yer verildi. 
     Alman halkının büyük çoğunluğunun Türkiye’nin AB üyeliğine karşı çıkmaya başladığı, çoğu Türkün de fazla taviz verileceği endişesiyle AB’ye karşı çıkmaya başladığı öne sürülen yorumda, Türkiye’de aşırı milliyetçi akımın yayıldığı savunularak, bunun Berlin’de endişeyle izlendiği belirtildi. 
     Alman hükümetinin 3 Ekim’de Türkiye ile üyelik müzakerelerine başlanması konusunda aksaklık yaşanmamasını istediği ifade edilen yorumda, 29 Mayıs’ta Fransa’da AB anayasasıyla ilgili olarak yapılacak halkoylamasında halkın çoğunluğunun anayasaya karşı oy kullanması durumunda, Fransa Cumhurbaşkanı Jacques Chirac’ın Türkiye’ye AB yolunu açık tutma yönündeki tutumunu gözden geçirebileceği görüşüne yer verildi. 
     Schröder’in, görüşmeleri sırasında Türkiye’nin daha yapması gereken çok iş olduğu ve reform sürecinin yavaşlamaması gereğini dile getireceği, ayrıca Hıristiyan azınlığın haklarının genişletilmesi ve sözde Ermeni soykırımıyla ilgili konuları ele alacağı kaydedildi. 
     Başbakan Schröder, yarın Bosna-Hersek’e gidecek, akşam saatlerinde ise Ankara’ya geçecek. Schröder, Ankara’da Cumhurbaşkanı Ahmet Necdet Sezer ve Başbakan Erdoğan ile görüştükten sonra İstanbul’a geçerek Türk-Alman Ticaret ve Sanayi Odası TD-IHK tarafından düzenlenen Türk-Alman Ekonomi Forumu’na katılacak. 
     
</TEXT>
</DOC>
