<DOC>
<DOCNO> 349591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yasam/yas04.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerudacı şair çoban 
</HEADLINE>
<TEXT>


N zım Hikmet ve Pablo Neruda hayranı Çoban Ahmet, her gün birkaç dize yazıp Cezmi Ersöz'ün cep telefonuna gönderdi. Sonunda Ersöz'ün yardımıyla şiirleri kitap olarak basıldı 

BİRSEN ALTUNTAŞ 

Ahmet Aslan, Konya Cihanbeyli'ye bağlı Gölyazı kasabasında çoban. İlkokul 3. sınıftan terk olan Aslan'ı 35 meslektaşlarından ayıran özelliği ise yayımlanmış bir şiir kitabının olması. 
10 yaşından beri kütüphaneden çıkmadığını anlatan Aslan, "Küçüklüğümden beri şiir yazıyorum. Edebiyat dünyası, bir çarkın etrafında döndüğü için, şiirlerimi birilerinin kanalıyla insanlarla paylaşmak istedim. Bir gün Cezmi Ersöz'ün kitabını okuyordum. Yayınevini arayıp onunla tanışmak istediğimi söyledim. Telefona çıkan kadın bana cep telefonunu verdi. Her şey ondan sonra başladı" dedi. 

'TRT'yle Türkçem gelişti' 
Ersöz'e her gün küçük şiirlerini mesaj atmaya başladığını vurgulayan Aslan, şiir kitabına uzanan serüveni ise şöyle özetledi 
"Cezmi Ersöz şiirlerimi okuduktan sonra bana ulaştı. 10 yıllık arkadaşıymışım gibi konuşmaya başladı. Leman'da röportajımı çıkarttı ve daha sonra şiirlerimi Kora Yayınları'ndan 'Bütün Kuşları Alkışlamaya Gidiyorum' ismiyle bastırdı. Yaşadığım sevinci anlatamam. Ben okumadım. Ancak TRT'nin radyolarını, düzgün Türkçesini dinleyerek kendimi geliştirdim." 

Bush, Neruda okusaydı... 
Sık sık kütüphaneye gittiğini belirten şair çoban sözlerini şöyle sürdürdü "Okumamak bir toplumun en büyük ayıbı. Burada hiç kütüphaneye gitmemiş şehirliler var. Çok şiir okuyorum. N zım'dan vazgeçemiyorum, neredeyse bütün şiirlerini ezberledim. Ahmet Arif'in dizeleri hep dilimde. Onun dışında Cemal Süreyya, Can Yücel, Sunay Akın'ı çok severim. Yabancılardan da Eluard, Lorca, Pablo Neruda. Eğer Neruda şiiri okusaydı Bush, bugünkü Bush olmazdı." 

Ersöz Birçok şair bozuntusundan iyi 

Aslan'ın şiirlerini ilk okuduğunda onun çoban olduğuna inanmayan Cezmi Ersöz şunları söylüyor "Kepenekli, koyunlarıyla ve çoban köpeğiyle bir fotoğrafını yolladı. Arkasından şiirler geldi. Bayağı sıkı bir şair. Şoke oldum, imge dünyası, metaforları çok zengin, yani ortada dolaşan bir çok şair bozuntusundan çok daha yukarılarda bir insan. Bir çok yayınevini dolaşıp kitabını bastırmak istedim. Sonunda kitabı Kora Yayınları'ndan çıkardık." 



Yağmur 
Köpüklü bulutları 
Sürüp mavi sakalına 
Traş oluyor gözyüzü 
Denizin aynasında 

Gölyazı"sız" 
Kalemsiz ellerden 
Şairler geçip gitti sessiz 
Işığın gözünü oyarken karanlık 
Neydi toprağın bilgeliğinde 
Yitip giden renk 
Başka bir gökyüzü müydü bildiğimiz 


</TEXT>
</DOC>
