<DOC>
<DOCNO> 316141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo18.html </URL>
<DATE> 2005/02/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yıldıray Türkiye artık ikinciliğe oynamalı... 
</HEADLINE>
<TEXT>

     Mikdat Karaalioğlu bildiriyor 

Almanya Birinci Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, Türkiye'nin 2006 yılı Dünya Futbol Şampiyonası eleme maçlarında grubunda artık birinci olmasının çok zor olduğunu, ikinci olmak için çaba harcaması gerektiğini söyledi. 
     Berliner Volksbank'ın Wedding semtindeki şubesinde hayranlarına imza dağıtan Yıldıray, burada yaptığı açıklamada, ''Dünya Şampiyonası elemelerinde Ukrayna mağlubiyetinden sonra artık birincilik çok zor. Türkiye grubunda artık ikinciliğe oynamalı. En az ikinci olup grubundan sıyrılmalı'' diye konuştu. 
     Hertha BSC Berlin'de oynayan Türk kökenli futbolcuların, Almanya'daki Türk gençlerine örnek olmasının gerektiğini belirten Yıldıray, ''Biz de gençlerimize örnek olmaya çalışıyoruz'' dedi. 
     Yıldıray, Hertha BSC Berlin'in son haftalarda yaşadığı başarı grafiği ve takımın hedefleri hakkında ise ''Şu anda 4. sıradayız. Sezon başlarken altıncılık hedefi konulmuştu. Bu hedefe ulaşacağımızı sanıyorum'' şeklinde görüş belirtti. 
     Yıldıray'ın imza dağıttığı Berliner Volksbank şubesi milli futbolcunun Türk ve Alman hayranlarının akınına uğradı. Aralarında çok sayıda çocuğun da bulunduğu Yıldıray hayranları, milli futbolcudan imza alabilmek için uzun süre kuyrukta beklediler. 
     

     
</TEXT>
</DOC>
