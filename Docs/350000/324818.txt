<DOC>
<DOCNO> 324818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo09.html </URL>
<DATE> 2005/03/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
NBA'de Shaquille O'Neal ile Kobe Bryant karşı karşıya geldi... 
</HEADLINE>
<TEXT>

     ABD Profesyonel Basketbol Ligi'ne, NBA bu sabaha karşı yapılan 3 maçla devam edildi. 
     Doğu Konferansı'nda şampiyonluğun en güçlü adaylarından Miami Heat, sahasında Los Angeles Lakers'ı 102-89 yenmeyi başardı. 
     Sahasında çıktığı son 14 maçı kazanan ve üstüste 11. galibiyetini alan Heat'te, sezon başında takıma Lakers'tan katılan Shaquille O'Neal, 25 sayı ve 12 ribauntla ''double double'' yaptı. 
     Doğu Konferansı'nda en yakın rakibi Detroit Pistons'a fark atan ve play-off'a kalmayı garantileyen Heat'te Dwayne Wade, 27 sayı, 8 ribaunt ve 5 asistle takımının en skorer oyuncusu oldu. Keyon Dooling, rakip potaya gönderdiği 17 sayıyla sezonun en yüksek rakamına ulaştı. 
     Batı Konferansı Pasifik Grubu'nun iddialı takımlarından Los Angeles Lakers, ligdeki 32. yenilgisini Heat önünde aldı. 
     Lakers'ta Kobe Bryant, 26 sayı ve 10 ribauntla ''double double'' yaparak takımının en skorer oyuncusu oldu. Chucky Atkins'in 23 sayılık etkili performansına karşın Lakers, yenilgiyi engelleyemedi. 
     
     DALLAS, TRAIL BLAZERS'I 98-94 YENDİ 

     Batı Konferansı Güneybatı Grubu'nda 2. sırada mücadelesine devam eden Dallas Mavericks, sahasında Portland Trail Blazers'ı 98-94'lük skorla geçmeyi başardı. 
     Mavericks'te Josh Howard, 21 sayı ve 11 ribauntla takımının galibiyetinde önemli rol oynadı. Alman forvet Dirk Nowitzki'nin 15 sayı ve 9 ribauntla oynadığı karşılaşmada Michael Finley 17, Marquis Daniels ise 16 sayıyla maçı tamamladı. 
     Portland Trail Blazers'ta 20'şer sayıyla oynayan Damon Stoudamire ve Şerif Abdurrahim'ın çabaları yeterli olmazken, 16'şar sayı atan Sebastian Telfair ve Joel Przybilla takımlarına galibiyeti getiremedi. 
     Ligde yapılan diğer karşılaşmada Golden State Warriors, sahasında Sacramento Kings'i 100-97 ile geçti. Warriors'ta Jason Richardson, 40 sayı ve 10 ribauntla maçın en skoreri oldu. 
     
</TEXT>
</DOC>
