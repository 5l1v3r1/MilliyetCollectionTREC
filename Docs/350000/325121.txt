<DOC>
<DOCNO> 325121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur19.html </URL>
<DATE> 2005/03/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'da ABD'yi protesto eylemi... 
</HEADLINE>
<TEXT>

     ''Irak'ta İşgale Hayır Koordinasyonu''nca, ABD'nin Irak'ı işgalinin 2. yıldönümü nedeniyle İstanbul'da protesto gösterisi yapıldı. 
     İnönü Stadı önünde ''İşgale direnen Irak halkı kazanacak'' yazılı pankartın gerisinde toplanan protestocular, çeşitli pankart ve flamalarla Dolmabahçe rıhtımına yürüdü. 
     Burada yapılan basın açıklamasında, Irak halkının meşru direnişinin koşulsuz olarak desteklendiği kaydedilerek, ''bu desteğin işgalciler Irak'tan kovuluncaya kadar süreceği'' bildirildi. 
     Açıklamada, ''Irak'ın işgaline tutarlı olarak karşı çıkmanın başka bir yolu bulunmadığı'' da ifade edilerek, şöyle denildi 
     ''ABD, Irak'a demokrasi, uygarlık getireceğini söyledi. Ancak yaptığı ise Irak'ın ve tüm uygarlığın değerlerini yok etmek oldu. ABD'nin ve işgalcilerin kültürel talanında 1 milyon kitap, 100 milyon belge, 40 bin elyazması yağmalandı, kaybedildi. Bu talanın adı emperyalist barbarlıktan başka bir şey değildir.'' Kürtçe ve Türkçe ''Emperyalistler, işgalciler 6. Filo'yu unutmayın'', ''ABD Irak'tan defol'' sloganları atan gruptakiler, açıklamanın ardından olaysız şekilde dağıldılar. 
     Bu arada, protesto gösterisi sırasında çevrede geniş güvenlik önlemleri alındı. 
     
</TEXT>
</DOC>
