<DOC>
<DOCNO> 344237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko17.html </URL>
<DATE> 2005/05/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye'ye giriş-çıkış yapan ziyaretçiler Nisan'da yüzde 22.7 arttı 
</HEADLINE>
<TEXT>

     Türkiye’ye bu yılın Nisan ayında giriş yapan yabancı ziyaretçi sayısı, geçen yılın aynı ayına kıyasla yüzde 22.7 oranında arttı. 
     Aynı dönemde çıkış yapan yabancı ziyaretçilerin sayısında ise yüzde 20.6 oranında artış oldu. 
     DİE, 2005 yılı Nisan ayı içinde Türkiye’ye giriş ve çıkış yapan ziyaretçilerin istatistik sonuçlarını açıkladı. 
     Buna göre Nisan ayında, Türkiye’ye giriş yapan yabancı ziyaretçilerin sayısı, geçen yılın aynı dönemine göre yüzde 22.7 oranında artarak 1 milyon 348 bin 264’e çıktı. Türkiye’ye giriş yapan yabancı ziyaretçilerin sayısı, geçen yılın aynı döneminde 1 milyon 98 bin 401 idi. 
     Nisan ayında Türkiye’ye giriş yapan vatandaş sayısı ise yüzde 13.1 artarak 496 bin 842’den 562 bin 5’e yükseldi. 
     Türkiye’ye giriş yapan yabancı ziyaretçi ve vatandaş toplamı da, geçen yılın aynı dönemine göre yüzde 19.7 artarak 1 milyon 910 bin 269’a çıktı. Geçen yılın Nisan ayında Türkiye’ye giriş yapanların 
     toplamı 1 milyon 595 bin 243 olarak belirlenmişti. 
     
     YABANCILARIN DAĞILIMI 
     Türkiye’ye Nisan ayında giriş yapan yabancıların milliyet dağılımına bakıldığında ise yüzde 24.9’luk pay ile Almanya ilk sırada yer aldı. Bu ülkeyi yüzde 10 ile Bulgaristan, yüzde 8.6 ile Hollanda, yüzde 6.9 ile Rusya, yüzde 4 ile İngiltere, yüzde 3.6 ile Fransa, yüzde 3.3 ile Yunanistan, yüzde 2.6 ile Belçika, yüzde 2.5 ile Azerbaycan, yüzde 2.4 ile İran ve yüzde 31.2 ile diğer ülkeler izledi. 
     
     ÇIKIŞ YAPAN ZİYARETÇİ SAYISI 
     Türkiye’den Nisan ayında çıkış yapan toplam ziyaretçi sayısı ise geçen yılın aynı ayına kıyasla yüzde 17.7 oranında artarak, 1 milyon 748 bin 867’ye yükseldi. Bunun 1 milyon 177 bin 360’ı yabancı 
     ziyaretçiler, 571 bin 507’sini de vatandaşlardan oluştu. 
     Türkiye’den çıkış yapan toplam ziyaretçilerin sayısı, geçen yılın Nisan ayında 1 milyon 485 bin 933 idi. 
     Aynı dönemde Türkiye’den çıkış yapan yabancı ziyaretçilerde yüzde 20.6, vatandaşlarda ise yüzde 12’2 lik artış yaşandı. 
     
</TEXT>
</DOC>
