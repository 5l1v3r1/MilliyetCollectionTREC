<DOC>
<DOCNO> 348836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/ysenay.html </URL>
<DATE> 2005/06/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İnönü zaferi 
</HEADLINE>
<TEXT>



Bu gece, Türkiye kader 90 dakikası oynayacak, Yunanistan ile tarihi İNÖNÜ'de... 
Kupa ve lig finalleri, hele hele Avrupa Şampiyonası'nın kazasız belasız bitmesi adına yaşanan stres dolu günler, Yunanistan maçının mana ve öneminden biraz uzaklaştırdı sanki bizleri, duygu olarak... 
Halbuki Dünya üçüncüsü unvanlı Ay - Yıldızlı kadronun, bu geceki oyunu, 2006 Almanya adına tam bir olmazsa - olmaz mücadelesi... 
Grupta ilk maçlarda yapılan teknik kabahatler, çok gerilerde kalmalı artık... Ersun Yanal hocamıza itina ile sarılmalıyız bu gece... Ersun'lar asla kolay yetişmiyor dostlar... Tıpkı Denizli, Terim, Güneş hocalarımızın hiç de kolay yetişmedikleri gibi... Yabancıları görüyorsunuz... Daum, Fenerbahçe'yi şampiyon yapınca, yan gelip yatmayı yeğliyor... Hagi'si mahalle hatunları gibi koskoca Galatasaray'ın iç yüzünü hiç çekinmeden, medyanın önüne dökebiliyor. Yani anlayacağınız bizim çocukların kıymetini bilmemiz ve onları daima sahiplenmemiz gerekmektedir. 
Maça gelirsek Yunanistan'ın zaten bilinen kilitli savunma ve bilinçli kontratak tarzındaki oyun mantığına karşılık, bizim de aynı silahlarla donanımlı oynamamız gerekmektedir bu gece... Gerçi Yunan savunmasında ünlü Dellas ve Zagorakis'in olmayışları bir anlamda avantaj olabilir bizim için. Ancak Rehaggel gibi kurt bir hocanın da, beraberlik için oynamasının Yunanistan'ın gruptan çıkması adına yeterli bulduğunu da unutmamalıyız. 
Bize gelince... Yunanistan'ın bol paslı ve topu kaptırmadan yapacağı pas döngüleri karşısında, asla heyecanlanıp, sinirlenmemeliyiz... Çünkü rakibimiz ne yapacaksa, önce Türkiye'yi oyun disiplininden koparmak adına yapacaktır. İşte bu tuzağa düşmemek, bizim takımın ana ilkesi olmalıdır İnönü'de... 
Top bizdeyken hiç telaşa girmeden, uzun ve şişirme vuruşlara hiç tenezzül etmeden, biz de garanti paslar ürütmeliyiz, Yunanistan'ı bozmak adına... 
Tabii tribünlerin de hiç acele etmeden, çok bilinçli bir şekilde seslendirmesi gerekir oyunu... Bizim en büyük gücümüzün seyircimiz olduğunu cümle alem bilmektedir çünkü... 
Kalede Rüştü'nün iyi bir gece yakalaması İnönü'de yanacak olan galibiyet meşalesinin ön ateşi olacaktır bizler adına... 
Evet... Türkiye bu gece kazanacak ve kazanmaya devam ederek, gruptaki zirveyi darmadağın edecektir. Çünkü yepyeni bir İNÖNÜ ZAFERİ için tüm şartlar hazırdır... Ve bu çok önemli koşulları en doğru şekilde kullanacaktır çocuklarımız... Haydi kardeşler... Sportmence kazanmak ve sonrasında da doyasıya eğlenmek üzere buyrunuz İNÖNÜ'ye... 


</TEXT>
</DOC>
