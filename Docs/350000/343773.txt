<DOC>
<DOCNO> 343773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur26.html </URL>
<DATE> 2005/05/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ankara'da özel okul ücretleri enflasyonu geçmeyecek 
</HEADLINE>
<TEXT>

     Ankara Özel Okullar Derneği Başkanı Yücel Kalınyazgan, Ankara’daki özel okulların ücretlerinin enflasyon oranını geçmeyeceğini söyledi. 
     Özel Öğretim Kurumları Öğrenci Ücretleri Tespit ve Tahsil Yönetmeliği uyarınca özel okullar ücretlerini ilan etmeye başladı. 
     Kalınyazgan, Ankara’da dernek üyesi özel okullarla toplantı yaptıklarını belirterek, ücretler belirlenirken "yerel enflasyon oranını geçmeme yönünde eğilim oluştuğunu" bildirdi. 
     Bazı küçük okulların ücretlerinin çok düşük olduğunu bu nedenle söz konusu okulların enflasyonun biraz daha üstünde zam yapabileceklerini ifade eden Kalınyazgan, "Ancak genellikle Ankara okulları olarak enflasyon oranını geçmeyeceğiz" dedi. 
     Bu arada, Ankara’da Nisan ayı yıllık TÜFE 10.81 olarak gerçekleşti. 
     
     TED’İN ÜCRETİ 
     TED Ankara Koleji Vakfı Okulları, 2005-2006 eğitim-öğretim yılı ücretlerini ilan etti. 
     Buna göre geçen yıl 28 bin YTL olan anasınıfının ücreti yüzde 7.14 oranında zam yapılarak yüzde 8 KDV dahil 30 bin YTL’ye yükseltildi. 
     TED Ankara Koleji mezunu veya TED Ankara Koleji Vakfı okullarında idareci ve öğretmen olarak çalışanlar ile diğer görevlilere bu fiyat üzerinden yüzde 50 oranında indirim yapılacak. 
     Anasınıfı için belirlenen ücretin yüzde 30’u peşin, kalan kısmı 9 eşit taksitte ödenecek. 9-13 Haziran 2005 tarihleri arasında yapılacak peşin ödemelerde yüzde 10 oranında indirim uygulanacak. 
     TED ilköğretim okulunun 1-5. sınıflarının ücreti KDV dahil 7 bin YTL, ilköğretimin 6, 7 ve 8. sınıfları ile lise hazırlık, 9, 10 ve 11. 
     sınıflarının ücreti KDV dahil 8 bin 150 YTL olarak belirlendi. 
     İlköğretim ve lise için belirlenen yıllık ücretinin yüzde 20’si peşin olarak kayıt yenileme sırasında, kalan tutar 9 eşit taksitte tahsil edilecek. 1 Temmuz’a kadar yıllık ücretin peşin ödenmesi halinde yüzde 10 indirim yapılacak. 
     TED, geçen yıl ilköğretim 1, 2, 3, 4 ve 5. sınıfların ücretini yıllık KDV dahil 6 milyar 325 milyon lira ilköğretim 6, 7 ve 8. 
     sınıflar ile lise hazırlık ve 9, 10, 11. sınıfların ücretini yıllık KDV dahil 7 milyar 360 milyon lira olarak belirlemişti. 
     
     YÜCE OKULLARI 
     Yüce Okulları’nın anasınıfının ücreti yıllık KDV hariç 3 bin 950 YTL, ilköğretim 1. sınıf 5 bin 725 YTL, ilköğretim 2. sınıf 6 bin 50 YTL, ilköğretim 3. sınıf 6 bin 250 YTL, ilköğretim 4 ve 5. sınıflar 6 bin 775 YTL, ilköğretim 6, 7 ve 8. sınıflar 7 bin 525, fen lisesi ve lise hazırlık 7 bin 950, fen lisesi ve lise 1, 2 ve 3. sınıflar 8 bin 475 YTL olarak belirlendi. Ayrıca, beslenme dahil etüt için aylık KDV 
     hariç 150 YTL ödenecek. 
     Yüce Okulları’nın yemek ücretleri anasınıfı ile ilköğretim 1, 2 ve 3. sınıflar için KDV hariç 1035 YTL, diğer sınıflar için 1260 YTL 
     olarak tespit edildi. 
     Servis ücretleri ise yıllık KDV hariç mesafelere göre 750 YTL ile 1050 YTL arasında değişiyor. 
     Bu ücretlere yüzde 8 KDV oranı eklenecek. Peşin ödemelerde yüzde 5 indirim yapılacak. 
     Mevzuat uyarınca özel okullar, kurslar ve dershanelerden oluşan özel öğretim kurumlarının, 2005-2006 eğitim-öğretim yılı ücretlerini bu ay sonuna kadar ilan etmeleri gerekiyor. 
     Özel Öğretim Kurumları Öğrenci Ücretleri Tespit ve Tahsil Yönetmeliği"ne göre, özel öğretim kurumları, "Sağladıkları eğitim ve öğretim imkanlarına, yatırım ve hizmetlere, personel ve işletme giderlerine, Devlet İstatistik Enstitüsü’nün Nisan ayı itibariyle ilan etmiş olduğu o ildeki yıllık tüketici fiyat endeksine göre" fiyat tespit ediyor. 
     Kurumlar, yaptıkları yatırımlara ilişkin bilgi ve belgelerini valiliğe bildiriyorlar. Yatırımlardan kaynaklanan farklar, DİE’nin Nisan ayı itibariyle ilan ettiği o ildeki yıllık tüketici fiyat endeksinin en çok yüzde 10 oranında eğitim ücretine yansıtılabiliyor. 
     
</TEXT>
</DOC>
