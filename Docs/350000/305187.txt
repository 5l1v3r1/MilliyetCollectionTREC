<DOC>
<DOCNO> 305187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo37.html </URL>
<DATE> 2005/01/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gaziantepspor, Beşiktaşlı Mehmet Ozan ile sözleşme imzaladı 
</HEADLINE>
<TEXT>

     Transfer çalışmalarını sürdüren Gaziantepspor yönetimi, Beşiktaşlı Mehmet Ozan Tahtaişleyen'i renklerine bağladı. 
     Gaziantepspor Yönetim Kurulu Üyesi Ali Sezgin ile Mehmet Ozan Tahtaişleyen, Celal Doğan Tesisleri'nde 4.5 yıllık sözleşme imzaladılar. Defans oyuncusu olan ve Genç Milli Takım'da 35 defa forma giyen Tahtaişleyen, Gaziantepspor'da başarılı olmak istediğini söyledi. 
     Beşiktaş'ta sadece hazırlık maçlarında forma giyme şansı bulduğunu ifade eden Tahtaişleyen, ''Denizli, Sakarya ve Kayserispor'dan transfer teklifleri aldım. Tabii ki transfer teklifi aldığım kulüpler arasında Gaziantepspor da vardı. Ben, tercihimi Gaziantepspor'dan yana kullandım ve şimdi buradayım. Hedefim, burada başarılı olmak. Gaziantepspor, büyük bir takım. Bu takımın başarısı için elimden geleni yapacağım'' diye konuştu. 
     Gaziantepspor Yönetim Kurulu Üyesi Ali Sezgin ise transfer çalışmalarının devam ettiğini, Tahtaişleyen'i Gaziantepspor'a yararlı olacağına inandıkları için transfer ettiklerini söyledi. 
     Sezgin, bazı futbolcularla görüşmelerin devam ettiğini sözlerine ekledi. 
     
</TEXT>
</DOC>
