<DOC>
<DOCNO> 325291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko06.html </URL>
<DATE> 2005/03/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
OECD'den Türkiye'ye karapara sorgusu... 
</HEADLINE>
<TEXT>

     Türkiye, OECD'nin karapara ve terörizmin finansmanıyla mücadele denetimine hazırlanıyor. 
     A.A muhabirinin edindiği bilgiye göre, OECD Mali Eylem Görev Grubu'nun FATF 3. tur ülke denetimlerine geçildi. Bu çerçevede, 2006'daki Genel Kurulda durumu ele alınacak olan Türkiye'de de bu denetime ilişkin maraton başladı. 
     İncelemeye baz teşkil eden değerlendirme kriterlerini Maliye Bakanlığı Mali Suçları Araştırma Kurumu'na MASAK gönderen FATF, belirlenen kriterlerle ilgili sorulara yanıt verilmesini de istedi. 
     FATF'ın üye ülkelerde aradığı kriterler, MASAK tarafından ''Bizim durumumuz nedir '' sorusuyla birlikte Adalet Bakanlığı, İçişleri Bakanlığı, Emniyet Genel Müdürlüğü, BDDK, SPK, Merkez Bankası, Hazine Müsteşarlığı ve ilgili diğer kuruluşlara iletildi. 
     Eylül'e kadar geçecek dönemde, her kuruluş, FATF'ın kriterleri arasında kendilerini ilgilendiren konularda hangi noktada olduğumuzu ortaya koyacak ve Türkiye fotoğrafı daha sonra ortak bir toplantıda tartışılacak. 
     Türkiye'nin durumu ve yöneltilen sorulara yanıtlar, Eylül başında bir rapor şeklinde FATF'a gönderilecek. 
     
     YERİNDE İNCELEME YAPILACAK 
     Bu raporların değerlendirilmesinin ardından bu defa FATF uzmanları Türkiye'ye gelecek ve karapara ve terörizmin finansmanıyla mücadele konusunda yerinde inceleme yapacak. Uzmanlar, Türkiye ziyaretinin ardından da Türkiye raporunu hazırlayacak. Bu raporda, Türkiye'ye getirilen kriterlere uyum derecesine göre ''Uyumlu', ''Büyük ölçüde uyumlu'', ''Kısmen uyumlu'' ya da ''Uyumsuz'' notu verilecek. 
     Söz konusu rapor, önümüzdeki yıl FATF Genel Kurulu'nda üye ülkelerin bilgisine sunulacak. Genel Kurulda, Türkiye ya da incelemeye alınan benzer bir ülkenin durumu yetersiz görülürse, ona eksikliklerini tamamlaması için bir süre verilecek. O ülkenin durumu, daha sonraki genel kurullarda yeniden tartışmaya açılacak. 
     
     TEMEL İLKELER 
     OECD Mali Eylem Görev Grubu'nun Türkiye'ye gönderdiği kriter raporunda, karapara ve terörizmin finansmanıyla ilgili temel ilkeler, ''Şeffaflık ve iyi yönetim, hükümet, finans kurumları, mali olmayan iş ve meslek grupları, sanayi ticaret grupları ve düzenleyici kurumlar tarafından paylaşılan caydırıcı bir kültür, yolsuzlukla mücadele için uygun önlemler, yargı kararlarının doğru şekilde uygulanmasını destekleyecek etkili bir mahkeme sistemi, polis, savcı ve hakimler için yüksek ahlaki ve mesleki yükümlülükler'' olarak belirlendi. 
     
     YAPISAL SİSTEM 
     FATF incelemesinde Türkiye ve diğer üye ülkelerin hangi noktada bulunduğu araştırılan bazı konular ise şöyle sıralandı 
     -Karapara aklamanın kapsamı, doğrudan veya dolaylı olarak suç gelirini temsil eden bütün varlıkları kapsıyor mu 
     Burada varlığın suç geliri olduğunun ispatı için kişinin öncül suçtan mahkum olma şartı aranmamalı. 
     -Aklama suçu asgari olarak kasti para aklama fiilini işleyen gerçek kişileri kapsıyor mu Cezai sorumluluk, tüzel kişilere de uyarlanıyor mu 
     -Yasalar, aklanan malvarlığının, suç gelirlerinin, karapara aklama ve terörizmin finansmanından elde edilen gelirlerin, öncül suçların işlenmesinde kullanılan araçların ya da bu malvarlığına tekabül eden değerlerin müsadere edilmesi için her türlü tedbiri almış mı 
     -Mali kuruluşların isimsiz ya da hayali isimlere ait hesaplar tutmaması temin edilmiş mi 
     -Müşterini tanı ilkesine bağlı kalınıyor mu Mali kuruluşlar, müşterilerinin sürekli ya da geçici, gerçek veya tüzel kişi olmasına bakmaksızın kimliğini tespit ediyor mu 
     -Mali kuruluşlar, lehdarın kim olduğunu belirlemek ve bunun doğruluğu konusunda herhangi bir şüpheye yer vermemek için gerekli tedbirleri almış mı 
     
     SİYASİ NÜFUZ SAHİBİ KİŞİLER 
     -Mali kuruluşlar, potansiyel müşteri, müşteri veya lehdarın siyasi nüfuz sahibi kişiler olup olmadıklarını tespit için uygun risk yönetimi sistemleri geliştirmiş mi 
     Mali kuruluşlar, siyasi nüfuz sahibi müşterileriyle ilgili olarak, malvarlıklarının ve fonlarının kaynağını tespit etmek için gerekli önlemleri alıyor mu 
     -Mali kuruluşlar, yeni ve gelişen teknolojilerin kimlik bilgilerini gizlemeye imkan veren karapara aklama tehlikesine karşı özel dikkat gösterip, teknolojilerin karapara aklama ve terörün finansmanı amacıyla kullanılmasını önlemek için gerekli tedbirleri almış mı 
     -Mali kuruluşların yüz yüze gerçekleştirilmeyen iş ilişkileri ve işlemler için risklerin ortaya konulduğu politikaları var mı 
     -Mali kuruluşların ulusal ve uluslararası işlemlere ilişkin gerekli tüm kayıtları, işlemin tamamlanmasını takiben en az 5 yıl süreyle saklanıyor mu 
     -Mali kuruluş çalışanlarını, şüpheli işlem bildiriminde, sır saklama yükümlülüğünü ihlal ettikleri gerekçesiyle cezai ya da hukuki sorumluluktan koruyacak hükümler bulunuyor mu 
     -Tabela paravan bankalar var mı 
     -Ülkeler, nakit ve nakit yerine geçen değerlerin sınır ötesi hareketlerini tespit ve izlemek için gerekli tedbirleri almış mı 
     
     SANAL KUMARA DENETİM 
     -İnternet üzerinden olanlar da dahil kumarhaneler, FATF tavsiyelerinde yeralan karapara aklama ve terörizmin finansmanı tedbirlerinin etkili uygulanması için kapsamlı düzenleme ve denetim rejimine tabi mi 
     -Mali istihbarat birimleri, faaliyetlerinde yeterli düzeyde bağımsız ve özerk mi 
     -Karapara aklama, terörizmin finansmanı ve öncül suçların soruşturmalarını yürüten yetkili makamlar, işlem kayıtlarının, müşterini tanı kapsamında elde edilen kimlik bilgilerinin, hesap kayıtlarının ve diğer kayıtların icbar yoluyla elde edilmesine, gayrımenkullerin ve müştemilatının aranmasına, el koymaya ve zapt ve elde etmeye yetkili mi 
     -Ülkede kayıtlı şirketlerin ve diğer tüzel kişilerin hak sahiplerine ve denetimlerine ilişkin kayıtların tutulduğu merkezi bir kayıt sistemi bulunuyor mu 
     -Finansal kuruluşlar, rutin olmayan ve karapara aklama ya da terörizmin finansmanı ile bağlantı riski taşıyan elektronik transferleri toplu olarak yapıyor mu 
     
</TEXT>
</DOC>
