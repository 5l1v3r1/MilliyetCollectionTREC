<DOC>
<DOCNO> 309158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun46.html </URL>
<DATE> 2005/01/25/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
'Ya bize oy verirsin ya da cehenneme gidersin' 
</HEADLINE>
<TEXT>

     Irak'ta bazı siyasi partilerin, seçmeni ''ya bize oy verirsin ya da cehenneme gidersin'' diyerek tehdit ettiği bildirildi. 
     Irak Bağımsız Seçim Komisyonu IBSK sözcüsü Ferid Ayar, bu pazar yapılacak seçimlerden önce bazı siyasi partilerin kampanyalarında dini liderlerin posterlerini kullandığını, bunun da seçim yasalarına aykırı olduğunu söyledi. 
     Siyasi grupların, dini liderlerin resimlerini havaya kaldırarak, seçmenlerden kendilerine oy vermelerini istediğini, aksi takdirde cehenneme gideceklerini söylediğini belirten Ayar, bazı insanların bundan şikayetçi olduğunu, bazı siyasi partilerin de resmi araçları kullanarak posterleri dağıttığı yönünde şikayetler geldiğini ifade etti. 
     Irak'ta özellikle Şii siyasi grupların seçimlere katılmayan, ama oy kullanılmasını öneren Şii lider Ayetullah Ali El Sistani'nin posterlerini seçim kampanyalarında kullanarak, seçimleri kazanmayı amaçladığı belirtiliyor. 
     Irak Başbakanı İyad Allavi'nin grubunun da seçim yasalarına aykırı olarak resmi araçları, helikopterleri ve devlet kaynaklarını kampanyasında kullandığı bildiriliyor. 
     
</TEXT>
</DOC>
