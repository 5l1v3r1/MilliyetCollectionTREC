<DOC>
<DOCNO> 339961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur27.html </URL>
<DATE> 2005/05/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kartal'da 400 çifte toplu nikah töreni... 
</HEADLINE>
<TEXT>

     Kartal’da toplu olarak nikahları kıyılan 400 çiftin nikah şahitliğini, Devlet Bakanı Güldal Akşit ile Ulaştırma Bakanı Binali Yıldırım yaptı. 
     Yakacık’taki İstanbul Ticaret Odası Spor Kompleksi’nde, Kartal Kaymakamlığı ile Kartal ve Samandıra belediyelerince organize edilen törende, 400 çiftin resmi nikahı kıyıldı. 
     Çiftlerin şahitliğini Devlet Bakanı Akşit ile Ulaştırma Bakanı Yıldırım yaparken, nikahlarını ise Kartal Belediye Başkanı Arif Dağlar ile Samandıra Belediye Başkanı Yusuf Büyük kıydı. 
     Bazı çiftlere evlilik cüzdanlarını Akşit ile Yıldırım verdi. 
     Törende konuşan Devlet Bakanı Akşit, toplumda yaşanan her türlü sosyal soruna karşı duyarlı olması gereken mülki idare amirleri ve yerel yönetimlerin, kadınların ve ailenin sorunlarına ilgi göstermelerinin çok sevindirici olduğunu belirterek, "Bu tören, tüm mahalli, mülki amir ve yerel yöneticilere örnek olacak boyuttadır" dedi. 
     Aile ve kadınlara verilen önemin, onların sorunlarının çözümüne gösterilen duyarlılık ve ilgiyle doğru orantılı olduğunu vurgulayan Akşit, devletin, çağdaş nitelikleriyle milletin her kesiminin ihtiyaçlarını karşılayarak ferdi ve toplumu mutluluk ve güvenle yaşatma görevini üstlenen bir teşkilat olduğunu kaydetti. 
     Akşit, "İnsan haysiyetine yaraşır ve toplumla kaynaşan hayat tarzı, kadınların en tabii hakkı ve devletin de öncelikli vazifesidir" dedi. 
     Ailenin sağlam olarak inşasının devletin ve milletin geleceği için son derece önemli olduğunu, sağlam aile yapısının da sağlam hukuki temeller üzerine kurulabileceğini dile getiren Akşit, şöyle devam etti 
     "Bu açıdan bakıldığında, ailenin kuruluşunda resmi nikahın yapılması son derece önemlidir. Hükümetimiz bu konu üzerinde hassasiyetle durmaktadır. Hangi gerekçeyle olursa olsun, resmi nikah kıydırmadan evlilik gerçekleştirilmiş olursa olsun, bunları tespit edip, bu evlilikleri resmi statüye kavuşturmak, başta kadınlarımızın hukuki haklarını korumak açısından, daha sonra da sağlıklı bir aile ve sağlıklı bir toplum oluşturabilmek için son derece önemlidir. 
     Kadınlarımızın ve ailelerimizin yaşadıkları sorunların çözüme kavuşturulması, onların eğitilmesi ve bilinçlendirilmesi başta olmak üzere işbirliği içerisinde yapılacak pek çok işimiz var." 
     
     ULAŞTIRMA BAKANI YILDIRIM 
     Ulaştırma Bakanı Yıldırım da insanların mutluluğuna şahitlik etmek ve ortak olmayı görev bildikleri için bu törene katıldığını söyledi. 
     Yıldırım, "Evlilik sadece iki insanın biraraya gelmesi değil, aynı zamanda bir ömür boyu zor günlerde, iyi günlerde dayanışma içinde sevgiyle, saygıyla hayatı devam ettirmektir. Geç kalmış mutluluk sözüne katılmıyorum. Siz mutluluğu zamanında yakalamışsınız. Sadece formalitede geç kalmışsınız. Bugün o formaliteyi tamamlıyorsunuz" diye konuştu. 
     Binali Yıldırım, törenin sonunda çiftlerle hatıra fotoğrafı çektirdi. 
     Bu arada, törene bazı çiftler çocuklarıyla, bazıları ise torunlarıyla katıldı. Fiziksel engelli bir kadın ise törene tekerlekli sandalyeyle geldi. 
     Çiftler, bugüne kadar maddi imkansızlıklar nedeniyle resmi nikah yaptıramadıklarını ifade ederek, Kartal ve Samandıra belediyelerine teşekkür ettiler. 
     
</TEXT>
</DOC>
