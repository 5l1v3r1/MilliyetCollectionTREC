<DOC>
<DOCNO> 333927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/cemal.html </URL>
<DATE> 2005/04/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cennette cehennem, insan eliyle 
</HEADLINE>
<TEXT>

SALZBURG 

Avusturya Alpleri'nde, göl kıyısında on sekizinci yüzyıldan kalma görkemli bir şato. 
Görmüş geçirmiş ulu ağaçların, ıhlamur ve kestanelerin, çınar ve çamların ortasında baharın iç bayıltıcı kokusu ve kuş cıvıltıları... 
Gölde kuğular yüzüyor. 
Cennetten bir köşe... 
Neler yaşanmış burada 
Hem güzellikler. 
Hem çirkinlikler. 
İnsanoğlu nelere kadir olduğunu bir kez daha göstermiş... Katolik bir prens, bir başpiskopos 1700'lerin başlarında bu topraklara el koymuş. Tam yirmi iki bin Protestanı zorla evinden barkından etmiş, kovmuş buralardan. 
Sonra sıra Yahudilere gelmiş. Onlar da bu topraklara veda etmek zorunda bırakılmış... 
Başpiskopos sanatsevermiş, güzel yaşamaya düşkünmüş. Çok sevmiş bu şatoyu. "Bakın, öldükten sonra kalbini bu küçük ibadet yerindeki şu siyah mermer taşın altına gömdürmüş" diyor. 
Başpiskoposun yerini alan yeğeni bir kont da şatonun sanat geleneğini sürdürmüş. Rembrandt, Rubens, Dürer ve Titian'ın resimlerinden bir koleksiyon yaratmış. Bu arada, Salzburglu olan Mozart'ı himaye etmiş... 
Sanatla, müzikle dolu geçen yıllar yaşanmış bu şatoda. Birinci Dünya Savaşı ise yıkım olmuş. Savaş sonrası çok zengin bir Yahudi tiyatro adamı satın almış şatoyu. 
Hitler 1938'de Avusturya'yı istila edince, sahibi Yahudi olduğu için şatoya el koymuş Naziler. Eski güzel günleri burada bir daha yaşayamadan New York'ta ölmüş şatonun asıl sahibi. 
Savaş sonrası her şey artık Amerika'da yaşayan sahiplerine iade edilmiş. Onlar da Harvard Üniversitesi mezunu birine bu şatoyu teslim etmişler. 1947'de böyle doğmuş Salzburg Seminerleri... 
Hakikaten cennetten bir köşe. 
Yine aynı şey kafama takılıyor. İnsanoğlunun kendi elleriyle cennette cehennem yaratabilme kabiliyeti... 
Ne yazık ki öyle. 
Belki de insanın içindeki gizli bir köşede hep kendini saklayabilen bir kötülük var. 
Bir kötü ruh 
Ya da bir şeytan saklanabiliyor insanoğlunun o derinliklerinde. Fırsatını bulunca da çıkıp yapacağını yapıp, sonra yine siniyor, saklanıyor iç dünyamızın kuytuluklarında... 
Göl kıyısındaki Leopoldskron Şatosu'nun son dört yüzyıllık tarihi de bunun kanıtı sayılabilir. 
İnsanoğlunun cennette cehennem yaratma yeteneğine özellikle 1990'lı yıllarda gezdiğim birçok yerde kendi gözlerimle tanık olmuştum. Saraybosna'da, Mostar'da, Bihaç'ta, Kosova'da, Beyrut'ta, Kuneytra'da... 
İnsanoğlu belki de yeterince acı çekmeden olgunlaşamıyor. Birbirini tüketemeyeceğini anlamadan huzura kavuşamıyor. Ben ve öteki, biz ve onlar gibi yabancı kavramından türeyen düşmanlıkları en aza indirmeden, etkisiz kılmadan 'iç barışı'nı yakalamıyor insanoğlu. 
Bir başka deyişle 
Barış yapmak için belki ille de acı çekmek gerekiyor. 
Bir büyük salon. 
Masaların çevresinde kırk kadar tarihçi, akademisyen. Amerikalı, Türk, Ermeni, Yahudi, Alman... Liberal ve milliyetçi Ermeni akademisyenlerin kapışması... Konu, Osmanlı İmparatorluğu ve Ermeniler. Workshop şeklinde düzenlenen toplantıların dördüncüsü göl kıyısındaki bu görkemli şatoda yapılıyor. 
Soykırımların dini, etnik nedenleri ve milliyetçilik konusu... 1915 Ermeni tehciri ve soykırım... 
Belki bir tek Türk ulusal marşının, yani İstiklal Marşımızın korku sözcüğüyle başlıyor olmasının anlamı... Anadolu'nun Türkler tarafından yurt olarak seçilmesi... Ve özellikle Balkanlar'dan, Kafkaslar'dan göç etmek zorunda bırakılan Türklerin son yurt olarak görmelerinden ve gidecek bir başka yer kalmamış olması gibi bir duygudan kaynaklanan Anadolu'yu kaybetme korkusunun oynadığı rol... 
Milliyetçiliklerin çarpışması 
Anadolu'da Ermenilere, Rumlara yönelik toplumsal kıskançlık olgusu... 
Böylece yaşanan korkunç olaylar 
Soykırım mı, değil mi 
Yaşananların korkunç olduğunun altını çizmek ve bundan duyulan üzüntü ve acıyı belirtmek yeterli olmuyor mu .. 
İlle de soykırım mı 
Gözlemci olarak izliyorum. Kimse bağırıp çağırmadan oturup konuşuyor. Kimse birbirinin gırtlağına sarılmak ihtiyacını hissetmiyor. 
Doğrusu da bu. 
Uygar olan da bu. 
Oturup konuşmak, medeni diyaloglar örmek, uzlaşma noktaları yakalamak... 
Tartışmayı bir düello gibi görmeyen, kendi fikriyle karşısındakini yok etmeye çalışmayan, kendi doğrusunun tek doğru olduğunu sanmayan bir üslupla tartışmak... 
Bir başka deyişle 
İlle de cennette cehennem yaratmak gerekmiyor. 

Fourth Workshop for Armenian and Turkish Scholarship. Ideologies of Revolution, Nation, and Empire Political Ideas, Parties, and Practices at the End of the Ottoman Empire, 1878 - 1922. Directed by Professors Fatma Müge Göçek, Gerard Libaridian, and Ronald Grigor Suny. 



</TEXT>
</DOC>
