<DOC>
<DOCNO> 319816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/guncel/gun04.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklara hapis yolu 
</HEADLINE>
<TEXT>


Çocuk Mahkemeleri Kanunu Tasarısı taslağı yasalaşırsa, gasp ve kapkaçtan yargılanan 15-18 yaş arası çocuklara hapis cezası istemiyle dava açılabilecek 

TÜRKER KARAPINAR Ankara 

Adalet Bakanlığı'nın Başbakanlık'a gönderdiği Çocuk Mahkemeleri Kanunu Tasarısı taslağının yasalaşması durumunda, gasp ve kapkaç suçu işleyen 15-18 yaş arası çocuklar cezaevine girecek. 
Başbakanlık'ta imzaya açılan taslak uyarınca cumhuriyet savcıları, kapkaç ve gasp dışındaki suçlara karışan çocuklar hakkında kamu davası açmayı 5 yıl süreyle erteleyebilecek. Buna göre savcılar, suç işleyen bir çocuğun daha önce kasıtlı bir suçtan mahk m olmadığı, erteleme halinde çocuğun suç işlemekten çekineceği kanaatine vardığı, ertelemenin toplum açısından kamu davası açmaktan yararlı olduğu ve suçu işleyen çocuğun karşı tarafa verdiği zararı tamamen karşıladığı durumlarda erteleme yoluna gidebilecek. 

Ceza indirimi 
Yeni Türk Ceza Kanunu'nda TCK gasp suçunda, 6 yıldan 10 yıla kadar hapis cezası istemiyle dava açılabilecek. 15-18 yaş arasındaki çocukların cezalarında yarı oranında indirim yapılıyor. Böylece savcılar, bu çocuklar için 3-5 yıl hapis cezası talep edebilecek. Savcılara, fiili 3 ay-2 yıl hapis cezası öngören suçları işleyen çocuklar hakkında açılacak kamu davasını erteleme hakkı veriliyor. Savcılar, alt sınırı 3 yıl olan gasp suçundan davayı erteleme hakkını kullanamayacak. 
Kapkaç suçuna verilecek ceza miktarı da 3-7 yıl arasında değişiyor. Yarı oranında indirimle birlikte kapkaça karışan çocuklar hakkında 1.5 yıldan 3.5 yıla kadar hapis cezası istemiyle dava açılabilecek. Savcılar, kapkaç suçunu işleyen çocuğa öngörülen ceza miktarının 2 yılı geçtiğine kanaat getirdiklerinde erteleme yapmadan kamu davası açabilecek. 


</TEXT>
</DOC>
