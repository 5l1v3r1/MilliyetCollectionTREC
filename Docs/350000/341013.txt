<DOC>
<DOCNO> 341013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur23.html </URL>
<DATE> 2005/05/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TDK Başkanı Yabancı dille öğretim kaldırılmalı 
</HEADLINE>
<TEXT>

     Türk Dil Kurumu TDK Başkanı Prof. Dr. Şükrü Haluk Akalın, "Türkçe olmazsa Türk olmaz, Türk milleti, Türk kültürü, Türk uygarlığı ve Türkiye Cumhuriyeti olmaz. 
     Varlığımızın en temel değerlerinden biri olan dilimizi korumak zorundayız" dedi. 
     Prof. Dr. Akalın, "Türkçe’nin Yeniden Devlet Dili Olmasının 728. Yılı, 45. Karaman Türk Dil Bayramı, Yunus Emre’yi Anma Etkinlikleri" kapsamında, TBMM ve Karaman Valiliği tarafından Meclis eski Senato Salonu’nda düzenlenen "85. Yılında Milli Egemenlik ve Türk Dili" konulu panelde konuştu. 
     Akalın, bağımsızlığın temel öğelerinin başında milli egemenliğin geldiğini belirterek diğer unsurların da bayrak, para ve dil olduğunu ifade etti. 
     Dilin sadece konuşma aracı değil aynı zamanda anlaşma ve iletişim aracı olduğunu, düşünmeye aracılık ettiğini kültürün oluşmasında, yaşatılmasında ve gelecek kuşaklara aktarılmasında temel araç olduğunu ifade eden Akalın, "Dil olmadan insan olmaz, millet, kültür, uygarlık olmaz" dedi. 
     
     "MİLLET OLMANIN ŞARTI" 

     Atatürk’ün "Milli şuuru ayakta tutabilmek için dil ve tarih konusunda çalışmalıyız" sözlerini anımsatarak, kültür hayatına verdiği önemi dile getiren Prof. Dr. Akalın, "Millet olmanın şartı dil birliğidir. Ülke bütünlüğünü sağlamak için dil birliğini sağlamak gerekir. Atatürk’ün dediği gibi Türk dili, Türk milleti için kutsal bir hazinedir" diye konuştu. 
     Prof. Dr. Akalın, Türkçe’nin yeryüzündeki en güçlü dillerden biri olduğunu vurgularken, son yıllarda yaşanan olumsuzlukların Türkçe’yi yok edeceği şeklindeki iddiaların doğru olmadığını belirtti. 
     Divanı Lügatit Türk’te 8 bin 500 olarak belirtilen Türkçe söz varlığının TDK Sözlüğü’nde 103 bine ulaştığını kaydeden Prof. Dr. 
     Akalın, dilin söz varlığı ve gelişimi ile toplumun yaşam biçimi ve değerler arasındaki ilişkiye dikkati çekti. 
     
     "BAŞKA DİLDE YOK" 

     Türkçe’de, başka dillerde olmadığı kadar zengin akrabalık adları, renk adları, yemek adları bulunduğunu anlatan Prof. Dr. Akalın, insana değer vermeyi simgeleyen "kolay gelsin" sözünün başka hiçbir dilde karşılığının olmadığını bildirdi. "Bu, dilimizin yanı sıra kültürümün de zenginliğindendir" görüşünü ifade eden TDK Başkanı, dünyanın pek çok dilinde 35-45 bin arasında Türkçe kelime kullanıldığını da bildirdi. 
     Prof. Dr. Akalın, Türkçe birçok karşılığı olmasına karşın, günümüzde olur olmaz her yerde, bir özentinin sonucu yabancı sözcükler kullanıldığını belirtti. "Baz" sözü yerine "temel, taban, esas, ölçü" gibi kelimelerin kullanılabileceğini, "direkt" sözcüğünün 11, "trend" sözcünün ise 56 Türkçe karşılığı olduğunu vurgulayan Akalın, "Bütün bunlar Türkçe’nin anlatım gücünü göstermektedir. Ancak, Türkçe sözcükler yerine yabancı sözcükler kullanılırsa Türkçe’nin gücü bir kenara bırakılmış olur" dedi. 
     
     "200-400 KELİME İLE KONUŞULUYOR" 

     Dildeki yabancılaşmaya örnekler veren TDK Başkanı Prof. Dr. 
     Akalın, şöyle devam etti 
     "En büyük olumsuzluk insanımızın 200-400 kelimeyle konuşmasıdır. 
     Deyimler, terimler kullanılmıyor. Türkiye’de yabancı dille öğretim yapılıyor. 
     Türkçe yerine yabancı kelimeler kullanılması sonucu sadece dil kirliliği değil kimlik bunalımı da yaşanmakta. İşyeri adı yabancı, orada dövizle alışveriş yapılıyor. O işyeri dövizle kiraya veriliyor. 
     Mutfak yozlaşıyor lokantalarda Türk yemeklerine yer verilmiyor. 
     Geleneklerimiz yozlaşıyor. 
     Bu olumsuzluklar sadece Türkiye’de değil başka yerlerde de yaşanıyor. 
     Çözüm Öncelikle kültürel değerlerimize, dilimize, kültürümüze sahip çıkmalıyız. Öncelikle Türkçe’nin gücüne inanmalıyız." 
     
     TDK’YA MESAJ YAZANA, TÜRKÇE SÖZCÜK 

     Konuşmasında TDK’nın çalışmalarıyla ilgili bilgiler de veren Prof. 
     Dr. Akalın, Türkçe’nin doğru kullanımı, geliştirilmesi gibi konularda TBMM, RTÜK, TRT, AA ve Gazeteciler Cemiyeti ile işbirliği yaptıklarını dile getirdi. 
     Prof. Dr. Akalın, "bilgi tdk.org.tr" ve "bilgi tdk.gov.tr" adreslerine mesaj gönderen vatandaşlara bir Türkçe Sözlük’te yer alan bir sözcük ile yabancı kelimeye karşı bulunan bir Türkçe sözcük gönderdiklerini ifade ederek, Türk Dili’nin korunup geliştirilmesinde vatandaşların katılımının önemine işaret etti. 
     Konuşmasında, Mustafa Kemal Atatürk’ün, Türk Dili’nin şuurla işlenmesi, yabancı boyunduruğundan kurtarılması konularındaki görüşlerine yer veren Prof. Dr. Akalın, dilin korunması konusunda önerilerini sıralarken başta eğitimin Türkçe’yi sevdirecek şekilde düzenlenmesi gerektiğini söyledi. İşyerlerine ad konulmasına bir ölçüt getirilmesini isteyen Prof. Dr. Akalın, "yabancı dil ile eğitime son verilmeli. Yabancı dil öğretimi ile yabancı dil ile eğitim birbirine karıştırılmamalı" dedi. 
     TDK Başkanı Prof. Dr. Şükrü Haluk Akalın, konuşmasının sonunda şunları dile getirdi 
     "Türkçe olmazsa Türk olmaz, Türk milleti, Türk kültürü, Türk uygarlığı ve Türkiye Cumhuriyeti olmaz. Varlığımızın en temel değerlerinden biri olan dilimizi korumak zorundayız. Şairlerimizin de söylediği gibi Türkçe ses bayrağımızdır. Bu dil ağzımızda annemizin sütüdür. Türkçe’ye sahip çıkmalıyız. Türkçe’ye sahip çıkarsak bütün sorunların çözüleceğine inanıyorum. 
     Dil, kavga konusu olmamalıdır. Geçmişte ne yazık ki toplumumuzda böyle bir tartışma da yaşanmıştır. Türkçe hepimizin en kutsal varlığıdır, ortak paydamızdır. Elele verelim, dilimize hep birlikte sahip çıkalım. gelecek kuşaklara bizlere yakışır bil Türkçe bırakalım." 
     
     "BAZI DİLLER YOKKEN TÜRKÇE VARDI" 

     TDK Başkan Danışmanı Prof. DR. Recep Toparlı da konuşmasında, "Türkçe elden gidiyor, yol oluyor" iddialarının anlamsız olduğunu söyledi. 
     Türkçe’nin gücünün tarihinden geldiğini, köklerinin yüzyıllar öncesine dayandığını belirten Toparlı, "Bugünkü bazı diller yokken Türkçe vardı" dedi. 
     Türkçe’nin konuşma dili olarak 5 bin yıllık geçmişi bulunduğunu Sümerce ile yaşıt olduğunu bildiren Toparlı, sadece konuşma dili olarak değil sanat, edebiyat ve bilim dili olarak da Türkçe’nin köklü bir geçmiş ve zenginlik taşıdığını ifade etti. 
     Gücünü yaygınlığından da alan Türkçe’nin 12 milyon metrekarelik bir alanda konuşulduğunu sağlam bir yapısı olduğu için 10. Yüzyılda karşılaştığı Arapça ve Farsça’dan aldığı sözleri kuyumcu gibi işleyerek dönüştürdüğünü anlatan Prof. Dr. Toparlı, kelime zenginliğinden örnekler verdi. 
     "Ancak maalesef biz Türkçe’nin zenginliğinin farkında olamadık" diyen Prof. Dr. Toparlı, "Yabancılaşma, Türkçe’nin yetersizliğinden değil, kayıtsızlıktan, özensizlikten, başta ana dilimiz olmak üzere kültürel zenginliğimize değer vermemekten kaynaklanıyor" diye konuştu. 
     
     "TABELALAR KALDIRILABİLİR AMA ZİHİNLERDEKİ..." 

     Konuşması sırasında yabancı dillerle ad konulmuş işyerlerinden, Türkçe alfabede olmayan "x" gibi harflerin kullanıldığı Türkçe kelimelerden, "Türk" sözcüğünün, "Turk" olarak yazıldığı ürünlerden örnekler de veren Prof. Dr. Toparlı, "Tabelalar kaldırılabilir ama in ve out’lar vav’lar zihnimizden nasıl temizlenecek Çünkü en tehlikelisi bunlar. Dilimizin korunması konusunda herkese görev düşüyor. Kimse bundan kaçamaz" görüşünü ifade etti. 
     Panelin oturum başkanlığını yapan Kültür ve Turizm Bakanlığı Müsteşarı Prof. Dr. Mustafa İsen ise dil konusunda meslektaşı bilim adamlarından biraz daha iyimser olduğunu söyledi. 
     Yaşayan her varlığın olduğu gibi dilin de kimi sorunları olduğunu belirten Prof. Dr. İsen, kurumlar üzerlerine düşeni yaptığı takdirde bu sorunların aşılacağını savundu. 
     Prof. Dr. İsen, günümüzde Türkçe’nin, tarihin hiçbir döneminde olmadığı kadar geniş bir alanda konuşulduğunu, iletişimde, basın-yayında, sanat, edebiyat ve bilimde kullanıldığını, geçmişte olmadığı kadar geniş işleve sahip olduğunu ve başka dillerle etkileşiminden başarı ile çıktığını sözlerine ekledi. 
     Panelin sonunda, TBMM Başkanvekilleri Nevzat Pakdil ve Sadık Yakut ile Karaman Valisi Hasan Basri Güzeloğlu, konuşmacılara birer plaket verdi. 
     TBMM eski Senato Salonu’ndaki panele, TBMM Başkanvekilleri Pakdil ve Yakut’un yanı sıra, Karaman Milletvekilleri Mevlüt Akgün, Yüksel Çavuşoğu ve Fikret Ünlü, İçişleri Komisyonu Başkanı Ziyaeddin Akbulut, öğretim üyeleri, Karaman ilinin bazı yerel yöneticileri, Karaman’dan TBMM’yi ziyarete gelen ilköğretim okulu öğrencileri de konuk olarak katıldı. 
     
</TEXT>
</DOC>
