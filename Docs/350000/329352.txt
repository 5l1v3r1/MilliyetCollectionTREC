<DOC>
<DOCNO> 329352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy24.html </URL>
<DATE> 2005/04/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Yargıtay Cumhuriyet Başsavcısı Ok Laiklik karşıtları devlete sızdı 
</HEADLINE>
<TEXT>

     Yargıtay Cumhuriyet Başsavcısı Nuri Ok, ''Laiklik karşıtlarının ülkemizde güçlenme ortamı buldukları, yandaş sayılarını ve imkanlarını artırdıkları, devlete sızdıkları bir gerçektir'' dedi. 
     Çanakkale Baro Başkanlığı'nın Kolin Otel'de düzenlediği ''Yeni Türk Ceza Kanunu ve Ceza Muhakemesi Kanunu'' konulu panelin açılışında konuşan Ok, yeni Türk Ceza Kanunu'nun yürürlüğünün 2 ay ertelenmesini ''1 Nisan şakası'' olarak değerlendirdi. 
     Başsavcı Ok, Yeni Ceza Kanunu ve Ceza Muhakemesi Kanunu'nu özenle inceleyip, eleştiri ve önerilerini açıklayarak düşündüren, tartışma ve değerlendirme ortamı yaratanlara da teşekkür borçları olduğunu belirtti. 
     TCK'nın yeniden değerlendirilmesine yönelik adımların atıldığına işaret eden Ok, ''Kaygıların olmaması mümkün değil, ancak kanunların yürürlüğe girmesiyle birlikte felaket kopacağı düşüncesinin, abartılı bir değerlendirme olduğunu da söylemek zorundayım'' diye konuştu. 
     Ok, Yeni TCK'nın eskisinden çok ileride olduğunu, ancak terim ve anlam birliğinin sağlanamadığına yönelik eleştirilerde haklılık payı olduğunu savunarak, şöyle devam etti 
     ''Artık yeni ceza kanununu yaşatan bizler olacağız. Öncelikle objektif bir yaklaşımla, aksayan yönlerini belirleyip düzelteceğiz. Sonra da eskitmemeye çalışacağız. Yani toplumun ihtiyaçlarına cevap verebilecek durumda tutacağız. Bunun için özellikle kanunlarda zamanla oluşabilecek işlevsel zaafları gidermek, eskimelerini önlemek amacıyla her temel kanun için sürekliliği olan kurullar oluşturmalıyız.'' 
     
     ''ADİL YARGILANMA HAKKI, ETKİLİ SORUŞTURMA GEREKTİRİYOR'' 
     Başsavcı Ok, adil yargılanma hakkının, soruşturmanın etkili yapılmasını zorunlu kılacağını da belirterek, bunun için Cumhuriyet Savcısı'nın, kesin egemenliğindeki soruşturma alanına inmesi, soruşturmayı bizzat ve aktif olarak yönetmesi gerektiğine dikkati çekti. 
     CMK'nın adli kollukla ilgili hükümlerinin yargıya bağlı adli kolluğun kurulması ihtiyacının bir sonucu ve bu ihtiyacın kabul gördüğünün göstergesi olduğuna değinen Ok, ''Arzu edilen işbirliği, dayanışma, bilgi alışverişi azami oranda öngörülerek, genel kolluktan ayrı, adli kolluk oluşturulmasıydı'' dedi. 
     
     ''LAİKLİK ÖZENLE KORUNMALI'' 
     Türkiye, hatta dünya için demokratik rejimin yegane model olduğunu ve bu model içinde laiklik ilkesinin özenle korunmasının önem taşıdığına dikkati çeken Nuri Ok, konuşmasını şöyle sürdürdü 
     ''Gerçekte aynı koruma, demokrasi için de gereklidir. Demokrasinin özgürlüklerle özdeşleşmiş doğası, her fikre ve oluşuma, hatta demokrasiyi reddeden akım ve sistem düşüncelerine uygun ortam sunmakta, karşıtlarına yaşam imkanı vermektedir. Anayasamızın, değiştirilmesi teklif dahi edilemeyen 2. maddesi, diğer değerler yanında demokratik rejimi, devlet ve hukuk sisteminde laikliği de koruma altına almıştır. Sadece demokratik rejim ve laiklik değil, cumhuriyet ve diğer değerlerin anayasal korunması ceza normlarıyla somutlaştırılmıştır. Bir değer, hukuksal korumaya alınmışsa o yönde bir hukuk normu varsa, farklı düşünülse de o norm mutlaka uygulanacaktır.'' 
     
     ''LAİKLİĞİ BENİMSEMEMEK SUÇ DEĞİL'' 
     Yargıtay Cumhuriyet Başsavcısı Nuri Ok, din ve vicdan özgürlüğünün, ulusal ve uluslararası belgelerle kesin teminat altına alındığını anımsatarak, din kurallarının, bireyin alanıyla yetinmeyip, kamusal alanda da hakimiyetini sürdürmesine yönelik arzuların, pratiğe geçirilmese dahi laik düşünceye aykırı olduğunu vurguladı. 
     Laikliği benimsememenin suç olmadığını belirten Ok, ''Ancak laiklik karşıtlarının ülkemizde güçlenme ortamı buldukları, yandaş sayılarını ve imkanlarını artırdıkları, devlete sızdıkları bir gerçektir. Yine kullandıkları saf, temiz kadın ve kızlarımızla kamusal alanı zorladıkları da bir gerçektir'' dedi. 
     Kamusal alanda, kamu görevlilerinin hangi dine ait olursa olsun, simge, işaret ve bu yönde mesaj veren her çeşit nesne taşıması ve kullanmasının laikliğe aykırı olduğuna dikkati çeken Ok, şöyle konuştu 
     ''Okullar kamusal alandır ve özgün durumu da kabul edilmelidir. Bir tapu, nüfus dairesi değildir. Öğrenci, okulun öğretmenlerle birlikte asli, hatta kurucu unsurudur. Öğrencilerin, okulda dini simge ve işaret taşımaları da kesinlikle laikliğe aykırıdır. 
     Kadın ve kızlarımızın, dinimizi temsil etmeyen 'türbana özgürlük' sloganıyla sürdürülen radikal hareketin, özgürlüğü dışlayan dinci siyasal ideolojinin bir parçası olduğunu anlamaları gerekir. Onların, bu amaca hizmet etmeyeceklerine, toplumda sosyal gerginliği tırmandırmayacaklarına, hala tamamını kazanamadıkları ve kazandıklarını da kullanamadıkları haklarından vazgeçmeyeceklerine inanıyorum. Bu alanda yapay olarak yaratılan sorunlarını, kendilerinin dışındakilerin çözeceğini de sanmamalıdırlar. Çözüm kendilerindedir. 
     'Kadın Tanrının aydınlığıdır' diyen Hazreti Mevlana'nın özlü sözü kendilerine yol göstericidir. Köktendinci kesimin devleti ele geçirme hedefi olduğu sürece, mutlaka laikliğin savunulması ihtiyacı vardır. Demokrasiyi yok etme hedefi olduğu sürece -bu hedef, hiçbir zaman bitmeyecektir- mutlaka demokrasinin savunulmasına ihtiyaç vardır.'' 
     
     ''BASIN, KENDİ İÇİNDE KONTROL MEKANİZMALARINI KURMALI'' 
     Demokrasinin olmazsa olmaz kurumlarından birinin, hatta en başta geleninin özgür basın olduğunu belirten Nuri Ok, ''Dikkat edilirse 'basın' demiyorum, 'özgür basın' diyorum. Zira demokratik toplumun en önemli teminatı, özgür basındır. Basın özgür olduğu sürece demokratik toplum yapısında sorunlar kronikleşemez, olumsuzluklar kalıcı olamaz'' diye konuştu. 
     Basının büyük güç olduğunu, ancak bu gücün büyük sorumluluk gerektirdiğini ifade eden Ok, şunları kaydetti 
     ''Gücün kötüye kullanılmaması, sorumluluğun göz ardı edilmemesi için basının kendi içinde kontrol mekanizmalarını kurması, işlerlik ve etkinlik kazandırması, kurumsal özeleştiriyi geliştirmesi ve basın etiğini yaşama geçirmesi, öncelikle düşünülecek önemlerdir. Her şeyden önce basın suçlarına zorunluluk dışında hürriyeti bağlayıcı ceza öngörülmemeli, panik düzenlemeler ise hiç düşünülmemelidir. Nitekim Basın Kanunu'na bu yaklaşımın hakim olduğunu görmekteyiz. 
     Tüm özgürlüklerde olduğu gibi, basın özgürlüğünün kısıtlanmasında belirsiz sınırları çizilemeyen soyut kavram ve terimlerden sakınılması, hem cezada yasallık ilkesi, hem de özgürlüklerin geniş yorumlanması ilkesinin gereğidir. Bunların ışığında Ceza Kanunu'nun 84, 133, 226, 267, 269, 285, 305 ve 318. maddelerinin gözden geçirilmesinde zorunluluk olduğunu düşünmekteyiz. Aksi takdirde basın için sıkça soruşturma ve kovuşturma gündeme gelecektir ki basın ve ifade özgürlükleri önünde demokrasimizin görüntüsünü de bozacak ciddi engeller ve endişeler oluşacaktır. 
     Sadece basınla sınırlı olmaksızın, Yeni Ceza Kanunu'nun eleştirel yaklaşım sonuçlarının siyasi irade tarafından değerlendirmeye alınması, bunun için yürürlüğün ertelenmesi sevindiricidir.'' 
     
     ÖZOK VE GÜLER'İN KONUŞMASI... 
     Türkiye Barolar Birliği Başkanı Avukat Özdemir Özok da konuşmasında, yasa hazırlanırken ve tartışılırken daha önce sesini çıkarmayan birçok kesimin son günlerde tepki gösterdiğini belirterek, ''Bu da bir duyarlılıktır. Türkiye Barolar Birliği olarak biz başından bu yana olanaklarımız elverdiğince yasa hakkında eleştirdiklerimizi, karşı olduklarımızı dile getirdik'' dedi. 
     Çanakkale Baro Başkanı Avukat Adnan Güler, toplumsal hayatın dinamik oluşu nedeniyle, değişen ve gelişen hukuki ve sosyal ilişkilere, zaman içinde Ceza Kanunu ve CMUK'un cevap veremez hale geldiğini, çeşitli tarihlerde yapılan sınırlı değişikliklerle, farklı anlayışları yansıtan düzenlemeler sonucu TCK'nın ve CMUK'un adeta ''yamalı bohçaya'' dönüştüğünü söyledi. 
     
     PROF. DR. ALACAKAPTAN 
     Panelin açılışının ardından konuşan Prof. Dr. Uğur Alacakaptan, ceza kanunlarının, herkesin okuduğunda anlayabileceği bir şekilde kaleme alınması gerektiğini söyledi. Alacakaptan, ''Nereye çekerseniz oraya giden ceza metinleri yazılmamalıdır'' diyerek, şunları söyledi 
     ''Ceza Kanunu, çağdaş sistemlere uygun tatbik edilmelidir. Ceza kanunları anayasal hak ve hürriyetlerin nasıl gerçekleşeceğini ortaya koyar. Ceza kanunları, insanın daha özgür bir hukuki statüye kavuşmasında rol oynar. Yeni Türk Ceza Kanunu'nda yer yer görülen aksamalar ve eksikliklerin 2 ay içinde düzeltilebileceği pek kolay gibi görünmüyor. Çünkü bu, topyekun bir çalışmayı gerektirir. Kanun çıkacaksa, gerçekten Türk hukukçularının eseri olan demokratik bir ceza kanununun olmasını istiyoruz.'' Paneli, Çanakkale Vali Vekili Yusuf Ziya İnce, Cumhuriyet Başsavcısı Ahmet Er, hakim, savcı ve avukatların yanı sıra emniyet mensupları da izledi. 
     
</TEXT>
</DOC>
