<DOC>
<DOCNO> 321421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun05.html </URL>
<DATE> 2005/03/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Washington Post Türkiye'de 1.5 milyon Ermeni katledildi 
</HEADLINE>
<TEXT>

     The Washington Post gazetesi, Washington'daki Soykırım Anma Müzesi'nin ''Vicdan Komitesi''ni kaynak göstererek, son yüzyılda insanlığa karşı işlenen suçları listelerken, 1915-1918 yılları arasında Türkiye'de 1.5 milyon Ermeni'nin katledildiğini ileri sürdü. 
     Yazının girişinde, ''Sivillerin kitlesel soykırımı ve insanlığa karşı diğer suçlar, yüzyıllık kanlı savaşların arasında duruyor. Burada bu suçların tahmini bazı kayıplarını sıralıyoruz. Gerçek rakamlar hiçbir zaman bilinemeyecek'' denildi. 
     Bu ifadenin ardından, listenin en başına, ''Türkiye'deki Ermeniler, 1915-1918, 1.5 milyon'' ifadesi konuldu. 
     Listede insanlığa karşı işlenen suçlar olarak yer alan diğer maddeler ise, Stalin'in Ukrayna'da 1923-1933 yılları arasında 7 milyon kişiyi açlıktan ölüme mahkum etmesi, 1937'de Japonya'nın 300 bin Çinliyi katletmesi, 1938-1945 yılları arasında Nazi Almanyası'nın 6 milyon Musevi'ye karşı soykırımı, 1975-1979 arasında Kamboçya'da Pol Pot yönetiminin 2 milyon kişiyi katletmesi, 1992-1995 arasında Bosna'da 200 bin kişinin ölmesi, 1994'te Ruanda'da 800 bin kişinin katledilmesi olarak sıralandı. 
     ABD'deki Ermeni toplumu, sözde Ermeni soykırımını anma günü olarak kabul ettikleri 24 Nisan tarihi yaklaşırken, her yıl basında bu tür Türkiye'yi suçlayıcı ifadeler içeren yazıların yer alması için lobi yürütüyor. 
     
</TEXT>
</DOC>
