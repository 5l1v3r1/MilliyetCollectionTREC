<DOC>
<DOCNO> 330467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo31.html </URL>
<DATE> 2005/04/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gençlerbirliği'nde, Samsunspor maçı hazırlıkları... 
</HEADLINE>
<TEXT>

     Birinci Süper Lig'de pazar günü sahasında Samsunspor ile karşılaşacak Gençlerbirliği'nde, savunma oyuncusu Baki Mercimek, rakiplerinin agresif bir takım olduğunu söyledi. 
     Beştepe İlhan Cavcav Tesisleri'nde düzenlenen basın toplantısında konuşan Baki, geçen haftaki Çaykur Rizespor maçından alınan 1 puanın iyi olduğunu belirterek, ''Rize iyi bir takım. Sahanın zemini ağırdı. Buna rağmen 1 puan almayı başardık. Samsunspor ile gireceğimiz maratona 3 puanla başlamak istiyoruz'' dedi. 
     Basın toplantısında konuşan orta alanın çalışkan futbolcusu Mehmet Nas da Rize'deki maçta her iki takımın da iyi mücadele ettiğini anlatarak, şöyle konuştu 
     ''Sahanın zemini ağırdı. Rize iyi bir takım. Deplasmanda alınan 1 puan iyidir. Önümüzde 3 haftalık bir maraton var. Rakiplerimiz düşmemeye oynayan takımlar. Samsunspor maçı zor olacak. Biz de yükselmek istiyoruz. Bu haftaki maçımız zor alacak, ancak kazanacağımıza inanıyorum.'' 
     
     ANTRENMAN 
     Gençlerbirliği, Samsunspor maçı hazırlıklarını bugün sabah kendi tesislerinde yaptığı antrenmanla sürdürdü. 
     Teknik direktör Ziya Doğan yönetiminde yaklaşık 1.5 saat süren idmana, sakatlığı bulunan Mısırlı futbolcu El Saka katılmadı. Ümit ve Skoko ise hafif koşunun ardından salonda çalıştı. 
     
</TEXT>
</DOC>
