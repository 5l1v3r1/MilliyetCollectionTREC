<DOC>
<DOCNO> 308648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko06.html </URL>
<DATE> 2005/01/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ATO Başkanı Rant lortları işgaliye bedellerini ödemelidir... 
</HEADLINE>
<TEXT>

     Ankara Ticaret Odası ATO Başkanı Sinan Aygün, orman vasfını yitirmiş arazilerin işgal altında olduğunu belirterek, Devletin yokluk çektiğini, işgalcilerin ise 25 milyar dolarlık orman vasfını yitirmiş araziler üzerinde keyif çattıklarını kaydetti. 
     Aygün yaptığı yazılı açıklamada, Rant Lortları olarak tanımladığı işgalcilerin ''işgallerinin bedellerini'' ödemeleri gerektiğini bildirdi. 
     Orman olma vasfını kaybeden ve yeniden ormana dönüştürülmesi artık mümkün olmayan 473 bin hektar arazi üzerinde altyapısı sağlanmış 400 bini aşkın yapının yer aldığını belirten Aygün, bu yapıların ekonomik ve sosyal açıdan yıkılmasının mümkün olmadığı görüşünü dile getirdi. 
     Bir yandan devletin kaynak sıkıntısı çektiğini, diğer yandan yasal boşluk sebebiyle işgalci durumundaki kişilerin bir kuruş para vermeden, devlete hiç bir katkı sağlamadan bu arazileri kullandığını kaydeden Aygün, ''Yıkamıyorsan, işgalden kurtaramıyorsan en mantıklı çözüm satmaktır'' dedi. 
     
     ''İŞGAL, KAMU VİCDANINI RAHATSIZ EDİYOR'' 
     Aygün, açıklamasında şu görüşlere yer verdi 
     ''2B'lerin satışında haklı bazı çekincelerin olduğunu kabul etmekle birlikte, bu işgalin bu şekilde devamı kamu vicdanını rahatsız etmektedir. Yasamız orman vasfını kaybetmiş arazilerin sadece orman köylüsüne satılabileceğini öngörüyorsa da çoğu yerde orman köylüsü de kalmamış durumda. Çoğu arazi, bir kaç el değiştirmiş ve kimin olduğu belli değil. Bu arazilerin orman köylüsüne öncelik tanıyacak şekilde satışından 20-25 milyar dolar kazanmak mümkün. Ayrıca bu satış, emlak ve diğer vergi gelirleri de hesaba katıldığında hazineye büyük bir katkı sağlayacak. Diğer yandan, mülkiyet sorunları çözülecek, adli ve idari yargının da yükü hafifleyecek.'' Orman vasfını yitirmiş arazilerin satışından elde edilecek gelirin yüzde 20'sinin, orman köylüsünün desteklenmesi ve orman ağaçlandırmasına aktarılması yönündeki düşüncenin doğru bir yaklaşım olduğunu dile getiren Aygün, ancak bu yüzde 20'lik oranın, yüzde 30-40'lara çıkarılması halinde, yasaya karşı duyulan bazı endişelerin de kısmen karşılanmış olacağını ifade etti. 
     
</TEXT>
</DOC>
