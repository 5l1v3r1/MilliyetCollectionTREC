<DOC>
<DOCNO> 324589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/dunya/dun01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başpiskopos Türkiye'yi savundu 
</HEADLINE>
<TEXT>



Venedik Başpiskoposu Angelo Scola, Türkiye'nin AB üyeliğine ilke olarak karşı çıkılmamasını istedi. Adı Papa II. Jean Paul'ün halef adayları arasında geçen Scola, Le Figaro'ya, "Türkiye'nin AB üyeliğine korku ile olumsuz yaklaşılmasının bir faydası olmayacağını" söyledi. Avrupa'da 15 milyon Müslümanın yaşadığını hatırlatan Scola, "Hayır demekle yetinmek hiçbir şeyi korumayacak" dedi. Hıristiyan - Müslüman diyaloğunu geliştirmek amacıyla "Vaha" Oasis adlı bir dergi çıkaran Scola, "Bir Hıristiyan olarak Türkiye'nin ayrıca Konstantinopolis ve Doğu'nun Ekümenik Patrikliği anlamına geldiğini unutamam. Ortodoks kardeşlerim, Türkiye'nin AB'ye katılmasını istiyor" diye konuştu. 


</TEXT>
</DOC>
