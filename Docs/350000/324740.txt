<DOC>
<DOCNO> 324740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko14.html </URL>
<DATE> 2005/03/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ankara... AŞTİ'de servislerin kaldırılması kararı mahkemelik oldu... 
</HEADLINE>
<TEXT>

     Tüketici Hakları Derneği THD , Ankara Büyükşehir Belediyesi'ne bağlı Ulaşım Koordinasyon Merkezi'nin UKOME ''şehirlerarası yolculuklarda, AŞTİ'ye geliş gidişler için ücretsiz servis araçlarının kaldırılmasına'' yönelik aldığı kararının iptali için Ankara Nöbetçi İdare Mahkemesi'ne dava açtı. 
     Bazı dernek yöneticileri, servis şoförleri ve vatandaşlar ile UKOME'nin kararını protesto etmek ve yaşanılan sıkıntıları yerinde göstermek için AŞTİ'ye gelen THD Genel Başkanı Turhan Çakar, burada bir basın açıklaması yaptı. 
     Yıllardır milyonlarca Ankaralıyı, şehirlerarası yolculuklarda, ilgili otobüs firmalarının servislerinin ücretsiz taşıdığını hatırlatan Çakar, UKOME'nin aldığı kararla bu uygulamanın kaldırıldığını hatırlattı. 
     Kaldırılan ücretsiz servisler yerine ücretli taşıma sistemi getirilerek, Ankaralıların ve Ankara dışından gelip gidecek tüketicilerin sırtından yeni bir rant kapısı açılacağını iddia eden Çakar, ''UKOME kararı ile 26 milyon yolcunun kazanılmış hakları geri alınmıştır'' dedi. 
     Söz konusu kararla ''tüketicilerin ekonomik çıkarlarının korunması hakkı'' ile ''temel gereksinimlerinin karşılanması hakkı''nın çiğnendiğini ifade eden Çakar, kararın ve uygulamanın kaosa ve karmaşaya neden olduğunu ve yolcuların mağdur olmasına yol açtığını söyledi. 
     AŞTİ'ye yolcu getirip götüren servislerin kaldırılmasının, sosyal hukuk devleti anlayışına, insan haklarına, kamu yararına ve belediyecilik anlayışına aykırı olduğunu savunan Çakar, şunları kaydetti 
     ''Zaten dar gelirli ve yoksul milyonlarca Ankaralıya ve tüketiciye bir darbe daha vurularak daha da mağdur olmalarına neden olunmuş ve olunacaktır. Bununla birlikte, firmalar arasındaki rekabet ve daha iyi hizmet verme yarışı ortadan kaldırılarak, kalitenin düşmesine neden olunmuştur. Bir derneğin isteği üzerine ücretsiz servislerin kaldırılma kararı ile belli bir azınlığın çıkarı 26 milyon yolcunun çıkarından üstünde tutulmuştur. 
     Derneğimize bugüne kadar 20 bin dolayında şikayet gelmiştir ve Ankaralılar yapılan bu haksızlığa karşı büyük tepki göstermektedir.'' 
     
     REKABET KURUMU'NA BAŞVURU... 
     Derneki olarak Ankara Büyükşehir Belediyesi'nin ve UKOME'nin kararını kınadıklarını söyleyen Çakar, konuyu TBMM'ye taşıdıklarına işaret ederek, rekabetin ortadan kaldırılması nedeniyle de Rekabet Kurumu'na başvuracaklarını bildirdi. 
     
     PROTESTO VE TARTIŞMA... 
     Konuşmaların ardından, bazı vatandaşlar ve servis şoförleri, otobüs firmaları yetkililerini yuhalayarak protesto ettiler. 
     Protesto sırasında bazı vatandaşlar ile otobüs firmaları yetkilileri arasında tartışma yaşanırken, bazı servis şoförleri ile yetkililer arasında da itişmeler görüldü. 
     Çakar ve beraberindekiler daha sonra Ankara Nöbetçi İdare Mahkemesi'ne gelerek, UKOME'nin söz konusu kararının iptali için dava açtılar. 
     
</TEXT>
</DOC>
