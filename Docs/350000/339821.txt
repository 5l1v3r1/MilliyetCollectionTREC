<DOC>
<DOCNO> 339821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun29.html </URL>
<DATE> 2005/05/05/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İran polisi, Ebu Garip'teki ABD askerleri gibi... 
</HEADLINE>
<TEXT>

     İran’daki muhafazakar yargı erki, güvenlik güçlerinin bazı uygulamalarını sert dille eleştirdi. 
     Yargı erkinin başkanı Ayetullah Mahmut Haşimi Şahrudi, bugün bazı gazetelerde yayınlanan demecinde, polislerin bazı tutuklulara reva gördüğü muamelenin, Irak’taki Ebu Garib cezaevinde Amerikan askerlerinin mahkumlara yaptıklarını çağrıştırdığını belirtti. 
     Polisin, şüphelileri konuşturmak ya da örneğin tesettüre uyulmasını sağlamak için kaba kuvvet kullanmamasını isteyen Şahrudi, "Polisler bazen tutukluların kafasına çuval geçiriyor, bu da Ebu Garib’de Amerikalıların yaptıklarını hatırlatıyor" dedi. 
     "Tutuklamayla, insanların şeref ve haysiyetiyle dalga geçilemez" diyen Ayetullah Şahrudi, "İnsanları polis aracına nasıl bindirdiklerini görüyorsunuz..." ifadesini kullandı. 
     Ebu Garib’deki Amerikan uygulamaları, İran tarafından insan hakları konusundaki Amerikan söyleminin kandırmaca olduğunu kanıtlayan semboller olarak takdim ediliyor. 
     İran adalet yetkilileri, insan hakları ihlallerine son aylarda her zamankinden daha fazla dikkat çekiyor. 
     
</TEXT>
</DOC>
