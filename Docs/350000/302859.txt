<DOC>
<DOCNO> 302859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur43.html </URL>
<DATE> 2005/01/02/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Emekli trafik müşaviri silahlı saldırı sonuçu öldürüldü 
</HEADLINE>
<TEXT>

     Üsküdar'da emekli trafik müşaviri, uğradığı silahlı saldırı sonucu öldü. 
     Göztepe Libadiye Caddesi Soyak Sitesi önünde yürüyen Orhan Safdır'ın yanına yaklaşan maskeli 2 kişi, Safdır'ı başından vurdu. 
     Yere düşen Safdır'ın göğsüne bir el daha ateş eden saldırganlar, yaya olarak girdikleri ara sokaktan bindikleri taksiyle uzaklaştılar. 
     Emekli trafik müşaviri olduğu öğrenilen Orhan Safdır, vücuduna isabet eden kurşunlarla olay yerinde hayatını kaybetti. 
     Yakındaki evinde Orhan Safdır'ın ölüm haberini alan ve fenalık geçiren eşi Canser Safdır'ın hastaneye kaldırıldığı öğrenildi. 
     Orhan Safdır'ın, 2 yıl önce bir okul servisi ihalesine girmesinin ardından 2 kez saldırıya uğradığı, daha sonra da ihaleden çekildiği belirtildi. 
     Bu arada, saldırganların kaçtığı taksi, polis tarafından takibe alınarak Ümraniye'de bulundu. 
     Taksi sürücüsünün, aracına aldığı bereli 2 kişinin Ümraniye'de indiğini, ancak bu kişilerin saldırganlar olduğunu bilmediğini söylediği öğrenildi. 
     Polis, eşkali belirlenen saldırganların yakalanması için çevrede operasyon başlattı. 
     
</TEXT>
</DOC>
