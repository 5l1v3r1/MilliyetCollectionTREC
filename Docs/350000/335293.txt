<DOC>
<DOCNO> 335293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur44.html </URL>
<DATE> 2005/04/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Özel okullardan maddi gücü yetersiz olanlara indirim... 
</HEADLINE>
<TEXT>

     Ege Bölgesi Özel Okullar Birliği Derneği Yönetim Kurulu Başkanı Necdet Doğanata, maddi gücü yetersiz başarılı öğrencilere, derneğe üye okullarda indirimli eğitim imkanı sağlamak amacıyla ''Bilgi Birikimini Değerlendirme ve Ödüllendirme Sınavı'' açtıklarını bildirdi. 
     Necdet Doğanata, düzenlediği basın toplantısında, Türkiye'de ilk defa böyle bir sınavın yapılacağını, Milli Eğitim Bakanlığı'ndan gerekli iznin alındığını belirtti. 
     Bu yıl İzmir, Aydın, Manisa ve Denizli'deki özel okulları kapsayan uygulamanın, gelecek yıl tüm Ege Bölgesi'nde yapılacağını ifade eden Doğanata, 601 öğrencinin 48 üye okuldan herhangi birine yerleştirileceğini söyledi. 
     
     VELİLERE 2.5 MİLYON YTL'LİK KATKI 
     Sınavda başarı gösterecek 94 öğrenciye yüzde 100, 93 öğrenciye yüzde 75, 1 öğrenciye yüzde 50, 261 öğrenciye de yüzde 25 oranında indirim uygulayacaklarını kaydeden Doğanata, ''Böylece velilere ilk yıl için 2.5 milyon YTL'lik katkı sağlanacak'' diye konuştu. 
     Doğanata, 15 Mayıs'taki sınavın son başvuru tarihinin 1 Mayıs olduğunu belirterek, şunları söyledi 
     ''5-10 bin civarında öğrencinin sınava katılmasını bekliyoruz. İndirim ve bursla okutulan öğrenciler, böylece bir sistem dahilinde okullara alınacak. Kabiliyetli çocukların yok olup gitmesini engelleyeceğiz.'' Sınav Yürütme Kurulu Başkanı Engin Dirikal da bu maddi desteğin ilköğretim okullarında 3, liselerde ise 3 veya 4 yıl olacağını, indirimli alınacak öğrenciler için okulların her türlü vergi ve KDV'den muaf tutulacağını söyledi. 
     
</TEXT>
</DOC>
