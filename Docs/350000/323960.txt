<DOC>
<DOCNO> 323960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun20.html </URL>
<DATE> 2005/03/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD'nin farklı terör senaryoları yanlışlıkla internette yayınlandı... 
</HEADLINE>
<TEXT>

     Amerikalı uzmanların hazırladığı en olası terör senaryoları ve bunların olası insani ve ekonomik etkilerini içeren rapor yanlışlıkla internette yayımlandı. 
     New York Times gazetesi, İç Güvenlik Bakanlığı'nın bu raporunun yayımlanma amacıyla hazırlanmadığını, ancak raporun taslak metninin Hawaii hükümetine ait bir internet sitesinde yanlışlıkla yayımlandığını yazdı. 
     Senaryolar, 13 bin kişinin ölümünün hedeflendiği 5 ayrı kentte bomba yüklü araçların kullanıldığı şarbon basiliyle düzenlenen saldırılar, 17 bin 500 kişinin ölümünün hedeflendiği klor yüklü bir tankerin infilak ettirilmesi, 540 kişinin öleceği, ancak ekonomik zararları yıkıcı olacak kirli bombalı saldırı, 2 bin 500 kişinin öleceği havaalanı, gar gibi yerlerin tuvaletlerinde akciğer vebasının yayılması olarak sıralanıyor. 
     İç Güvenlik Bakanlığı ise, bu tür olası saldırıların hazırlandığına ilişkin güvenilir bilgilere sahip olmadıklarını, raporun amacının halkı korkutmak değil, hükümet kurumlarının olası saldırıları önlemek ya da gerekirse karşılık vermek için ne yapması gerektiğini belirlemesini sağlamak olduğunu açıkladı. 
     Bakanlık sözcüsü Marc Short, raporda, daha önceden önlem alındığı için uçak kaçırma ya da daha önce kullanılan diğer tür saldırı risklerine yer verilmediğini söyledi. 
     
</TEXT>
</DOC>
