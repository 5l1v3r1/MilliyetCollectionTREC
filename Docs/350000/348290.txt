<DOC>
<DOCNO> 348290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo16.html </URL>
<DATE> 2005/06/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kayserispor, Ertuğrul Sağlam ile anlaştı 
</HEADLINE>
<TEXT>

     Birinci Süper Futbol Ligi takımlarından Kayserispor, teknik direktör Ertuğrul Sağlam ile anlaştı. 
     Bugün Kayseri'ye gelen Sağlam, Karpuzatan'daki Kadir Has Kulüp Tesisleri'ni gezdi ve yöneticilerle görüştü. 
     Görüşme sonrası gazetecilerin sorularını yanıtlayan Sağlam, Kayseri halkının özlediği başarıyı bu yıl yakalayacağına inandığını söyledi. 
     Kayserispor'dan teknik direktörlük teklifi geldikten sonra diğer tekliflerle ilgilenmediğini ve görevi kabul ettiğini belirten Sağlam, şöyle devam etti 
     ''Samsunspor'da antrenörlüğe çok iyi bir başlangıç yaptık. Hedeflerimiz doğrultusunda bizi başarıya götürecek takımın Kayserispor olduğunu düşündük. Kentin yapısı, insanının güzelliği, taraftar profili, ileri gelenlerinin takıma verdiği destek sayesinde bu ışığı Kayserispor'da gördük. Bu nedenle diğer teklifleri düşünmedim.'' Kayseri'nin potansiyelinin çok yüksek olmasına rağmen geçmişte futbolda istediği başarıyı yakalayamadığını anlatan Sağlam, iyi bir ekip çalışması yaparak, şehirle bütünleşerek bu başarıyı yakalayacaklarına inandığını kaydetti. 
     Sağlam, taraftarların takımıyla gurur duyacağı bir takım oluşturacaklarını ifade ederek, ''Mevcut kadro hakkında yönetimden bilgi aldıktan sonra iç ve dış transfer politikamızı belirleyeceğiz. Akıllıca transferler yapmak zorundayız. Aceleye gelmiş transferden kaçınıyoruz. Bu konu 1-2 gün içinde netleşecek'' dedi. 
     Kulübe gelen bazı taraftarlar da Ertuğrul Sağlam'a çiçek vererek Kayserispor'un kaşkolunu hediye ettiler. 
     
</TEXT>
</DOC>
