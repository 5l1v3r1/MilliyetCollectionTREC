<DOC>
<DOCNO> 330453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo17.html </URL>
<DATE> 2005/04/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fener'in şansı döndü.. ''Dörtlü Final'' İstanbul'da yapılacak... 
</HEADLINE>
<TEXT>

     Uluslararası Basketbol Federasyonları Birliği FIBA , Fenerbahçe Erkek Basketbol Takımı'nın da yer alacağı FIBA Avrupa Ligi ''Dörtlü Final'' organizasyonunun Kiev yerine İstanbul'da düzenlenmesine karar verdi. 
     Türkiye Basketbol Federasyonu'ndan TBF yapılan açıklamaya göre, Fenerbahçe Erkek Takımı'nın da katılacağı FIBA Avrupa Ligi ''Dörtlü Final'' organizasyonu İstanbul'da yapılacak. 
     FIBA Avrupa tarafından daha önce Ukrayna'nın başkenti Kiev'de yapılmasına karar verilen ''dörtlü final''in, Türkiye Basketbol Federasyonu ve Fenerbahçe Kulübü'nün girişimleri sonunda İstanbul'a alındığı açıklandı. 
     
     TURGAY DEMİREL DEVREYE GİRDİ 

     Yapılan açıklamada, TBF Başkanı Turgay Demirel başta olmak üzere, TBF yetkililerinin çaba ve girişimlerinin bu karar değişikliğinde büyük rol oynadığı bildirildi. 
     2-3 Nisan tarihlerinde İtalya'nın Napoli kentinde düzenlenen ve Türkiye'yi Fenerbahçe'nin temsil ettiği FIBA Bayanlar Avrupa Kupası ''Dörtlü Finali''ni izlemek üzere İtalya'ya giden federasyon başkanı Demirel'in, Fenerbahçe Kulübü Başkanı Aziz Yıldırım'la birlikte FIBA yetkilileriyle bir toplantı yaptığı bildirilen açıklamada, Demirel'in toplantıda FIBA yetkililerine Ukrayna'da yapılacak olan ''dörtlü final'' sırasında karşılaşmaların oynanacağı salonda başka organizasyonların da yapılacağı ve bu durumun organizasyon konusunda sorunlar yaşayacağı yönündeki endişelerini ilettiği kaydedildi. 
     
     RESMİ YAZI GELDİ 

     Demirel ve Yıldırım'ın telkinleri doğrultusunda, Ukrayna Basketbol Federasyonu ve BC Kiev Kulübü yöneticilerindan organizasyona yönelik çalışmalar konusunda kapsamlı bilgi isteyen FIBA yetkililerinin, kendilerine iletilen endişelerin yersiz olmadığını gördükleri, bu gelişme üzerine FIBA'nın, genel sekreter Nar Zanolin imzasıyla organizasyonun İstanbul'a alındığı kararını resmi bir yazıyla TBF ve Fenerbahçe Kulübü'ne bildirdiği açıklandı. 
     
     EKSTRA ÖDEME YOK 

     Yapılan açıklamada ayrıca, Fenerbahçe'nin Münih'te yapılan karar toplantısında FIBA'ya organizasyon için istediği 400 bin avroluk teminatın yanında, ekstra ödemeyi taahhüt ettiği bütün takımların ulaşım harcamaları da sarı-laciverli kulüp tarafından yapılmayacak. 
     Fenerbahçe Kulübü organizasyon için FIBA'ya sadece 400 bin avroluk teminat ödeyecek. 
     
     27-28 NİSAN'DA ABDİ İPEKÇİ'DE DÜZENLENECEK 

     Abdi İpekçi Spor Salonu'nda 27-28 Nisan tarihlerinde düzenlenecek olan organizasyonun ilk gün maçlarında iki Rus temsilcisi Dinamo Saint Petersburg ve BC Khimki karşı karşıya gelirken, Fenerbahçe ise Ukrayna'nın BC Kiev takımıyla oynayacak. 
     ''Dörtlü final''in ikinci gününde ise ilk gün maçlarının galipleri kupaya sahip olabilmek için mücadele edecek. İlk günün mağlupları ise üçüncülük maçı oynayacak. 
     ''Dörtlü final'' organizasyonun ilk günündeki yarı finalde BC Kiev ile karşılaşacak Fenerbahçe, kupanın ilk turunda aynı grupta yer aldığı rakibini İstanbul'da 76-74, Kiev'de ise 96-65'lik sonuçlarla mağlup etmeyi başarmıştı. 
     
     FIBA'NIN KARARI FENERBAHÇE'DE SEVİNÇ YARATTI 

     Uluslararası Basketbol Federasyonları Birliği'nin FIBA , Fenerbahçe Erkek Basketbol Takımı'nın da yer alacağı FIBA Avrupa Ligi ''Dörtlü Final'' organizasyonunun Kiev yerine İstanbul'da düzenlenmesine karar vermesi sarı-lacivertli camiada sevinç yarattı. 
     Fenerbahçe Erkek Basketbol Takımı Menajeri Nedim Karakaş, iddialı oldukları ''Dörtlü Final''in organizasyonun İstanbul'da yapılacak olmasının sevirdirici olduğunu söyledi. 
     Karakaş, A.A muhabirine yaptığı açıklamada, ''İstanbul'da olması, Türk basketbolseverlerinin organizasyonu yakından izlenmesi olanağı verecek. Bize de taraftarımızı arkamızda büyük bir güç olarak görme olanağı tanıyacak'' dedi. 
     Nedim Karakaş, amaçlarının kendi seyircileri önünde kupayı kazanmak olduğunu söyledi. 

     
</TEXT>
</DOC>
