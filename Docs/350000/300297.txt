<DOC>
<DOCNO> 300297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo28.html </URL>
<DATE> 2004/12/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gaziantepspor'dan ara transferde iki imza birden... 
</HEADLINE>
<TEXT>

     Gaziantepspor, Samsunspor'lu Erman Güraçar ile Karagümrük Kyoto'dan Yusuf Peken ile anlaştı. 
     Celal Doğan Tesisleri'nde yapılan imza töreninde, Gaziantepspor Asbaşkanı Bülent Mamatoğlu, Erman ile 2.5, Yusuf ile de 3.5 yıllık sözleşmeye imza attıklarını söyledi. 
     Mamatoğlu, imza töreninde yaptığı konuşmada, hedeflerinin yeni transferle kadrolarını güçlendirip, ikinci yarıda daha büyük başarılara imza atmak olduğunu kaydetti. 
     Yönetim olarak, transfer çalışmalarını çok titiz bir şekilde sürdürdüklerini ifade eden Mamatoğlu, ''Kulübümüzün menfaatleri doğrultusunda ve teknik direktörümüzün görüşlerini alarak, transfer çalışmalarımızı sürdürüyoruz. Transfer konusunda kulübün menfaatleri bizim için çok önemli. Gerekirse 24 futbolcuyu gönderip, 24 futbolcuyu da transfer edebiliriz. Bu arada, yeni transfer ettiğimiz futbolcularımız çok yetenekli ve başarılı olacaklarına inanıyorum'' diye konuştu. 
     Yeni transferler Erman ve Yusuf da yaptıkları konuşmalarda, istedikleri için Gaziantepspor'da olduklarını, çok çalışıp başarılı olmak istediklerini ifade ettiler. 
     Erman ve Yusuf, Gaziantepspor'un büyük bir takım olduğunu, bu fırsatı en iyi şekilde değerlendirip, başarılı olmak istediklerini belirttiler. 
     Gaziantepspor Teknik Direktörü Nurullah Sağlam ise ikinci yarıda daha başarılı olmak için kadrolarını güçlendirmeye çalıştıklarını anlatarak, şunları söyledi 
     ''Daha önce de belirttiğim gibi, güçlü bir kadro için futbolculara ihtiyacımız vardı. Bu isteğimi yönetime bildirmiştim. Bugün burada, çok yetenekli iki oyuncuyu renklerimize bağladık. Her iki oyuncu da gerçekten yetenekli ve Gaziantepspor'da başarılı olacaklarına inanıyorum. Transfer arayışları devam ediyor. 
     Bu konuda, henüz isim vermek istemiyoruz ama takip ettiğimiz ve almak istediğimiz futbolcular var. Ayrıca, bir kaleci transferi de söz konusu olabilir.'' Sağlam, kamp yeri konusunda henüz net bir şey olmadığını anlatarak, sözlerini şöyle sürdürdü 
     ''Daha önceki yıllarda, kamp yeri için Antalya'yı tercih ediyorduk. Ancak, Antalya'nın yağışlı oluşu, otellerde yer sorunu bulunması ve kamp yapılan alanların çok kalabalık oluşu nedeniyle kamp yapmaya çok uygun değil. Bu nedenle, bu yıl Mısır'ın başkenti Kahire'yi düşünüyoruz. Bugün akşam kamp yerini belirlemek için Mısır'a gideceğim. 
     Amacımız, 4-11 Ocak 2004 tarihleri arasında Mısır'da kamp yapabilmek. Daha sonra ise Antalya'yı düşünüyoruz.'' 
     
</TEXT>
</DOC>
