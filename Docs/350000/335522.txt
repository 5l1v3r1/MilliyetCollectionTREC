<DOC>
<DOCNO> 335522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko26.html </URL>
<DATE> 2005/04/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Memur maaş zammının yüzde 62'si yok oldu 
</HEADLINE>
<TEXT>

     Memura ilk 6 ay için verilen 34 YTL'nin 21 YTL'si ilk 3 ayda eridi. Yoksulluk ve açlık sınırında bu yılın ilk 3 ayında yaşanan artışların, ortalama yüzde 0.83'lük enflasyon artışının 2 katına ulaştığını saptayan Türkiye Kamu-Sen, "Ekonomide görülen iyileşme zengini daha zengin, fakiri daha fakir yapmaktan öteye gitmemekte, gelir dağılımındaki adaletsizlik hızlı artmaktadır" dedi. 
     Türkiye Kamu-Sen AR-GE Merkezi'nin yaptığı araştırmaya göre, Aralık 2004 itibarıyla 1.759 YTL olan 4 kişilik ailenin yoksulluk sınırı Mart 2005'te 21 YTL artarak 1780 YTL'ye çıktı. Böylece 4 kişilik ailenin yoksulluk sınırındaki artışın yılbaşından bu yana yüzde 1.2 oranında olduğu belirtilen araştırmada, "2005 yılının ilk 6 ayı için ortalama 34 YTL zam alan kamu çalışanlarının 21 YTL'lik zammı ilk 3 ay içinde yoksulluk sınırında oluşan artışa bağlı olarak yaşanan fiyat artışlarına yenik düştü" denildi. 
     Türkiye Kamu-Sen'in araştırmasında, geçen yıl sonunda ortalama ücretli bir memur maaşıyla 249.3 kilogram kuru fasulye alınabilirken, aynı parayla 3 ay sonra ancak 247.5 kilogram kuru fasulye alınabilecek duruma düşüldüğü kaydedildi. "Bundan daha çarpıcı olarak yine 2004 yılı sonunda maaşı ile 33 adet mutfak tüpü alabilen bir memur, bugün ancak 27 adet tüp alabilmektedir" denilen araştırmada, şu değerlendirme yapıldı 
     "Görünen o ki enflasyonda düşüş yaşandığı iddia edilse de, yaşanan ekonomik gelişmeler ücretlere gerçekçi ve adil bir biçimde yansıtılmadığı için reel ücretler sürekli olarak gerilemekte ve halkımızın alım gücü azalmaktadır. Kepenk kapatan esnaf sayısında görülen artış ülkemizde hiçbir vatandaşımızın yeterli harcama yapacak kadar gelir sahibi olmadığının açık bir göstergesidir. 2005 yılının ilk 6 ayı için memura verilen ortalama 34 YTL'lik zammın 21 YTL'lik kısmı 3 ay içinde erimiş durumdadır." 

     
</TEXT>
</DOC>
