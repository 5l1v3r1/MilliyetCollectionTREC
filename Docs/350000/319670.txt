<DOC>
<DOCNO> 319670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo11.html </URL>
<DATE> 2005/03/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Konyaspor'da hedef yarı final... 
</HEADLINE>
<TEXT>

     Hafta sonunda kendi sahasında aldığı Kayserispor galibiyeti ile moral toplayan Konyaspor, Türkiye Kupası maçında deplasmanda karşılaşacağı Denizlispor'u yenerek bir üst tura çıkmayı hedefliyor. 
     Konyaspor İkinci Başkanı Hüseyin Çevik, kendi sahalarında yaptıkları son 2 maçı kazanarak iyi bir çıkış yakaladıklarını söyledi. 
     Ligin ikinci yarısının başından bu yana ortaya koydukları iyi futbolun karşılığını almaya başladıklarını ifade eden Çevik, özellikle kendileri açısından büyük önem taşıyan Kayserispor maçından galibiyetle ayrılmalarının takımın kendine olan güvenini ve moralini artırdığını ifade etti. 
     Türkiye Kupası maçı öncesinde topladıkları moralin çok önemli olduğuna dikkati çeken Çevik, ''Denizlispor ile deplasmanda karşılaşacağız. Denizlispor kendi sahasında kolay puan vermeyen bir takım. Biz de son haftalarda ortaya koyduğumuz futbolla kalitemizi kanıtladık. Yarın iyi bir maç olacak. İzleyenler futbola doyacak'' dedi. 
     Çevik, Zafer Biryol ve Zafer Demir dışında eksiklerinin bulunmadığını ifade ederek, ''Zafer Biryol'un yokluğu Denizlispor maçında takımı biraz zorlayacak. Ancak, futbolcuların kazanma hırsının bizi galibiyete taşıyacağına inanıyorum. Denizlispor'u yenerek Türkiye Kupası'nda yarı finale yükselmeyi istiyoruz. Bizim hedefimiz Türkiye Kupası'nda final oynamak'' diye konuştu. 
     
</TEXT>
</DOC>
