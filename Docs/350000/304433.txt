<DOC>
<DOCNO> 304433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur11.html </URL>
<DATE> 2005/01/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Lise öğrencisi, notlarını düzeltmek için gece okula girdi 
</HEADLINE>
<TEXT>

     Mehmed Hakkı ÖZBAYIR DHA 

MANİSA'da, akşam saatlerinde kimsenin olmadığı bir sırada Hasan Türek Lisesi'ne birinin girdiğini görenler polise haber verdi. Okulun tavan arasında polis tarafından yakalanan lise ikinci sınıf öğrencisi İ.E., "Ben hırsız değilim. Bilgisayarda kötü olan notlarımı değiştirecektim'' dedi. 
     Manisa Hasan Türek Lisesi içinde önceki gün akşam saatlerinde birinin dolaştığını fark edenler, polise haber verdi. "Okulda hırsız var'' ihbarıyla harekete geçen polis ekipleri okula geldi. Polisler kapının kilitli olduğunu görünce Okul Müdürü Mehmet Yiğitkanlı'ya haber verip okulu açtırdı. Yiğitkanlı ve polis, didik aradıkları okul içinde kimseye rastlamazken herhangi bir şeyin de çalınmadığı belirlendi. 
     Son olarak tavan arasına göz atan polis, okulun ikinci sınıf öğrencisi İ.E.'yi saklanmış durumda buldu. İ.E. amacının hırsızlık olmadığını, bozuk olan ders notlarını bilgisayarda düzeltmek için okula girdiğini söyledi. 
     Manisa Emniyet Müdürlüğü Çocuk Şubesi'ne götürülen İ.E. ifadesi alındıktan sonra ailesine teslim edildi. İ.E. hakkında okulunda disiplin soruşturması açılacağı belirtildi. 
     Manisa Milli Eğitim Müdürü Hasan Özdemir, "Okulda bilgisayarların bulunduğu kata demir parmaklık yaptıracağız. Öğrenci bilgisayarda notu düzeltse bile öğretmen not defterlerindekini düzeltemeyeceğini akıl edememiş'' dedi. 
     
</TEXT>
</DOC>
