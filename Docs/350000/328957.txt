<DOC>
<DOCNO> 328957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy08.html </URL>
<DATE> 2005/03/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ANAP, kesenin ağzını açtı... 
</HEADLINE>
<TEXT>

     Eski günlerine dönmeyi hedefleyen ANAP, yeni liderini seçeceği kongresi için kesenin ağzını açtı. 
     ANAP 4'üncü Olağanüstü Kongresi hafta sona Atatürk Spor Salonu'nda toplanacak. Kongrede Nesrin Nas'ın kasım ayında istifasıyla boşalan Genel Başkanlık ve MKYK ile Disiplin Kurulu için seçim yapılacak. 
     Niyazi Kahveci'nin de aday olduğu kongrede Isparta Milletvekili Erkan Mumcu'nun genel başkanlığa seçilmesine kesin gözüyle bakılıyor. Kongrede doğal delegelerle birlikte 70 ilden gelecek toplam 1064 delege oy kullanacak. 
     Turgut Özal, Yıldırım Akbulut, Mesut Yılmaz, Ali Talip Özdemir, Nesrin Nas'ın ardından 6'ncı genel başkanını seçecek olan ANAP, sönük geçen son iki kongresini dikkate alarak bunu gövde gösterisine dönüştürmeyi hedefliyor. 
     Bu çerçevede 46 milyar lira karşılığında Atatük Spor Salonu iki günlüğüne kiralanırken, delegeler Ulus ve Sıhhiye civarında bulunan otellerde ağırlanacak. 
     Kongrede delege ve konuklar için 10-15 bin arası kumanya dağıtılacak. Salon, otel, ulaşım ve konaklama giderlerinin 200 milyar lira dolayında olacağı bildirildi. 
     Kongreye eski genel başkanlar, siyasi parti temsilcileri, yabancı misyon mensupları da davet edildi. 
     
     HEDEF "10 VEKİL, 10 TRİLYON" 

     Öte yandan ANAP, AKP ve CHP'nin anlaşarak transferle Hazine yardımı almayı frenleyen teklifi yasalaştırmasının ardından, yasanın onayından önce 10 milletvekiline ulaşarak 10 trilyon lira almayı hedefliyor. 
     Edinilen bilgilere göre Isparta Milletvekili Erkan Mumcu ve üç arkadaşının katılımı sonrası ANAP'lı yöneticiler Maliye Bakanlığı'na Hazine yardımı için başvuruda bulundu. 
     ANAP'lılar söz konusu başvurunun AKP ve CHP'nin anlaşarak Genel Kurul'dan geçirdiği küçük partilere Hazine yardımını kesen yasa onaylansa bile kendileri için kazanılmış hak doğduğunu ve nasıl olsa yardımı alacaklarını savundular. 
     ANAP Genel Başkan Vekili Halil İbrahim Özsoy, konuyla ilgili olarak şunları söyledi 
     "Panik içindeler. Gerek Meclis'te gerek Meclis dışında tüm hukuki yolları kullanarak bu hakkımımzı sonuna kadar savunacağız. Herkese şunu göstereceğiz Hazine'den de olsa, başka yerden de olsa alınan paraların nasıl sarfedildiğini ve bir siyasi partinin heaplarının kamuoyuna nasıl açık olduğunu göstereceğiz." ANAP, söz konusu yasanın Çankaya Köşkü'nden dönmesini beklerken, düzenlemenin onaylanma olasılığını da dikkate alarak, yürürlüğe girmeden önce TBMM'de 10 ve daha fazla sandalye sayısına ulaşmak için transfer çalışmalarını hızlandırdı. 
     ANAP, 10 milletvekilini bulursa mevzuat gereği seçimde yüzde 7'lik oy oranını aşan partilerden Genç Partiye ödenen Hazine yardımı kadar paraya hak kazanacağı, bunun da yaklaşık 10 trilyon lira olacağı belirtiliyor. 
     

ANKA 

     
</TEXT>
</DOC>
