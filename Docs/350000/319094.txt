<DOC>
<DOCNO> 319094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur18.html </URL>
<DATE> 2005/02/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
SSK'da "Sağlık karnesi" nöbeti... 
</HEADLINE>
<TEXT>

     SSK'ya ait sağlık kuruluşlarının Sağlık Bakanlığı'na devredilmesinden sonra, çok eski sağlık karnelerinin güncellenmesi ihtiyacı ortaya çıktığı için SSK il müdürlüklerinde hafta sonunda da hizmet verildi. 
     SSK Bolu Müdürü Zeki Tanrıkulu, ''Sağlık karnelerini yeniletmek isteyen SSK'lıların yoğun talepleri doğrultusunda, Genel Müdürlüğümüz tarafından 81 ilde bulunan SSK il müdürlüklerinin bu hafta sonu tam gün mesai yapması için emir gönderildi'' dedi. 
     SSK'lıların, çok eski tarihli olan sağlık karneleriyle ilaç alırken sıkıntı yaşadıklarına dikkati çeken Tanrıkulu, kendilerine başvuran SSK'lıların bilgilerinin güncellenerek bilgisayar ortamına aktarıldığını bildirdi. Tanrıkulu şunları söyledi 
     ''Bu işlem sonrasında hak sahibi SSK'lılar, SSK emeklileri ve hak sahibi SSK'lıların yakınları, herhangi bir sorun yaşamadan, anlaşması olan serbest eczanelerden ilaçlarını rahatlıkla alabilecekler. Bolu'da nöbetçi personelimiz, SSK'lıların sağlık karnelerini yenilemek için bu hafta sonu tam gün mesai yapacak. Karneleri yeni olan SSK'lıların herhangi bir işlem yapması gerekmiyor'' diye konuştu. 
     Çok eski tarihli olan ve içinde kimlik ve vergi numaraları bulunmayan sağlık karnelerini yenileten SSK'lılar ise uygulamadan memnun olduklarını belirterek, ''Hafta içinde iş yoğunluğumuz nedeniyle karnelerimizi yeniletme fırsatımız olmamıştı. Bu sayede yenilettik'' dediler. 
     
</TEXT>
</DOC>
