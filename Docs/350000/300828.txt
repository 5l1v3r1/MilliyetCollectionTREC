<DOC>
<DOCNO> 300828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/guclu.html </URL>
<DATE> 2004/12/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK yasası ve ÖSS unutuldu mu 
</HEADLINE>
<TEXT>


AKP iktidarının Acil Eylem Planı'nda yer alan öncelikli hedeflerinden birisi de, YÖK yasasını ve ona paralel olarak da ÖSS'deki adaletsizliği gidermekti. Ama bu konuda şu ana kadar bir arpa boyu yol kat ettiklerini bile söylemek imk nsız. 
Girişimleri olmadı değil. Ama hiçbirinden sonuç alamadılar. Üstüne üstlük yüz binlerce genci hayal kırıklığına uğrattılar. 
YÖK ve ÖSS'ye yönelik yasal düzenleme, hatırlanacağı gibi, sınav öncesi sürecin çok kısa olması nedeniyle bir sonraki yıla, yani bu öğretim yılına ertelenmişti. Anlayacağınız, maçın son beş dakikasına kadar orta sahada boşuna top gezdirilmiş, ara sıra ses getirici bazı ataklarda bulunulmuş, hakem bitiş düdüğünü çaldığında da ah biraz daha zaman olsaydı, sahadan galip ayrılırdık mazeretleri üretilmişti. 
YÖK bir yana, ÖSS'ye yönelik yasal düzenleme için kronometre hazirandan beri çalışıyor. Aradan 6 ay geçti. Geriye dönüp bakıyoruz, yeni hiçbir şey yok. Birkaç ay daha boşuna zaman öldürülürse, tıpkı son iki yıldır olduğu gibi 2005'te de zaman yetmezliği nedeniyle ÖSS'ye yönelik düzenlemeler bir sonraki yıla ertelenebilir. 
Aslında biz bu filmi beş yıldır izliyoruz. YÖK, Ecevit iktidarını da aynı taktikle oyalamış, AKP de bunu hep eleştirmişti. Ama şimdi görüyoruz ki, kendisi de aynı oyalama taktiğinin esiri oldu. Üçüncü kez aynı kurgunun içine düşmek üzere. 
YÖK'e de, ÖSYM'ye de helal olsun. En zayıf dönemlerinde bile en güçlü iktidarlara karşı istedikleri gibi at oynatabiliyorlar. Keşke bu performanslarının birazını da, sınav sistemi ve üniversitelerin iyileştirilmesi için kullansalar. İşte o zaman doğabilecek sıkıntıların pek çoğu, kendiliğinden çözülmüş olur. Ama nerdeeeee. 

YÖK'te neler oluyor 
YÖK'ün şu günlerdeki en büyük baş ağrısı, ne yeni YÖK yasa tasarıları ne de hükümet. Tüm dikkatleri Alemdaroğlu Davası'nın üzerinde. İstanbul Üniversitesi Rektörü Alemdaroğlu, bilindiği gibi haksız yere görevden alındığını gerekçe göstererek yürütmeyi durdurma davası açmıştı. Gelen söylentiler, kafaları karıştırıyor. Dava sonucunun önümüzdeki günlerde açıklanacağı belirtiliyor. 
YÖK'ün kendi atadığı rektörü daha sonra aforoz ederek adaylıktan vazgeçirmesi ve seçim tarihini öne çekmesi, pek çok söylentiyi de beraberinde getirdi. Tüm bu gelişmeler, vekil rektör Tankut Centel kadar, rektör adaylarını ve diğer öğretim üyelerini de fazlası ile rahatsız ediyor. 

ÜAK'den YÖK'e yeni üye 
Üniversitelerarası Kurul'da ÜAK , ODTÜ'lü Tuğmaç Sayraç'tan boşalan YÖK üyeliğine, Uludağ Üniversitesi'nden Atilla Eriş seçildi. Eriş ile birlikte YÖK içindeki Ankaralı üyelerin sayısı iyice azaldı. 
Ankara'da dün toplanan ÜAK'de belki de ilk kez demokratik bir seçim ortamı yaşandı. Daha önceki seçimlerde genelde YÖK Başkanı'nın adayı, tek aday olarak seçime girer ve kazanırdı. Hatta bazen usulen de olsa seçim bile yapılmazdı. 
Oysa dün ne YÖK Başkanı ne de ÜAK Başkanı müdahalede bulundu. Seçime iki aday katıldı. Gizli oylama yapıldı ve en çok oyu alan aday, Cumhurbaşkanı Sezer'in onayına sunulmak üzere ÜAK kontenjanından seçildi. Tüm bunlar güzel gelişmeler... 
Özetin özeti ÖSS ve YÖK konusunda boşuna zaman kaybediliyor. Elbette mevcut durumu aratacak bir gelişmeyi hiç kimse istemiyor. Ama acilen yeni bir operasyon gerekliliğine h l hemen herkes inanıyor... 



</TEXT>
</DOC>
