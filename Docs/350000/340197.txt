<DOC>
<DOCNO> 340197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy22.html </URL>
<DATE> 2005/05/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Başesgioğlu'ndan SSK'lılar için "prim affı" sinyali... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, eczacıların mağdur olmaması için bir defaya mahsus olmak üzere 20 Mart’ta teslim edilemeyen, ancak 1 Nisan’a kadar teslim edilen reçete tutarlarının, incelendiyse tamamının ödenmesi, incelenmediyse yüzde 90 oranında avans verilmesi uygulamasına başladıklarını söyledi. 
     Türk Dünyası Araştırmaları Vakfı’nca Uludağ’daki Grand Yazıcı Otel’de düzenlenen "Türk Sosyal Güvenlik Sisteminde Yeniden Yapılanma" konulu seminere katılan Başesgioğlu, gazetecilere yaptığı açıklamada, dün itibariyle Türkiye genelinde 17 bini aşkın serbest eczanenin reçete tutarlarını ödemeye başladıklarını, ödemelerin, yapılan protokol gereği 20 Mart’a kadar kuruma teslim edilen reçeteleri kapsadığını anımsattı. 
     Bakan Başesgioğlu, geçiş dönemi nedeniyle bazı sıkıntılar yaşandığını, ancak sıkıntıyı gidermeye yönelik önlemler aldıklarını belirterek, şunları kaydetti 
     "Geçiş dönemi olması nedeniyle fatura inceleme komisyonlarının faaliyetlerinin biraz gecikmesi ve diğer geçiş döneminin vermiş olduğu sıkıntılardan dolayı şöyle bir karar aldık bir defaya mahsus olmak üzere, eczacılarımız mağdur olmasın diye çeşitli nedenlerle 20 Mart’ta teslim edilmeyip 1 Nisan’a kadar teslim edilen reçete tutarlarının da eğer incelendiyse tamamının ödenmesi, inceleyemediysek yüzde 90 oranında avans uygulamasına başladık. Bir hafta içinde de bu avans ödemelerini tamamlayacağız. Bunun dışında ilk uygulama olması dolayısıyla ilaç verme konularında kasta dayanmayan noksanlıkların da karşılıklı iyi niyet ölçüsünde giderilmesine çalışılıyor." 
     
     "İLAÇ GİDERLERİNDEKİ ARTIŞ DOĞAL" 
     "Geçmişteki ilaç masraflarına bakarak yeni uygulamada kurumun giderlerinde bir düşüş var mı " yönündeki bir soru üzerine Başesgioğlu, şunları söyledi 
     "SSK, diğer sosyal güvenlik kuruluşlarına nazaran ilacı en ucuz temin eden sosyal güvenlik kuruluşuydu. Niye İhale sistemiyle ilaç alıyordu ve kendi eczaneleri olduğu için maliyet düşüktü. Haliyle serbest eczaneye çıkmamızla birlikte, ilaç giderlerinde bir artışın olması kaçınılmaz. Biz bunu düşünerek, sektörle uygulamaya başlamadan önce yüzde 14.5 oranında bir iskonto aldık. Bu iskonto, sadece SSK’lılar için değil, aynı zamanda Bağ-Kur’lular ve Emekli Sandığı mensupları için de oldu. Bu iskontodan devlet avantaj sağladı ama buna rağmen ilaç giderlerimizde bir artış olması doğal." 
     
     PRİM AFFI... 
     Murat Başesgioğlu, "Sanayicilerin SSK prim affı konusunda beklentisi var. Bir af düşünüyor musunuz" şeklindeki soruyu da şöyle yanıtladı 
     "Biz ’af’ kelimesine sıcak bakmıyoruz, hem etik hem de kurumların aktüeryal dengesi açısından sıcak bakmıyoruz. Ama zaman zaman borç yapılandırma, ödeme kolaylığı, taksitlendirme dediğimiz olaylara başvuruyoruz. Nitekim 2003 yılında çıkardığımız bir yasayla, hem Bağ-Kur, hem SSK’lılarımıza bir ödeme kolaylığı getirdik. Bunu her zaman gündemimize alabiliriz ama bu asla bir af anlamında algılanmamalı, yani prim alacaklarımızı tahsil edip kuruma kazandırmak durumundayız. Bunun herhangi bir zamanlaması yok. Dediğim gibi 2003 yılında yapmış olduğumuz borç yapılandırmanın da sonucunu gördükten sonra, ödeme kolaylığı anlamında, bir yeniden borç yapılandırma hususu da olabilir." 
     
</TEXT>
</DOC>
