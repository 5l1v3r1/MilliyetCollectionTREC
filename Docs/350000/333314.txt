<DOC>
<DOCNO> 333314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko20.html </URL>
<DATE> 2005/04/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Berlusconi, medya sektöründen çekiliyor... 
</HEADLINE>
<TEXT>

     İtalya'da Başbakan Silvio Berlusconi tarafından kontrol edilen holding şirketi Fininvest, televizyon yayıncılığı alanında faaliyet gösteren Mediaset'in yüzde 17'ye yakın hissesi sattı. 
     Yatırım bankası JP Morgan'ın öncülüğünde gerçekleştirilen operasyonda Mediaset hisseleri 10.55 avrodan el değiştirirken Fininvest'in satıştan elde ettiği gelir 2 milyar avroyu buldu. 
     Daha önce yüzde 49'u halka açık olan ve yüzde 51 çoğunluk hissesi Berlusconi ailesinde bulunan televizyon grubu Madiaset'te, hisse satışının ardından halka açıklık oranı yüzde 65.7'ye yükseldi. Çoğunluk hissesini kaybeden Berlusconi ailesinin Mediaset'teki payı ise yüzde 34.3'e indi. 
     Medya patronu olarak siyaset yapması uzun süredir tartışılan İtalya Başbakanı Silvio Berlusconi'nin, Mediaset'in çoğunluk hissesini satarak kendisine yöneltilen eleştirilerden kurtulmak istediği ifade ediliyor. 
     İtalya'da bu ay başında yapılan yerel seçimlerde Berlusconi önderliğindeki Merkez Sağ koalisyonunun 13 seçim bölgesinden sadece ikisinde başarılı olması, Madiaset hisselerinin satılacağı beklentisini güçlendirmişti. 
     Analistler, Berlusconi ailesinin 10 avronun üzerindeki fiyattan İtalya'da Canale 5, Italia 1 ve Retequattro, İspanya'da ise Telecinco kanallarını bünyesinde bulunduran Mediaset hisselerini satmaya devam etmesini bekliyorlar. 
     Berlusconi ailesince kontrol edilen Fininvest şirketinin diğer iştirakleri arasında Şampiyonlar Ligi'nde yarı finale yükselen AC Milan futbol kulübü de bulunuyor. 
     
</TEXT>
</DOC>
