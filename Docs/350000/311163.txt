<DOC>
<DOCNO> 311163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonyas13.html </URL>
<DATE> 2005/01/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Estetik implantta 'deli dana' kuşkusu 
</HEADLINE>
<TEXT>

     İngiltere'de dudak ve yanaklara yerleştirilen estetik amaçlı dokuların ''deli dana'' hastalığına yol açabileceği endişesiyle inceleme başlatıldı. 
     İngiliz yetkililer, bugüne dek estetik amaçlı yerleştirilen dokuların bu hastalığa neden olduğuna dair kesin kanıt olmasa da, uzmanların kozmetik amaçlı kullanılan collagen gibi implantları, risk yaratabileceği endişesiyle mercek altına aldığını belirttiler. 
     Uzmanların, İngiltere'de 300 sterline yaklaşık 750 YTL kadar düşen bu estetik müdahalelerde kullanılan ve cansız hayvan ile insan dokularından da üretilen bu malzemenin ''deli dana'' hastalığı taşıma riskini araştırdıkları kaydedildi. 
     İngiltere'nin yanı sıra birçok Avrupa ülkesinde yaygın olan kozmetik implantasyonunu Liz Hurley, Kylie Minogue ve Leslie Ash gibi ünlülerin de yaptırdığı belirtiliyor. 
     Bu arada, sığırın dışında ilk kez başka bir tür hayvanın ''deli dana'' testi pozitif çıktı. 
     Fransa'da bir keçinin ''deli dana'' olarak adlandırılan BSE hastası olduğunun belirlenmesinin ardından AB Komisyonu, bunun sınırlı bir durum olup olmadığının anlaşılması için geniş kapsamlı araştırma yapılacağını açıkladı. 
     İngiltere'de bu hastalığa yakalanan hayvanların etlerini tükettikten sonra BSE'nin insanlarda görülen biçimi Creutzfeld-Jakob hastalığına yakalanan 100'den fazla kişi ölmüştü. 
     

     
</TEXT>
</DOC>
