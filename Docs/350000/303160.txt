<DOC>
<DOCNO> 303160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur28.html </URL>
<DATE> 2005/01/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yunanlı kadın Atatürk Havalimani'nda kurusıkı tabanca ile yakalandı 
</HEADLINE>
<TEXT>

     Atina'ya gitmek üzere geldiği Atatürk Havalimanı'nda kurusıkı tabancayla yakalanan Yunanistan uyruklu bir kadın, savcılıkça serbest bırakıldıktan sonra sınırdışı edilmek üzere Yabancılar Şube Müdürlüğü'ne teslim edildi. 
     AA muhabirinin aldığı bilgiye göre, yılbaşı tatili nedeniyle geldiği İstanbul'dan uçakla Atina'ya dönmek üzere Atatürk Havalimanı'na gelen Yunanistan uyruklu Vasiliki Efstathior'un üzerinde, belgesi bulunmayan bir adet kurusıkı tabanca ile bu silaha ait bir kutu mermi ele geçirildi. 
     Hakkında 6136 sayılı ''Ateşli Silahlar Kanunu'na muhalefet'' suçundan işlem yapılmak üzere Bakırköy Adliyesi'ne gönderilen Efstathior, savcılık sorgusunun ardından serbest bırakıldı. 
     Efstathior, sınırdışı edilmek üzere Yabancılar Şube Müdürlüğü'ne gönderildi. 
     
</TEXT>
</DOC>
