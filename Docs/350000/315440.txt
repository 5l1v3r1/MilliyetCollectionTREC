<DOC>
<DOCNO> 315440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy19.html </URL>
<DATE> 2005/02/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kyoto Sözleşmesi, yarın yürürlüğe girecek... 
</HEADLINE>
<TEXT>

     Uluslararası Kyoto iklim sözleşmesi, yarın yürürlüğe giriyor, ancak ABD'nin onaylamaya yanaşmaması, sözleşmenin yeryüzü ve canlılar bakımından sağlayacağı yararı azaltacak, zira ABD, bugün yeryüzünün gittikçe seraya dönmesine yol açan gazların beşte birini tek başına atmosfere salıyor. 
     1997 yılının nisanında Japonya'nın eski imparatorluk başkenti 
     Kyoto'da imzalanan sözleşme, ABD Başkanı George Bush tarafından 2001'de ''tu kaka'' ilan edilince unutulmaya başladı. Taa ki Rusya, 
     geçen kasımda sözleşmeyi onaylayana kadar... 
     Sözleşmenin yürürlüğe girmesi dolayısıyla Kyoto'da tören düzenlenecek. Törene, Japon yetkililerinin yanı sıra uluslararası topluluğun önde gelen simaları katılacak. 
     Törende, BM Genel Sekreteri Kofi Annan ile AB Komisyonu Başkanı Jose Manuel Barroso'nun görüntülü mesajları takdim edilecek. 
     Bütün dünyada çevre kuruluşları gösteriler düzenleyecek. 
     
     KARBON GAZLARINA SINIR 
     Kyoto sözleşmesi, sanayi ülkelerini başta CO2 olmak üzere dünyanın ısınmasına yol açan gazların emisyonunu sınırlandırmak zorunda bırakıyor. 
     Sözleşme, başta petrol olmak üzere fosil enerji kaynaklarının kullanımına kısıtlama getirilmesini gerektiriyor. BM'ye göre, atmosferdeki karbondioksitin yüzde 80'i, fosil enerji kaynaklarının ulaşım, ısınma ve sanayi alanlarında kullanılmasından kaynaklanıyor. 
     Sözleşmede, Kuzey'in sanayi ülkelerinin gaz emisyonunun 2012 yılına kadar 1990 yılına göre yüzde 5,2 azaltılması öngörülüyor, bu amaçla her ülkeye kota konuyor. Ancak ABD geri adım attığı için, gaz emisyonundaki azalma yüzde 5,2 yerine ancak yüzde 2 olabilecek. 
     
     ABD ONAYLAMIYOR 
     Sözleşme şimdiye kadar 30'u sanayi ülkesi olmak üzere 141 ülke tarafından onaylandı. Ancak atmosferdeki karbon gazlarının artmasının bir numaralı müsebbibi ABD, sözleşmeyi onaylamayı reddediyor. Ayrıca, 2012 yılında yüzde 7'nin altına düşmesi gereken karbon gazları 
     kotasını yüzde 30'un üzerine çıkarmayı hesaplıyor. 
     Yüzde 8'in altında kotaya sahip Avrupalılar, ABD geri çekilince Japonları, Kanadalıları ve Rusları sözleşmeden ayrılmamaları için ikna etmekte epey zorlandı. 
     
     İKLİM DEĞİŞİYOR 
     BM uzmanlarına göre, yeryüzünde iklim değişikliği bir vakıa. 
     Dünya, 2100 yılına kadar 1,4 ila 5,8 derece ısınacak. 
     Bilim adamları, dünyanın felaketle karşı karşıya kalmaması için karbon gazı emisyonunun 2050'ye kadar yarıya indirilmesinin şart olduğunu düşünüyor. 
     Avrupalılara göre, bu hedefe ulaşılabilmesi için yepyeni bir iklim anlaşması gerekiyor. Yeni anlaşma, ABD ve gaz emisyonu AB'ninkini geçen Çin gibi Güney'in büyük ülkelerini de mutlaka içine almalı. 
     Ancak gaz emisyonu meselesi, ABD için tabu olmaya devam ederken, Hindistan gibi gelişme yolundaki birçok ülkenin de eleştiri oklarına hedef oluyor. 
     
</TEXT>
</DOC>
