<DOC>
<DOCNO> 301992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur31.html </URL>
<DATE> 2004/12/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Trende kapkaç zanlıları ''Biz atmadık trenden kendisi atladı'' 
</HEADLINE>
<TEXT>

     Üniversite öğrencisi Ahmet Hakan Canıdemir'i cep telefonunu gasp ettikten sonra trenden atarak ölümüne neden oldukları iddiasıyla yargılanmalarına başlanan 2 zanlı, Canıdemir'in kendiliğinden trenden atladığını öne sürdüler. 
     Kadıköy 1. Ağır Ceza Mahkemesi'nde sorguları yapılan tutuklu sanıklar Mehmet Emin Tolon ve Ümit Çiğdem, yaşı küçük olduğu için dosyası ayrılan A.Ç'nin, trende bulunan Ahmet Hakan Canıdemir'in elinden cep telefonunu alarak trenden atlamak suretiyle kaçmaya çalıştığını, Canıdemir'in de A.Ç'den telefonunu geri alabilmek için kendiliğinden trenden atladığını gördüklerini iddia ettiler. 
     Duruşmada ''müdahil'' olarak dinlenilen Canıdemir'in babası Muzaffer Canıdemir ise ''Oğlum, hareket halindeki trenden atlaması mümkün olmayan bir kişidir. Ayrıca A.Ç. isimli şahıs tarafından gaspa maruz kalsa dahi bu kişi ile başedebilecek fiziki yapıya da sahiptir. Trenin kapısı kendiliğinden açılmadığına göre açılmak sureti ile olay gerçekleşmiştir. Ayrıca otopsi raporundan da anlaşılacağı üzere oğlum arka üstü düşmüştür. Bu da oğlumun atlamadığını göstermektedir. Kendisi atlasaydı, diğerleri gibi sağ kalırdı. Bu nedenle sanıkların hep birlikte suçu işledikleri inancındayım. Sanıklardan şikayetçiyim'' dedi. 
     Duruşmada ''tanık'' olarak dinlenilen Kuddusi Geçilmez de, olay anında trende olduğunu belirterek, şunları söyledi 
     ''Arkadan öne doğru yürüyen 2 kişi şüphemi çekti. Sağa sola bakıyorlardı. Bir ara ölen genci göstererek, 'biz bununla özel görüşeceğiz, sen başka bir vagona geç' dediler. Ben de itiraz etmedim. Ayrıldığım vagondan daha sonra gürültü ve boğuşma sesleri geldi. Merakla geri döndüğümde vagondaki yaşlı bir erkek ve bayandan, oturan gencin cep telefonunun alındığını öğrendim. Bunun üzerine vagonda kalan ölen kişiye ait montu alarak daha sonra yetkililere teslim ettim.'' Sanıkların tahliye istemlerini reddeden mahkeme heyeti, diğer tanıkların da dinlenilmesi amacıyla duruşmayı erteledi. 
     
     MÜEBBET İSTEMİ 

     Kadıköy Cumhuriyet Savcısı Alaaddin Demir tarafından hazırlanan iddianamede, üniversite öğrencisi Ahmet Hakan Canıdemir'in, 3 Kasım 2004 tarihinde Adapazarı Ekspresi'nde seyahat ettiği sırada Kızıltoprak İstasyonu yakınında Ümit Çiğdem, Mehmet Emin Tolon ve yaşı küçük olduğu için dosyası ayrılan A.Ç. tarafından cep telefonunun gasp edildiği ve sonra da trenden atılarak ölümüne sebebiyet verildiği belirtiliyor. 
     Sanıkların fikir birliği içinde gasp suçunu işlemek amacıyla hareket ettikleri vurgulanan iddianamede, Ümit Çiğdem ve Mehmet Emin Tolon'un ''gasp'' ve ''gasp amacıyla ölüme sebebiyet vermek'' suçlarından müebbet ağır hapis cezasına çarptırılmaları isteniyor. 
     Olaydan sonra ağır yaralı olarak kaldırıldığı hastanede beyin ölümü gerçekleşen Kocaeli Üniversitesi İşletme Fakültesi 1. sınıf öğrencisi Ahmet Hakan Canıdemir'in organları, daha sonra başka hastalara nakledilmişti. 
     
</TEXT>
</DOC>
