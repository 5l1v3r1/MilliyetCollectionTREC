<DOC>
<DOCNO> 344858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur08.html </URL>
<DATE> 2005/05/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Selam almayan öğretmeni kalbinden bıçaklayıp öldürdüler 
</HEADLINE>
<TEXT>

     İsmail AKDUMAN DHA 

      SAMSUN’da atama bekleyen ve iki gün önce askerden terhis olduğu belirtilen 24 yaşındaki öğretmen adayı Mustafa Yücel Yetkin, verdikleri selamı almadığını öne süren liseli 4 genç tarafından kalbinden bıçaklanarak öldürüldü. Polis tarafından yakalanan zanlılar gözaltına alındı. 
     Olay, dün saat 23.00 sıralarında Adalet Mahallesi’nde meydana geldi. Atama bekleyen ve iki gün önce kısa dönem yaptığı Ardahan'daki askerlik görevinden terhis olan öğretmen adayı Mustafa Yücel Yetkin, bakkaldan sigara almak için evinden çıktı. 
     İddiaya göre sokakta köşe başında bekleyen hepsi de 16 yaşındaki H.Ç., E.Ç., E.Y. ve B.K., öğretmen adayı Yetkin'e İyi akşamlarö diye selam verdi. Tanımadığı gençlerin selamını almadığı öne sürülen Yetkin, yoluna devam etmek istedi. Gençlerden üçü, önünü kesip tartıştıkları Yetkin'in kollarından tutarken, B.K., üzerinde taşıdığı Kelebek olarak bilinen bıçağnı çekti. B.K., Yetkin'in kalbine bıçağı 3 kez sapladı. 
     Kanlar içinde kalan öğretmen adayı Yetkin, kaldırıldığı Samsun Devlet Hastanesi'nde yaşamını yitirdi. Kaçan katil zanlıları B.K., H.Ç., E.Ç., ve E.Y. polis tarafından kısa sürede yakalanarak gözaltına alındı. Öldürülen Yetkin'in cenazesi, bugün evinin önünde düzenlenen törenin ardından Terme İlçesi'nde toprağa verildi. Gazi Belediyesi'ne bağlı soysal tesislerin müdürü babası Mehmet Yetkin ile annesi Netice Yetkin gözyaşlarını tutamadı. 
     
</TEXT>
</DOC>
