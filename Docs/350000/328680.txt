<DOC>
<DOCNO> 328680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur43.html </URL>
<DATE> 2005/03/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Radar kontrolünde araç çalınması... 2 polise görevden el çektirildi 
</HEADLINE>
<TEXT>

     İstanbul Emniyet Müdürlüğü, Pendik'te radar uygulaması yaparken bir vatandaşın aracının çalınması olayında görevlerini ihmal ettikleri gerekçesiyle 2 polis memuruna görevden el çektirildiğini bildirdi. 
     İstanbul Emniyet Müdürlüğü'nden yapılan açıklamada, yazılı ve görsel medya organlarında, Pendik Kaynarca Mahallesi Sahil Yolu Caddesi üzerinde Trafik Denetleme Şube Müdürlüğü kadrosunda görevli personel tarafından yapılan hız uygulaması sırasında, hız sınırını aşan bir vatandaşa ait otonun çalınmasıyla ilgili haberler yer aldığı belirtildi. 
     Açıklamada, ''Bu haberde bahsi geçen ve görevini ihmal eden personelimiz hakkında idari soruşturmaya başlanmış olup, ihmali bulunan 2 personelimiz görevden el çektirilmiştir'' denildi. 
     
     NE OLMUŞTU 

     İsmail Fuat Özkan 49 , 34 ED 248 plakalı otomobiliyle iş görüşmesi için sahil yolundan Tuzla'ya giderken, hız limitini aşarak radara yakalanmıştı. 
     Kontrol noktasında aracını park ettikten sonra evrakıyla polis memurunun yanına giden Özkan'ın anahtarını içeride bıraktığı otomobili, bir oto hırsızı tarafından çalınmıştı. Polisin, olayı telsizle anons etmek dışında bir şey yapmadığını iddia eden İsmail Fuat Özkan, daha sonra karakola giderek şikayette bulunmuştu. 

     
</TEXT>
</DOC>
