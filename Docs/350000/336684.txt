<DOC>
<DOCNO> 336684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy04.html </URL>
<DATE> 2005/04/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çelik'ten okullara vali, milletvekili adı vermeyin genelgesi 
</HEADLINE>
<TEXT>

     Milli Eğitim Bakanı Hüseyin Çelik, il valileri, milletvekilleri, kaymakam ve daire amirlerinin adlarının eğitim kurumlarına verilemeyeceğini bildirdi. 
     Bakan Çelik, "Milli Eğitim Bakanlığı'na Bağlı Kurumlara Ait Açma, Kapatma ve Ad Verme Yönetmeliği"ne bazı illerde uyulmadığı yönündeki bilgiler üzerine 81 il valiliğine gönderdiği genelgede, kurumlara ad verme konusunda "hassasiyet" istedi. Çelik, Bakanlığa bağlı her derece ve türdeki örgün ve yaygın eğitim kurumlarının açma, kapatma ve ad verme esaslarının söz konusu yönetmelik çerçevesinde gerçekleştirildiğini, ancak Bakanlığa yazılan yazılarda yürürlükteki yönetmelik hükümlerinin aksine davranıldığını kaydetti. Bazı illerde o ilin valisinin, ilçe kaymakamının, daire amirlerinin veya milletvekillerinin adlarının eğitim kurumlarına verilmek istendiğini kaydeden Çelik, bu uygulamanın mevzuata göre yanlış olacağını bildirdi. 
     Yönetmelik'te "Kurum bina ve tesislerin yapılmasında görevinin gereği olarak hizmet edenler ve halen görevine devam eden kişilerin adlarının" verilemeyeceğinin öngörüldüğünü anımsatan Çelik, kurumlara adlarını verecek olanların da kamuoyunda olumlu izlenim bırakmış olması gerektiğine işaret etti. 
     Çelik, genelgede şöyle dedi 
     "Daha önce öğretim kurumlarının bina ve tesislerine verilmiş olan adlar muhafaza edilir. Ancak, sonradan kamuoyunda olumsuz izlenimler bıraktığı anlaşılan kişilere ait okul, bina ve tesis adları, il milli eğitim müdürünün önerisi ve il milli eğitim komisyonunun kararına dayalı olarak valinin onayı ile iptal edilir ve sonucundan Bakanlığa bilgi verilir. Bu nedenle örgün ve yaygın eğitim kurumlarına verilmesi düşünülen adlarla ilgili olarak, ilgili Yönetmelik hükümlerine uyulmasını ve bu konuda gerekli hassasiyetin gösterilmesini rica ederim." 
     
</TEXT>
</DOC>
