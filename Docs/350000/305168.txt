<DOC>
<DOCNO> 305168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo18.html </URL>
<DATE> 2005/01/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erman Kunter'in takımı düşüşte... 
</HEADLINE>
<TEXT>

     Fransa 1. Basketbol Ligi'nde mücadele veren Erman Kunter'in takımı Asvel, rakip sahada Paris Basket Racing PBR takımına 81-67 yenildi. 
     Sezona iyi başlayan ve uzun süre liderlik koltuğunu bırakmayan Asvel, PBR karşılaşmasıyla son bir ay içinde üst üste 3. mağlubiyetini aldı. Asvel, 11 galibiyet ve 5 yenilgiyle Fransa 1. Basketbol Ligi'nde 3. sırada bulunuyor. 
     Kunter, maçtan sonra AA muhabirine yaptığı açıklamada, son maçlarda kötü oynadıklarını belirterek, ''Ciddi tedbirler alarak biran önce toparlanmamız gerekir'' dedi. 
     Takımın Avrupa Ligi'nde son aldığı yenilgiyle bir üst tura çıkabilme şansının artık kalmadığını ifade eden Kunter, Avrupa ligi maçlarının takımı oldukça yıprattığını söyledi. 
     Avrupa Ligi'ndeki başarısızlığı genç ve tecrübesiz bir takım olmalarına bağlayan Kunter, bir çok oyuncusunun ilk kez bu sene biraraya geldiğini belirtti ve Avrupa Ligi'nde başarılı olmak için aynı oyuncuların en az üç veya dört yıl birlikte oynamaları gerektiğini bildirdi. 
     ''Fransa Kupası'nda Asvel'in ilk sekiz takım arasında kaldığını ve bu kupayı almak istediklerini'' kaydeden Kunter, ''Fransa Ligi'ni de ilk üç sırada bitirmeyi hedeflediklerini'' söyledi. 
     Fransa'da antrenörlük yapmaktan memnun olduğunu ifade eden Kunter, Asvel ile kontratının gelecek yıl için de geçerli olduğunu söyledi. 
     
     FEDERASYON SEÇİMİ 

     Federasyon başkanlığı için yapılan seçimlerle ilgili soruları yanıtlamaktan kaçınan Kunter, ''Türk basketbolunun ciddi sorunları var, bazı şeyleri değiştirmek gerekiyor. Salonlarda seyirciler azalıyor, kulüplerin mutlaka desteklenmesi gerekiyor. Basketbolün organizasyon, tanıtım ve sponsorluk alanındaki sorunlarının çözülmesi gerekir. Ayrıca basketbol içindeki bu kadar kesin kamplaşma da yanlış'' dedi. 
     
     BEŞOK ''MİLLİ TAKIM İÇİN HAZIRIM'' 

     Asvel'de oynayan Hüseyin Beşok ise bir yıllık sakatlıktan sonra tekrar basketbole dönmekten son derece mutlu olduğunu söyledi. 
     Sakatlığının tamamen geçtiğini ve kendini formda hissettiğini ifade eden Beşok, milli takımda da oynamayı özlediğini ve çağrıldığı takdirde ay yıldızlı forma altında görev almaya hazır olduğunu belirtti. 
     Asvel ile bir yıllık kontratı olduğunu hatırlatan Beşok, gelecek yıl için şimdiden bir planı olmadığını, ancak Türkiye'ye geri dönebileceğini söyledi. 
     
</TEXT>
</DOC>
