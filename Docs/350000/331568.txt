<DOC>
<DOCNO> 331568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas16.html </URL>
<DATE> 2005/04/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
'Asi hücreler'i yakından tanıyacağız 
</HEADLINE>
<TEXT>

     Ümit KOZAN DHA 

      İNSANLIK tarihi kadar eski olan ve dinozorların fosillerinde bile izine rastlanan 'Kanser' hastalığının belgeseli çekiliyor. Türkiye'de ilk kez hazırlanan Asi Hücreler' adlı belgesel filmle, hastalığın tüm aşamaları, nedenleri ve tedavi yöntemleri anlatılıyor. Sağlık Bakanlığı Kanserle Savaş Daire Başkanlığı ve Ankara Üniversitesi Tıp Fakültesi İbn-i Sina Hastanesi'nin danışmanlığında hazırlanan belgeselle, kansere yol açan asi hücreler'in daha yakından tanınması sağlanacak. 
     Asi Hücreler' belgesel filmi, konusunda uzman olan doktorların da yer aldığı 40 kişilik bir ekip tarafından hazırlanıyor. Yaklaşık 2 yıldır Ankara Üniversitesi Tıp Fakültesi İbn-i Sina Hastanesi'nde çalışan ekibin, belgeselin drama çekimlerini tamamlamak üzere olduğu belirtildi. Animasyon ve canlandırmalarla anlatılan Asi Hücreler' belgeselinde, dünya üzerinde yapılan kanser araştırmaları, yeni bulgular ve son gelişmelerle ilgili bilgi de veriliyor. Bir televizyon kanalında yayınlandıktan sonra, kanserle ilgili vakıf ve derneklerde, onkoloji merkezlerinde özel gösterimle sunulacak belgeselin, CD haline de getirilerek herkese ulaştırılması hedefleniyor. Milli Savunma Bakanlığı, Milli Eğitim Bakanlığı ve İçişleri Bakanlığı'nın işbirliğiyle, belgeselin okullarda ve er eğitim birliklerinde gösterilmesi de amaçlanıyor. 
     
     GERÇEK ÖYKÜLER YER ALIYOR 
     Yönetmen yardımcısı ve metin yazarı Esra Uğur, Asi Hücreler' belgeselinin 6 bölümden oluştuğunu belirterek, "Asi Hücreler, hastaların kansere yakalandığını öğrendiği andan başlayarak, muayene ve tedavi sürecinde yaşadıklarını anlatan bir belgesel olacak'' dedi. Uğur, belgeselde kolon, lenfoma ve meme kanserine yakalanmış 3 hastanın gerçek öyküsünün dramayla canlandırıldığını söyledi. 
     Dünyada kanser oranının yüzde 22 olduğunu hatırlatan Esra Uğur, hasta yakınları ve ailelerinin de eklenmesiyle, bu oranın yüzde 50- 60'lara ulaştığını belirtti. Uğur, "Asi Hücreler belgeseli, insanlığın kanserle amansız savaşının bir öyküsü aslında. Kanseri önlemenin ya da tedavi edebilmenin en önemli yolu erken tanı. Bu belgeselin asıl amacı da, insanları erken tanı için yapması gerekenlere yönlendirmek'' diye konuştu. 
     
     BELGESEL EKİBİNE KANSER TARAMASI 
     Belgeseli hazırlayan film ekibinin, hastalığın tüm sırlarını öğrenmesiyle psikolojik olarak etkilendiğini belirten Uğur, ekip arkadaşlarıyla birlikte yaşadıkları duyguları şöyle anlatı 
     "Projeye başladığımızda ve hazırlık aşamasında Asi Hücreler' ekibi olarak çok etkilendik. Çünkü kanserle ilgili hemen her şeyi, uzman danışman doktorlardan öğrenmiştik. Ve, herkes kanser şüphesiyle bir süre yaşadı. Ancak bunu atlatmamız kolay oldu. Buna rağmen, film yapım aşaması bittikten sonra herkes kanser taramasından geçme kararı aldı.'' Yapımcı yönetmen Murat Arslaner de, Asi Hücreler' belgeselini toplumdaki önyargıları gidermek amacıyla hazırladıklarını söyledi. Arslaner, "Kanser deyince maalesef herkesin aklına ölüm geliyor. Aslında böyle bir şey olmadığını, erken tanıyla insanların bu işin üstesinden gelebileceğini vurgulamak istedik'' dedi. Türk toplumuna kanser hastalığıyla ilgili doğru bilgiler edinerek, nasıl hareket edeceklerini göstermek istediklerini belirten Arslaner, "Bu belgesel filmini, kanser hastası olsun ya da olmasın herkesin izlemesi gerekiyor. Çünkü bu belgeselde herkesi ilgilendirecek hayati mesajlar var'' diye konuştu. 
     
     HER 8 KADINDAN BİRİ MEME KANSERİ 
     Ankara Üniversitesi Tıp Fakültesi Genel Cerrahi Uzmanı Prof. Dr. Savaş Koçak, Asi Hücreler' belgesel filminin bir çok kanser çeşidini ele aldığını belirtti. Prof. Koçak, Kanserlerden bazılarının önlenebilir olduğunu, bazılarının da erken tanıyla kolaylıkla tedavi edilebildiğini vurguladı. 
     Prof. Dr. Koçak belgeselde kendisinin meme kanseri bölümünde rol aldığını kaydederek, "Meme kanseri, erken tanı konulduğu zaman çok rahat tedavi ettiğimiz bir hastalık. Bizim açımızdan önemli olan, bu belgesel aracılığıyla insanlara, henüz bir şikayetleri yoksa da düzenli olarak taramalarını yaptırmaları konusunda mesaj vermek'' dedi. 
     Koçak, dünyada her 8 beyaz kadından birinin meme kanseri olduğunu, meme kanserinden korunma ve erken tanı için, kadınların düzenli olarak tarama yaptırmaları gerektiğini sözlerine ekledi. 
     
</TEXT>
</DOC>
