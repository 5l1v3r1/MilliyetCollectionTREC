<DOC>
<DOCNO> 349216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/guncel/gun01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil havacılıkta denetim şoku 
</HEADLINE>
<TEXT>


Türk sivil havacılık sektörünü denetlemekle görevli Sivil Havacılık Genel Müdürlüğü, pilotların başka şirketlere transfer olmasıyla pilotsuz kaldı. Açık kapatılmazsa, sektörde görev yapan 4 bin pilot denetlenemeyecek 

GÜLÇİN ÜSTÜN Ankara 

Başta uçuş güvenliği olmak üzere, Türk sivil havacılık sektörünü hemen her konuda denetlemekle görevli Sivil Havacılık Genel Müdürlüğü SHGM pilotsuz kaldı. Gerekli denetlemeleri yapabilmek için 7 pilot kadrosuna sahip genel müdürlük, pilotların başka şirketlere transferiyle, uçuş operasyon denetimi yapamayacak duruma geldi. 
Ekim 2003'ten itibaren özel havayollarının sektöre girmesiyle başlayan ve kaptan pilot, ikinci pilot, hostes ve teknisyen açığı nedeniyle şirketler arasında başlayan transfer savaşı SHGM'ye de sıçradı. İç hatlarda 'otobüs fiyatına uçak bileti' uygulamasıyla yolcu sayısı her gün artarken, uçakların denetiminden sorumlu teknik kadronun ihtiyaca cevap vermediği belirlendi. 
Daha önce denetimleri 5 mühendis ve 1 teknisyenle sürdürdüğü için tepki çeken SHGM, 7 kişi olması gereken pilot kadrosundaki son 2 pilotu da Kıbrıs Türk Hava Yolları'na kaptırdı. Sektörü idari ve teknik yönden denetleyen SHGM pilot açığını kapatmazsa, yer işletmeciliği ve idari denetimleri gerçekleştirebilecek, ancak uçuş operasyon denetimi yapmayacak. Böylece sektörde görev yapan 4 bin pilot denetlenemeyecek. 
SHGM yetkilileri, kalifiye personel açığı olduğunu belirterek, genel müdürlükte 625 YTL maaş alan pilotlara, havayolu şirketlerinin 2 - 3 bin dolar maaş verdiğini kaydetti. Yetkililer, pilot açığının Onur Air'e gelen uçuş yasağına benzer olayların tekrar yaşanmasına zemin hazırlayacağını savundu. 

Yıldırım Açığı kapatırız 
Ulaştırma Bakanı Binali Yıldırım, SHGM'nin denetim yapacak pilotu kalmamasını, şöyle değerlendirdi "Şu anda aksayan bir şey yok. Açığı kapatmak için hizmet alımı yapabiliriz. Özel sektörün önünü açtık. Şimdi daha yüksek ücretlere pilotları transfer ediyorlar." 
Sivil Havacılık Genel Müdürü Topa Toker de, denetimler için 5 pilotun yeterli olacağını, bu personeli sözleşmeli alabileceklerini bildirerek, "Havacılık uzmanına da ihtiyaç duyuyoruz. Maliye Bakanlığı'ndan kadro istedik, bekliyoruz" dedi. 


</TEXT>
</DOC>
