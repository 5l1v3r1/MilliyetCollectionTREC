<DOC>
<DOCNO> 330674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun18.html </URL>
<DATE> 2005/04/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kıbrıs davasında Türkiye lehine karar, Rumlar yalnız kaldı... 
</HEADLINE>
<TEXT>

     Avrupa İnsan Hakları Mahkemesi AİHM , Kıbrıs Rum kesiminden Türkiye aleyhine yapılan şikayetlerde ''pilot dava'' seçilen başvurunun incelenmeye alınmasını kabul etti. 
     AİHM, bununla birlikte, KKTC'de kurulan ve Rumların mal ve mülk iddialarını araştırmakla görevlendirilen tazmin komisyonunun, eksikliklerini tamamlaması halinde kabul edilebileceği mesajını verdi. 
     Rumlar, bu komisyonun gayri meşru olduğunu iddia ediyorlardı. 
     AİHM, ileride Rum davalarını tazmin komisyonuna göndermesi halinde Rum kesiminden gelen ve Türkiye için büyük sorun yaratan davaların seyri önemli ölçüde değişecek. Rum davalarının tazmin komisyonuna gönderilmesi halinde, ''Louizidu davası'' ile ortaya çıkan iç içtihat değişmiş olacak. 
     AİHM, bugünkü kararında, ''Tazmin komisyonunun KKTC'de etkin bir iç hukuk yolu olabilmesi için belirli kriterlere uyması gerektiğini'' belirtti. 
     Bu komisyonun bağımsız ve tarafsız olması gerektiğini ifade eden AİHM, komisyon üyelerinin Rum davalarıyla ilgili kişisel çıkar bağı içinde olmamaları gerektiği yorumunu yaptı. 
     Rum tarafı, davayla ilgili yaptığı savunmada, KKTC'nin resmen tanınmamasını gerekçe göstererek, bu komisyonun yasal olmadığını ve etkin bir iç hukuk yolu oluşturamayacağını ileri sürmüştü. Türk diplomatik kaynaklar, komisyonun eksikliklerini tamamlaması halinde, Rum başvuruları için etkin bir iç hukuk yolu olma yolunda önemli bir adım atıldığını düşünüyor. 
     
     AVRUPA KONSEYİ, RUMLARIN TALEBİNİ REDDETTİ 

     Avrupa Konseyi'nin karar organı Bakanlar Komitesi'nin adına toplanan büyükelçiler, Rumların, ''Avrupa İnsan Hakları Mahkemesi'nin AİHM aldığı kararları uygulamadığı'' gerekçesiyle Türkiye aleyhine bir ara karar alınması yolundaki talebini reddetti. 
     Büyükelçiler düzeyinde toplanan Delegeler Komitesi, AİHM'nin 2001 yılı Mayıs ayında Türkiye aleyhine aldığı kararın gereklerinin yerine getirilmediği gerekçesiyle, Ankara'nın uyarılması yolunda Kıbrıs Rum kesiminin talebini görüştü. 
     Rum kesiminin şikayetlerini ve Türk tarafının görüşlerini dinleyen Komite, Ankara aleyhine ara karar alınmasını büyük bir çoğunlukla reddetti. 
     
     RUMLAR YALNIZ KALDI 

     KKTC'de yaşayan Rumların, özellikle eğitim ve dini hakları alanında olmak üzere yaşam koşullarında önemli ilerleme sağlanması ve KKTC'deki askeri mahkemelerin sivilleri yargılamamasına yönelik yapılan değişikler göz önüne alınarak Rumların talebinin kabul görmediği bildirildi. 
     Delegeler Komitesi, bununla birlikte kayıp kişilerle ilgili soruşturma ve mülkiyet hakkıyla ilgili sorunlar yüzünden bu başvurunun Haziran ayında yeniden görüşülmesini kararlaştırdı. 
     Diplomatik kaynaklar, Haziran'daki toplantıda da, alınan önlemler çerçevesinde, Türkiye aleyhine sert bir kararın çıkmasını beklemiyor. 
     
     DAVANIN GEÇMİŞİ 

     AİHM, Rum kesiminin yaptığı ve kamuoyunda ''4. devlet şikayet başvurusu'' olarak bilinen dava hakkında 2001 yılı Mayıs ayında aldığı kararda Türkiye'yi haksız bulmuştu. 
     Kayıp ve yerlerinden edinmiş kişiler, mülkiyet hakkı ve Karpaz bölgesinde yaşayan Rumların yaşam koşullarıyla ilgili yapılan şikayet başvurusunu değerlendiren AİHM, Türkiye'nin Avrupa İnsan Hakları Sözleşmesi'nin 1,2,3,5,8,9,10 ve 13. maddelerini ihlal ettiği görüşüne varmıştı. 
     Rum kesiminin, 1979'da ''devlet başvurusu'' olarak getirdiği ilk iki dava sonucunda, Delegeler Komitesi Türkiye'nin bir ihlalde bulunmadığı görüşüne varmıştı. 
     Delegeler Komitesi, Rumların 1992'de yaptığı üçüncü başvuruda ise İnsan Hakları Komisyonu'nun ''Türkiye'nin ihlalde bulunduğu'' yolundaki görüşünün rapor olarak yayınlanmasına karar vermiş, bunun dışında bir karar almaktan kaçınmıştı. 
     AİHM tüzüğü, bireylerin dışında, devletlerin de başka bir devlet aleyhine şikayet başvurusunda bulunma hakkını tanıyor. 
     

     
</TEXT>
</DOC>
