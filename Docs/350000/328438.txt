<DOC>
<DOCNO> 328438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun11.html </URL>
<DATE> 2005/03/30/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Rumsfeld Türkiye'yi suçlamadım 
</HEADLINE>
<TEXT>

     ABD Savunma Bakanı Donald Rumsfeld, ''Irak Savaşı'nda Dördüncü Piyade Tümeni'nin kuzey cephesinden Irak'a girmesini kabul etmeyen Türkiye'yi suçlamadığını'' söyledi. 
     Rumsfeld, ABD Savunma Bakanlığı Pentagon'da düzenlenen basın toplantısında, geçen hafta Fox News ve ABC televizyonlarında katıldığı programlarda, Türkiye'nin kuzey cephesinin açılmasına izin vermeyişi yüzünden Irak'ta Baas rejimi kalıntılarının halk arasına karıştığı ve bu yüzden de bugün Irak'ta isyancı sorunu olduğu yönündeki sözlerini düzeltti. 
     ABD Savunma Bakanı, kendisine bu konuda soru soran gazeteciye, sözlerinin tam tırnak içinde okunmasına karşılık, ''Ben öyle söylemedim'' dedi. Rumsfeld, ''Türkiye hakkında sizin dediğinizi söylemedim. Daha sonradan durumun nasıl okunduğunu söyledim. O şekilde, yani diplomatik ve uygun bir şekilde ifade etmemin nedeni, Türkiye'nin o dönemde içinde olduğu koşulları takdir etmenin gereğinden kaynaklanıyor'' dedi. 
     Rumsfeld, şöyle devam etti 
     ''O dönemde Türkiye'de yeni bir hükümet vardı. Hükümetin başında, ülkede daha önce yönetimde olmayan bir siyasi parti bulunuyordu. Uzun bir dönem onlarla birlikte çalıştık. İstenilen sonuca varmak için inançla çaba sarf ettiler. TBMM'deki oylamada çok küçük bir farkla öndeydiler, ancak kurallar gereği bunun yeterli olmadığı ortaya çıktı. Benim görüşüme göre, iyi inançla bir çaba gösterdiler.'' Irak Savaşı'nın komutanı Orgeneral Tommy Franks'in, kuzey cephesinin açılmayacağının açıklığa kavuşmasının ardından hemen yeni bir düzenleme yaparak, Dördüncü Piyade Tümeni'ni kuzeyde, denizde beklettiğini ve böylece Irak'ta devrilen Saddam Hüseyin'e, bu tümen müsait olmadan savaşın başlamayacağı izlenimi verdiğini anlatan Rumsfeld, böylece Franks'in, sürpriz yapma avantajı kazandığını söyledi. Rumsfeld, ''Bu sürpriz, stratejik değil taktik sürpriz oldu. Çatışmanın başlamasının hemen ardından, kuzeyden bu tümeni giremeyeceğimiz açıktı ve bu yüzden de güneye gönderildi, Irak'a güneyden girdi'' dedi. 
     Gazetecinin, ''O zaman Türkiye'yi suçlamıyorsunuz'' yönündeki sorusu üzerine Rumsfeld, ''Tamamen öyle. Hiçbir şekilde suçlamadım. Onlar bağımsız bir millet. Kendi kararlarını kendileri veriyorlar ve işte bu yüzden de ben bu meseleyi ifade ederken çok diplomatiktim'' diye konuştu. 
     Rumsfeld'in bu sözleri ise brifing salonunda gülüşmelere neden oldu. 
     
</TEXT>
</DOC>
