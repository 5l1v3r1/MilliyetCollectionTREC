<DOC>
<DOCNO> 323855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/ekonomi/eko01.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Batıklardan 18 milyar dolar da faiz yükü bindi 
</HEADLINE>
<TEXT>


24 milyar dolar zararla devralınan batık bankaların toplam zararı, 18 milyar dolara yakın faizlerle 46 milyar doları buldu. TMSF, toplam 8.1 milyar dolar tahsilat bekliyor 

ANKARA ANKA 

Tasarruf Mevduatı Sigorta Fonu'nun TMSF 24 milyar dolar zararla devraldığı batık bankaların faizleriyle birlikte kamuya toplam maliyeti 46 milyar doları buldu. Bu maliyetin 2004 sonu itibariyle 1.8 milyar dolarlık kısmı tahsil edildi. Bundan sonra da toplam 6.3 milyar dolarlık tahsilat yapabileceği hesaplanıyor. Buna göre batık banka maliyeti en fazla 37.6 milyar dolara düşürülebilecek. Başka bir ifade ile bu miktarda zarar kamu tarafından karşılanmış olacak. 
TMSF verilerine göre Fon'a alınan 20 banka ve Fon'a alınmadan tasfiye edilen ancak tüm mevduatları TMSF tarafından ödenen İmar Bankası'yla birlikte devir alınan toplam zarar 24 milyar dolar oldu. En yüksek zarar 6 milyar 723 milyon dolarla İmar Bankası'ndan kaynaklandı. Bu bankayı 3 milyar 618 milyon dolarla Pamukbank, 1 milyar 954 milyon dolarla İktisat, 1 milyar 269 milyon dolarla İnterbank, 1 milyar 220 milyon dolarla Egebank, 1 milyar 149 milyon dolarla Yaşarbank ve 1 milyar 113 milyon dolarla Esbank izledi. 

18 milyar doları faiz yükü 
TMSF bu bankalara Hazine ve kendi kaynaklarından 27 milyar 771 milyon dolar aktardı. Aktarılan bu kaynakların 2004 sonu itibariyle faizleriyle birlikte toplamı 45 milyar 637 milyon dolar olarak hesaplandı. Yani, 17 milyar 866 milyon dolarlık faiz yükü yaratıldı. Faizli maliyeti açısından bakıldığında en yüksek kaynak 5 milyar 833 milyon dolarla İmar Bankası için aktarıldı. 
Bu bankaların h kim ortakları ve diğer borçlularından 1 milyar 540 milyon dolarlık tahsilat yapıldı. Toplam tahsilat faiz getirisiyle birlikte 1 milyar 823 milyon dolar olarak hesaplanıyor. En yüksek tahsilat 440 milyon dolarla Pamukbank için yapıldı. 
TMSF, bundan sonra yapabileceği tahsilat tutarını ise 6 milyar 250 milyon dolar olarak hesaplıyor. Bu kapsamda en yüksek tahsilatın 2 milyar 82 milyon dolarla Pamukbank'ın h kim ortakları ve alacaklılarından yapılacağı varsayılıyor. İmar Bankası'nın h kim ortaklarından yapılabilecek toplam tahsilatın ise 1 milyar 648 milyon dolar düzeyinde kalacağı hesaplanıyor. 
Diğer bankaların h kim ortaklarından bundan sonra yapılabileceği varsayılan tahsilat tutarları ise sıfırla 603 milyon dolar arasında değişiyor. 

Bank Kapital farkı 
Etibank nedeniyle üstlenilen yükün bundan sonra 603 milyon, Demirbank'ın yükünün 125 milyon, İktisat Bankası'nın yükünün 254 milyon dolarlık kısmının daha tahsil edilebileceği varsayılıyor. Kamuya 930 milyon dolarlık bir maliyeti bulunan Ulusalbank için yapılacak tahsilatın sıfırda kalacağı öngörülüyor. Bu kapsamda Bank Kapital için yapılan ve bundan sonra yapılacak toplam tahsilatın bankanın kamuya olan 149 milyon dolarlık maliyetinin 142 milyon dolar üzerine çıkması bekleniyor. 
TMSF'nin şimdiye kadar yaptığı tahsilatlar ve bundan sonra yapabileceğini öngördüğü tahsilatlar gerçekleştirildiğinde toplam tahsilat 8.1 milyar dolar düzeyinde kalacak. Böylece batık bankaların kamuya net maliyeti yıllar sonra ancak 37.6 milyar dolara kadar düşürülebilecek. 

Batıkların net maliyeti 37.6 milyar dolar olacak Banka Tahmini tahsilattan sonra kamuya kalması beklenen net zarar Milyon dolar Sümerbank 4.429 İnterbank 4.417 İmar Bankası 4.185 Demirbank 3.779 İktisat Bankası 3.238 Esbank 2.982 Pamukbank 2.616 Etibank 2.118 Kentbank 1.687 T. Ticaret 1.518 Yaşarbank 1.257 Egebank 1.163 Bayındırbank 1.141 Ulusalbank 930 EGS Bank 581 Toprakbank 499 Bankekspres 456 Yurtbank 217 Tarişbank 115 Sitebank 61 Bank Kapital -142 Toplam 37.564 

</TEXT>
</DOC>
