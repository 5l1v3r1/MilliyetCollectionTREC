<DOC>
<DOCNO> 306230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur35.html </URL>
<DATE> 2005/01/13/ </DATE>
<TIME> 15.53 </TIME>
<AUTHOR>  </AUTHOR>
<HEADLINE>
Hükümetten çalışana bayramdan önce 1 maaş ikramiye 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, kamuda çalışan işçilerin 1 maaş ikramiyelerinin Kurban Bayramı'ndan önce ödeneceğini bildirdi. 
     Çiçek, Bakanlar Kurulu'nun ardından toplantının gündemine ilişkin gazetecilere bilgi verdi. 
     Cemil Çiçek, toplantıda, kamuda çalışan işçilerin 1 maaş ikramiyelerinin Kurban Bayramı'ndan önce ödenmesi konusunun görüşüldüğünü belirtti. 
     Kamuda çalışan işçilere senenin çeşitli aylarında ikramiyelerinin ödendiğini anımsatan Çiçek, Kurban Bayramı'nı hesaba katarak 1 maaş ikramiyenin bayramdan önce ödenmesini kararlaştırdıklarını bildirdi. 
     Çiçek, bununla ilgili Bakanlar Kurulu kararının imzaya açıldığını kaydetti. SSK ve Bağ-Kur emeklileriyle ilgili maaşların da Kurban Bayramı'ndan önce ödenmesinin söz konusu olduğunu belirten Çiçek, SSK emeklilerine maaşlarının 12 Ocak'ta ödenmeye başladığını, Bağ-Kur emeklilerine ise maaşlarının 17 Ocak'tan itibaren ödeneceğini söyledi. 
     
     MEMURLARA ÖDEME 15 OCAK'TA 

     Memurlar, zamlı maaşlarını 15 Ocak'ta 15 günlük farkıyla birlikte alacak. 
     Maliye Bakanı Kemal Unakıtan, bütçe yasası kapsamında memurların maaş ve diğer özlük haklarıyla ilgili yapılacak işlemleri bir tel emriyle ilgili birimlere duyurdu. 
     Buna göre 1 Ocak 2004'ten geçerli olmak üzere, aylık gösterge tablosunda yer alan rakamlar ile ek gösterge rakamlarının aylık tutarlara çevrilmesine esas aylık katsayısı 0.0401, memuriyet taban aylığı göstergesine uygulanan taban aylık katsayısı 0.486, iş güçlüğü, iş riski, temininde güçlük ve mali sorumluluk zamlarının aylık tutarlara çevrilmesine esas yan ödeme katsayısı ise 0.0126 olarak belirlendi. 
     2005 yılında düşük maaş alana yüksek yüksek maaş alana da düşük zam ilkesi çerçevesinde memur aylıklarının kümülatif bazda yüzde 8.1'le yüzde 12.1 oranında artırılması kararlaştırılmıştı. 
     Memurlara verilecek bir derece ve aile yardımı ödeneğindeki artışla en düşük devlet memur aylığındaki kümülatif artış yüzde 13.5'e ulaşacak. Memur emekli aylıklarındaki kümülatif artış ise yüzde 11.4 düzeyinde bulunuyor. Zamlar 1 Ocak'tan geçerli olduğu için memurlar 15 Ocak'ta maaşlarını 15 günlük farklarıyla birlikte alacaklar. 
     
     EN DÜŞÜK MAAŞ 525 YTL OLUYOR 

     1 Ocak'tan geçerli olacak zamla en düşük dereceli memur olan 414'üncü derecenin ikinci kademesindeki memur maaşı 525.20 YTL 525 milyon 200 bin lira düzeyine çıktı. 
     Birinci derecenin 4'üncü kademesindeki genel müdürün aylığı 2 bin 716.27 YTL 2 milyar 716 milyon 270 bin lira , aynı derece ve kademedeki şube müdürünün maaşı da 949.95 YTL'ye 949 milyon 950 bin lira çıktı. 9'un 1'inden işe başlayan memurun aylığı da 528.04 YTL'ye yükseldi. 1'inci derecenin 4'üncü kademesindeki valinin maaşı 2 bin 735.64 YTL 2 milyar 735 milyon 640 bin lira , 7'nci derecenin birinci kademesinden göreve başlayan kaymakam maaşı 1089.21 YTL 1 milyar 89 milyon 210 bin lira yükseldi. 
     1'in 4'ündeki birinci sınıf yargıcın maaşı 2 bin 861.73 YTL 2 milyar 861 milyon 730 bin lira , 8'inci derecenin 4'üncü kademesinden göreve başlayan yargıcın aylığı da 1378.81 YTL'ye 1 milyar 378 milyon 810 bin lira çıktı. 1'in 4'ündeki profesör maaşı 2 bin 285.65 YTL 2 milyar 285 milyon 650 bin lira , aynı derece ve kademedeki öğretmenin aylığı 836.41 YTL'ye 836 milyon 410 bin lira yükseldi. 
     9'un 1'inden işe başlayan öğretmen maaşı 670.81 YTL 670 milyon 810 bin lira oldu. Başkomiserin maaşı 1070.84 YTL 1 milyar 70 milyon 840 bin , polis memurunun maaşı da 882.64 YTL 882 milyon 640 bin lira oldu. 1'in 4'ündeki uzman doktorun aylığı 1148.15 YTL 1 milyar 148 milyon 150 bin , 8'inci derecenin 3'üncü kademesinden göreve başlayan yeni mezun doktor maaşı da 904.87 YTL 904 milyon 870 bin lira oldu. 
     Birinci derecenin 4'üncü kademesindeki mühendisin aylığı, 989.25 YTL'ye 985 milyon 250 bin lira yükseldi. 
     
     ÇOCUK VE DOĞUM YARDIMI 

     Memurlara çocuklardan her biri için 250 olarak uygulanan aile yardımı ödeneği gösterge rakamı, 15 Ocak'tan itibaren 0-6 yaş grubunda yer alan çocuklar için 500 olarak uygulanacak. 
     Aile yardımı ödeneğine hak kazanan ikiden fazla çocuğu bulunanlarda, bu yaş grubunda yer alan çocuklara öncelik verilecek. Bu düzenlemenin memur maaşlarına yansıması 20 milyon lira olarak hesaplanıyor. Söz konusu tutar daha önce 9 milyon 600 bin lira düzeyinde bulunuyordu. 
     Doğum yardımı ödeneği katsayısı da 75'den 1000 gösterge rakamına çıkarılıyor. Böylelikle memurlara doğum yardımı olarak 40 milyon lira verilecek. 
     
     LOJMAN TAZMİNATI KALDIRILIYOR 

     Memurlara daha önce ödenen lojman tazminatı tutarları, 15 Ocak'tan itibaren ödenmeyecek. 
     
     SÖZLEŞMELİ PERSONEL ÜCRETLERİ 

     Memur maaşlarındaki artışa bağlı olarak, kamuda çalışan sözleşmeli personelin ücret tavanları da değiştirildi. Ücret tavanı sözleşmeli personel için 1830 YTL olarak belirlendi. 
     Sözleşmeli personel olarak 2004 yılında çeşitli statülerde çalıştırılanlardan 2005 yılında da görevlerine devam etmeleri ilgili bakanlık ya da kuruluşlarca uygun görülenlerin ocak, şubat ve mart aylarına ait sözleşme ücretleri, yeni bir sözleşme imzalanana kadar ücretlerine göre yüzde 6'yla yüzde 4 arasında değişen oranlarda artırılacak. 
     Bu arada işçilere ödenecek kıdem tazminatlarında yıllık tavan da 1648.90 YTL'ye yükseldi. 
     Erbaş ve erler için ödenecek tazminat 1 Ocak-30 Haziran 2005 arasındaki sürede 100 YTL'yi geçmeyecek. 
     Çiçek, Türkiye'nin en fazla yatırım yaptığı ve ticaret hacminin en yüksek olduğu komşularından biri olan Rusya ile 2005 yılında 15 milyar dolarlık ticaret hacmi öngörüldüğünü bildirdi. 
     Çiçek, Bakanlar Kurulu'nun ardından toplantının gündemine ilişkin gazetecilere bilgi verdi. 
     Esnaf ve Sanatkarlar Meslek Kuruluşları Hakkındaki Kanun Tasarısı'nın Bakanlar Kurulu'nda imzaya açıldığını belirten Çiçek, meslek kuruluşlarının daha etkin hale gelebilmesi noktasında mevcut yasada bazı zorluklar ve sıkıntılar olduğunu, bunların ortadan kaldırılması için yasada değişikliğe ihtiyaç olduğunu söyledi. Bu değişikliğin esnaf ve sanatkarların birbirleriyle ve kuruluşlarıyla olan huzursuzlukların giderilmesi, esnaf ve sanatkarların gerçek bilgilerine ulaşılması ve esnafın ülke düzeyindeki dağılımının ve sayılarının doğal olarak tespitinin gerektiğini ifade eden Çiçek, halen bu konuda sağlıklı veriler bulunmadığını kaydetti. 
     Çiçek, esnaf ve sanatkarlar meslek kuruluşlarının yargı gözetiminde yapılan seçimlerinin güvenliğinin ve güvenilirliğinin sağlanması gerektiğini belirterek, yasayla, esnaf ve sanatkar meslek kuruluşlarının maddi bakımından güçlendirilmesi ve bu bilgilerin internet ortamında yer alabilmesinin gerçekleştirilebileceğini söyledi. 
     
     -''YENİ TEŞVİKLER GELİYOR'' 

     Yatırım teşvikleriyle ilgili yasa tasarısının da Bakanlar Kurulu'nda imzaya açıldığını belirten Çiçek, fert başına düşen geliri 1500 doların altında olan 36 ilin teşvik kapsamına alındığını hatırlattı. Bölgelerarası dengesizliği ortadan kaldırmak ve tekrar yatırım hamlesini hızlandırmak amacıyla bu teşviklerin yeniden gözden geçirildiğini belirten Çiçek, bu ekonomik ve sosyal kriterler dikkate alınarak yeni teşvik kanunu tasarısının TBMM'ye gönderilmesine karar verildiğini bildirdi. 
     Çiçek, Kalkınma Ajanslarının Kuruluşu, Görevleri ve Koordinasyonu ile İlgili Kanun Tasarısı'nın da imzaya açıldığını söyledi. Türkiye'nin Ulusal Programı'nda da yer alan tasarının AB hedefleriyle bağlantılı olduğunu belirten Çiçek, tasarının 81 ili, 26 bölgeye ayırdığını kaydetti. Tasarının yasalaşması halinde kalkınma planlarının merkezden değil, bölgelerden yapılacağını anlatan Çiçek, bunun da önemli bir açılımı gerçekleştireceğini belirtti. 
     
     ASYA'DAKİ FELAKET 

     Güneydoğu Asya'da yaşanan deprem ve tsunami konusunu da ele aldıklarını anlatan Çiçek, Türkiye'nin bu acıları yaşamış bir ülke olarak oradaki insanlara etkili bir şekilde yardım yapabilmesi ve bu yardımların sürdürülebilmesi konusunda hükümet olarak kararlı olduklarını vurguladı. 
     Kurban Bayramı'nın ikinci günü olan Cuma günü bütün camilerde yardım toplama kampanyası başlatılacağını belirten Çiçek, ayrıca iş dünyası ve değişik kesimlerde bu kampanyaların ve katılımın artmasını istediklerini söyledi. Çiçek, ''Parti ve hükümet olarak üzerimize düşenleri yaptık, yapmaya da devam edeceğiz'' dedi. 
     
     BAŞBAKAN'IN RUSYA ZİYARETİ 

     Hükümet Sözcüsü Çiçek, toplantıda, Başbakan Recep Tayyip Erdoğan'ın Rusya'ya yaptığı ziyaretin ayrıntılı olarak görüşüldüğünü, Erdoğan'ın Bakanlar Kurulu üyelerine ziyarete ilişkin bilgi verdiğini söyledi. 
     Türkiye'nin dış politikada öncelikle komşularıyla ilişkileri geliştirmeye, mümkünse hem 2 ülke arasında hem de 3. ülkelerle iş yapabilme imkanlarını bulmaya çalıştığını anlatan Çiçek, şöyle devam etti 
     ''Bu bütün komşularımız için geçerlidir. Ama şüphesiz onların içerisinde Rusya Federasyonu'nun yeri ve önemi ayrıdır. Rusya Federasyonu, Birleşmiş Milletler Güvenlik Konseyi'nin daimi üyesidir. Ayrıca, Türkiye'nin en fazla yatırım yaptığı ve ticaret hacminin en yüksek olduğu komşularımızdan birisidir. 2005 yılında 15 milyar dolarlık bir ticaret hacmi öngörüyoruz. Orada yapılan görüşmeler sonucunda sadece Rusya Federasyonu ile Türkiye karşılıklı olarak iki ülkede yatırım yapmayacak, 3. ülkelerde de değişik alanlarda işbirliği yapılabilecek, bu konular bir siyasi irade ve kararlılık olarak orada ifade edilmiştir. Bundan sonra bakanlar seviyesinde veya alt gruplar seviyesinde bu konular tartışılacak, konuşulacak ve işbirliği imkanları araştırılmış olacaktır.'' Çiçek, ''Nerede bulunursa bulunsun, terör örgütleri ile mücadelede her ülkeden yardım ve işbirliği bekliyoruz'' dedi. 
     Çiçek, Başbakanlık Merkez Bina'nın yenilenmesi sırasında Bakanlar Kurulu Salonu'nun altında inşa edilen toplantı salonunda, Bakanlar Kurulu'nda görüşülen konulara ilişkin açıklamalarının ardından gazetecilerin sorularını yanıtladı. 
     Bir gazetecinin, Başbakan Recep Tayyip Erdoğan'ın, Kıbrıs sorununun çözümü konusunda BM Genel Sekreteri Kofi Annan ile temas kuracağını ve bu sorunun BM nezdinde çözülmesini istediğini belirterek, bu konudaki çalışmaların ne zaman aktif olarak başlayacağını sorması üzerine Çiçek, hükümet olarak Kıbrıs sorunu ile ilgili hiçbir zaman duraksama içinde olmadıklarını ifade etti. Çiçek, şöyle konuştu 
     ''Önümüze gelen her fırsatı değerlendirmeye, bu sorunun barışçı yollardan, kalıcı bir şekilde iki tarafın yararına çözümlenmesi açısından her türlü fırsatı değerlendirmeye çalıştık. Bu çabaları da sürdürdük. Nitekim Rusya Federasyonu'na yapılan ziyarette de bu konunun gündeme gelmiş olması zaten Kıbrıs ile ilgili çabalarımızın sürdüğünü gösteriyor. Kıbrıs'ta hem parlamento, hem de cumhurbaşkanlığı seçimleri var. Bu seçimlerin neticelenmesi ile birlikte bu çabalar biraz daha yoğunlaşmış olacaktır. Ama şu anda her fırsattan istifade ederek, Kıbrıs sorununun çözümü konusunda hem KKTC'nin hem de Türkiye'nin birlikte mutabık kaldığı politikalar çerçevesinde çalışmalarımızı sürdürüyoruz. 
     Rusya Federasyonu da önemli bir ülkedir. Oradan yapılan açıklamalar esas itibariyle bizim politikamız açısından da yeni unsurları, yeni imkanları da beraberinde getirmiş olacaktır.'' Bakan Çiçek, Kıbrıs konusunun hem kendilerinden önceki hükümetlerin hem de kendi hükümetlerinin gündeminden hiçbir zaman düşmediğini belirterek, ''Yani bir duraksama, ara verme söz konusu değildir. Bütün mesele fırsatların değerlendirilmesi ile alakalıdır. Bu konu ile ilgili hangi açıklamalar yaptıysak onlar da geçerliliğini koruyor'' dedi. 
     
     KUZEY IRAK'TAKİ PKK UNSURLARI 

     Cemil Çiçek, terör örgütü elebaşılarından Osman Öcalan'ın yakalanarak Türkiye'ye teslim edilmesi konusunda Adalet Bakanlığı'nın bir girişiminin olup olmadığı yönündeki soruyu yanıtlarken de, Türkiye'nin aradığı her kişi ile ilgili olarak uluslararası hukuk çerçevesinde yapılması gereken bir işlem varsa bunları zamanında yaptıklarını söyledi. Bu konunun bugünkü toplantıda ele alınmadığını belirten Çiçek, şunları kaydetti 
     ''Bu konu, daha çok ABD ile yapılan görüşmeler çerçevesinde gündeme zaman zaman geliyor. Biz de ABD ve şu anki Irak yönetiminden beklentilerimizi ifade ettik, ifade etmeye çalışıyoruz. Bu gayet tabii bir şeydir. Çünkü biz PKK'yı ve onun isim değiştirmiş olan her şeklini bir terör örgütü olarak kabul ediyoruz. Nerede bulunursa bulunsun, bu terör örgütleri ile mücadelede her ülkeden yardım ve işbirliği bekliyoruz. Dolayısıyla bu görüşmeler içerisinde bu konu, bu bağlamda gündeme gelmiştir. 
     Biz Kuzey Irak'taki PKK unsurlarının Türkiye'ye iadesi konusundaki taleplerimizi her fırsattan istifadeyle muhataplarımıza dile getirdik. Buradan da sizin aracılığınızla söylemeye çalıştık. Bütün mesele, bunun iadesinin mümkün olup olmayacağı, buna karar verecek ülkelerin kararlarının ortaya çıkmasıdır. Ondan sonraki mesele ikinci plandadır. Sizin sorduğunuz işin formalite kısmıdır. Zamanında ne gerekiyorsa yapılır.'' Hükümet Sözcüsü Çiçek, bir başka gazetecinin, '' ABD yönetimine beklentileri iletiyoruz dediniz. ABD yönetiminin kesin bir tavır takınmaktan kaçındığına dair haberler geliyor. Bu konu Bakanlar Kurulu'nda görüşüldü mü '' sorusu üzerine, bu konunun Bakanlar Kurulu'nda gündeme gelmediğini, ancak bunun üzerinde durulmadığı anlamına gelmediğini söyledi. Bu sorunun sorulma nedeninin, ABD'den gelen bir askeri heyetle Türk yetkililer arasındaki görüşmeler sonunda ortaya çıkan hususlar olduğunu ifade eden Çiçek, Türkiye'nin taleplerinin bu çerçevede konuşulduğunu ve beklentilerin bir defa daha ifade edildiğini kaydetti. 
     
     AKARYAKIT FİYATLARI 

     TÜPRAŞ'ın akaryakıt çıkış fiyatının önce indirilmesi, daha sonra da artırılmasının akaryakıt fiyatlarında bir dengesizlik yarattığını belirterek, hükümet olarak bu konuya yaklaşımlarının sorulması üzerine Çiçek, bu sorunun ilgili bakana sorulması gerektiğini ifade etti. 
     Çiçek, başka bir soru üzerine de Başbakan Erdoğan'ın deprem ve tsunami felaketinden zarar gören Güneydoğu Asya ülkelerine yapacağı gezinin planlandığını, ancak tarihinin henüz kesinleşmediğini söyledi. Türkiye'nin bu konuda bir yardım kampanyası sürdürdüğünü, bu kampanyanın belli bir aşamaya gelmesinden sonra bu ziyaretin gerçekleşeceğini kaydetti. 
     Türkiye'nin AB ile yapacağı müzakerelerdeki baş müzakerecinin ve müzakere heyetinin ne zaman belirleneceği yönündeki soruya karşılık Çiçek, bugünkü toplantıda AB ile ilgili önümüzdeki günlerde yapılacak çalışmaların ele alınmasının planlandığını, ancak Başbakan Erdoğan'ın Cumhurbaşkanı Ahmet Necdet Sezer ile haftalık olağan görüşmesi dolayısıyla toplantının kısa sürdüğünü ve bu konunun önümüzdeki pazartesi günü yapılacak Bakanlar Kurulu toplantısında görüşülmeye devam edileceğini bildirdi. 
     Yenilenen Başbakanlık Merkez Binası'nın maliyeti ile ilgili soruyu Bakan Çiçek, gülerek, ''Bu konu benim görev alanıma giriyor mu '' diyerek yanıtsız bıraktı. 
     
</TEXT>
</DOC>
