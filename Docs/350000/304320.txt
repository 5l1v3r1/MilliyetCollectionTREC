<DOC>
<DOCNO> 304320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko04.html </URL>
<DATE> 2005/01/07/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
YTL pazarcının aklını karıştırdı 
</HEADLINE>
<TEXT>

     Süleyman SAĞAT DHA 

YENİ Türk Lirası'na geçiş İzmirli pazarcı esnafının kafasını karıştırdı. Pazarcıların birçoğu ürünlerinin üzerine YTL etiketi koymazken, koyanlar da ilginç yanlışlıklar yaptı. Bir pazarcının bir kilo domatesin fiyatını 1 milyon YTL 1 trilyon lira olarak yazdığı etiketi görenler, hem şaşırdı hem güldü. 
     İzmir'de Konak Belediyesi Zabıta ekipleri yoğun şikayetler üzerine semt pazarlarında YTL'li etiket denetimine çıktı. Üçkuyular Semt Pazarındaki satıcıları denetleyen zabıta ekipleri etiketlerine YTL fiyatını yazmayanları uyardı. Denetimlerde ürünlerine hiç etiket koymayanlara da rastlanırken, çift etikete geçenlerin ise eski parayı YTL'ye dönüştürmekte güçlük çektikleri gözlendi. Yanlış etiket yapıştıran pazarcı esnafına ihtar yazısı veren zabıta ekipleri, etiketlerini hem YTL hem de TL olarak düzenlemeyenlere Zabıta Yönetmeliği'nin ilgili maddesine göre 142.89 YTL 142 milyon 890 bin lira ceza kesileceği konusunda uyardı. Konak Belediyesi Güzelyalı Zabıta Amiri Muharrem Hünkar vatandaşların YTL'ye kolay geçişini sağlamak için çalıştıklarını bunun için de pazarcı esnafının kurallara uymasını sağlayacaklarını söyledi. Şimdilik tek etiket üzerine üste YTL alt kısma da TL fiyatını yazmayanları uyardıklarını belirten Hünkar, en çok karşılaştıkları sorunun etiketlere sadece YTL ya da sadece TL fiyatlarının yazılması olduğunu söyledi. 
     
     ETİKETLERDEKİ YANLIŞLIK 

     Denetlemelerde pazarcının TL'yi YTL'ye çevirirken kafasının karıştığı ortaya çıktı. Ahmet Kaymaz adlı pazarcı 750 bin Türk Lirası olan portakalın fiyatını Yeni Türk Lirası'na çevirirken etiketine 75 Yeni Kuruş yerine 7.5 YTL' 7 milyon 500 Bin lira yazdı. 
     Pek çok esnafın aynı yanlışı yaptığı görülürken yanlış yazılan etiketler nedeniyle kilosu ortalama 1 milyon Türk Lirası olan domatesin fiyatı 1 trilyon liraya kadar çıktı. Domatesin fiyatı olarak tezgahına 1 YTL yerine 1 milyon YTL yazan satıcı kafasının karıştığını söyledi. Pazarcılar vatandaş zaten anlıyor' diye kendini savunurken YTL'nin yoğun olarak kullanılmamasının da kendilerini zorladığını söyledi. 
     Zabıta ekipleri semt pazarlarında denetim yaparken Alsancak gibi lüks semtlerdeki mağazaların vitrinlerinde eski fiyat sistemi sürüyor. YTL'li etiket bir yana hiç etiket kullanmayan mağazaları uyaran ya da ceza yazan kimsenin çıkmaması dikkat çekiyor. 
     
     ETİKETSİZ ÜRÜN TÜKETİCİYİ YANILTIR 

     Tüketicileri Koruma Derneği İzmir Şubesi Başkanı Gülçin Tonguç etikesiz ürünlerin vatandaşları yanıltabileceğini söyledi. Sanayi ve Ticaret Bakanlığı'yla belediyelerin 4077 Sayılı Tüketici'nin Korunması Hakkındaki Kanun'un 12'inci maddesine göre yayınlanan etiketlerle ilgili yönetmeliğin uygulanmasından sorumlu olduğunu belirten Tonguç, etiket kullanmayanlar için getirilen 142.89 YTL'lik cezanın mutlaka uygulanması gerektiğini belirtti. 
     Çünkü etiket kullanılmaması tüketicinin karşılaştırma yapmasını ve doğru ürünü almasını engelliyor. Ayrıca etiketsiz ürünlerde farklı fiyat uygulaması da yapılabileceğini belirten Tonguç bunun tüketici açısından en büyük tehlikeyi oluşturduğunu, YTL'ye geçişle birlikte çifte etiket uygulamasının da önem kazandığını söyledi. Tonguç etiketlerde sadece fiyat değil, ürünün üretim yeri ve özelliklerinin de mutlaka bulunması gerektiğini söyledi. 
     
</TEXT>
</DOC>
