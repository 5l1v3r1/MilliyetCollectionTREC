<DOC>
<DOCNO> 328058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun04.html </URL>
<DATE> 2005/03/29/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
New York Times Irak'ta 1.5 yıl içinde 5 bin Iraklı kaçırıldı 
</HEADLINE>
<TEXT>

     NEW YORK DHA 

      IRAK'ta çeşitli çete ve gruplar tarafından gerçekleştirilen adam kaçırma olaylarının Batılılardan çok Iraklıları hedef aldığı ortaya çıktı. ABD'nin saygın gazetelerinden New York Times'ın ifadesiyle, "Batı dünyası Irak'ta kendilerinden biri kaçırıldığı zaman şaşkına dönüyor, ancak geçen 1.5 yıl içinde ülkede kaçırılan Iraklıların sayısı 5 bine ulaştı." Irak'taki adam kaçırma olaylarıyla ilgili olarak Amerikan istihbaratıyla sıkı işbirliği yapan güvenlik biriminin komutanı Albay Cabbar Enver, bunu "ülkenin en büyük sorunu" olarak nitelendirirken, "Adam kaçıranların tek amacı para sızdırmak" diye konuştu. 
     
     FİDYE ÖDENSE BİLE REHİNELER 'KAYBOLUYOR' 
     Güvenlik yetkilileri, talep edilen fidye miktarının birkaç yüz dolardan 500 bin dolara kadar çıktığını belirtirken, kaçırılan kişilerin kaçta kaçının öldüğüne ilişkin bir veri bulunmuyor. Ancak yapılan açıklamalara göre fidye ödense bile rehinelerin büyük bölümü 'ortadan kayboluyor'. 'Özel hedef' olarak ise daha çok zengin ve eğitimli ailelerin çocukları seçiliyor. 
     New York Times'ın haberine göre adam kaçırma çeteleri çeşitli gruplar içinden çıkabiliyor. Bunlar arasında 'fazladan' para kazanmak isteyen suç aileleri üniversite öğrencilerinin oluşturduğu gruplar belirli bir caminin cemaati tarafından kurulmuş çeteler ve Saddam döneminde genel afla çıkan eski suçlular bulunuyor. Güvenlik yetkilileri, az da olsa adam kaçırma vakalarının bazılarının Irak direnişine finansman sağlamak için gerçekleştirildiğini belirtiyor. 
     
     IRAKLILAR YENİ 'TİCARETİN' İNCELİKLERİNİ ÖĞRENDİ 
     Ancak Iraklı aileler bu yeni 'ticaret' biçimini o kadar iyi öğrenmiş ki, işin ucunda çok sevdikleri yakınlarının ölümü bile olsa, çetelerin ilk talep ettiği fidye miktarını ödemeye razı olmuyor. Çünkü ilk talebe 'evet' denmesi durumunda rehineciler fiyatı daha da yükseltiyor. 
     Adam kaçırma olaylarının ABD önderliğindeki Irak işgalinin yarattığı güvenlik boşluğundan kaynaklandığı belirtilen haberde, 10 binlerce Irak polisinin göreve gelmesine rağmen bu boşluğun doldurulamadığı ifade ediliyor. 
     
</TEXT>
</DOC>
