<DOC>
<DOCNO> 308180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yasam/yas07.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalecik'te işkence karası 
</HEADLINE>
<TEXT>


GÖKÇER TAHİNCİOĞLU Ankara 

Ankara'nın 'Kalecik karası' şarabıyla ünlü ilçesinin Değirmenkaya köyünde oturan Nurettin V.'nin 2 çocuğu A.V. 16 ve D.V. 14 , Ekim 2004'te jandarmalarca gözaltına alındı. Haklarında komşu evden çay, yumurta, peynir çaldıkları ihbarı olduğunu belirten jandarma, 2 çocuğu karakola götürdü. Sorgulanan çocuklar, savcılığa sevk edildi. Savcı Mehmet Çağlayan, A.V.'nin kolunun sargılı olduğunu görünce ne olduğunu sordu. 'Düştüm' yanıtından tatmin olmayan Çağlayan, D.V.'deki morlukları da görünce, çocukları Devlet Hastanesi'ne sevk etti. Savcılığa çocukları jandarmanın ve muhtar Kemal Arslan'ın dövdüğü ihbarı geldi. Savcı Çağlayan, 2 küçüğü yeniden sorguladı ve dayak yedikleri yanıtını aldı. Çağlayan, jandarma personeli ve muhtarın da ifadesini aldı, bir astsubay, bir uzman çavuş ve bir erle, Arslan hakkında 'işkence' suçundan dava açtı. Sanıklar, 8 yıla kadar hapis cezası istemiyle yargılanacak. 


</TEXT>
</DOC>
