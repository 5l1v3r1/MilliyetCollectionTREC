<DOC>
<DOCNO> 333059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur17.html </URL>
<DATE> 2005/04/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Aliağa'da mayolu reklam krizi .. 
</HEADLINE>
<TEXT>

     Ali Osman KARATEKİN ALİAĞA İzmir , DHA 

      İZMİR'in Aliağa İlçesi'nde, AKP İlçe Başkanı Müjdat Bıçakçı'nın eşi Hacer Bıçakçı'nın, AKP'li bazı kadınlarla bir iç giyim firmasına gidip, model Zita'nın mayolu resminin bulunduğu tabelayı indirmesini istediği iddiaları ilçeyi karıştırdı. 
     Mağaza sahibi 44 yaşındaki Münevver Madan, AKP Aliağa İlçe Teşkilatı'ndan olduklarını söyleyen 3-4 başörtülü kadının bir hafta arayla iki kez işyerine geldiğini, işyerinin dışında asılı duran bir mayo firmasına ait, Çekoslovak model Zita'nın mayolu fotoğrafının bulunduğu reklam panosunu indirmesi yönünde kendisine ve çalışanına baskı yaptıklarını iddia etti. Konuyla ilgili olarak Savcılığa şikayette bulunacağını belirten Madan olayı şöyle anlattı 
     "Gelen bayanlar başı örtülüydü. Dükkanın dışında duran reklam panosunu göstererek, Bu nedir Bunu buradan indirin. Beylerimiz ve çocuklarımız bu reklam panosundan tahrik oluyor' dediler. Bayan iç çamaşırı ve mayo sattığımı hatırlattım. Panonun mayo firması tarafından konulduğunu, kaldırılmasının söz konusu olmadığını söyledim. Eşleriniz de sizlere iç çamaşırları almaya geliyor' dedim. Kadınlar bana Sizin uyumlu olmanız gerekir. Her şeyi düşünmeniz gerekir. Biz sizden alışveriş yapmak istiyoruz ama gelmiyoruz. O panoyu kaldırdığınız takdirde gelmeye başlayacağız. Aksi takdirde işleriniz iyi olmaz' dediler. AKP İlçe Başkanı Müjdat Bıçakçı'nın eşi Hacer Bıçakçı olduğunu söyleyen bir kadın her iki ziyarette de vardı. O panoyu indireceksiniz. Ben AKP ilçe başkanının eşiyim' dedi. Ben de o pano kalksa bile yerine yenisinin konulacağını söyledim. Burasının İran olmadığını belirttim. Kimsenin panoyu indirmeye gücünün yetmeyeceğini anlattım, kibarca dükkanın dışına çıkmalarını söyledim. Konuşmaya devam etti. Yanımda çalışan elemana 155'e telefon etmesini söyledim. Sen emniyeti arayacaksın. Ben de kocamı ararım. Kocam da Emniyet Müdürü'nü arar. Bu tür tavırla bize yaklaşmayın. Yarın belediyeye işiniz düşerse o işiniz yapılmaz' dedi.'' 
     
     PARTİM ZARAR GÖRÜR 
     AKP İlçe Başkanı Müjdat Bıçakçı ise parti kadın kollarının böyle bir olaya karışacağını sanmadığını söyledi. Bıçakçı, eşiyle ilgili olarak da mağazaya gittiğini kabul ederken, olayın parti ile ilişkisi bulunmadığı belirterek şunları söyledi 
     "Kadınlardan böyle bir şikayet bana da geldi. Belediye Başkanı Tansu Kaya'ya panoyu kaldırmanın mümkün olup olmadığını sordum. Belediye olarak yaptırımları olmadığını söyledi. Eşim ilkokul mezunu. Bu tür şikayetlerin bazı bayanlar tarafından yapıldığını, gidip mağaza sahipleriyle konuşmayı düşündüğünü söyledi. Karışmamasını, onu ilgilendirmediğini söyledim. Yine de gitti. AKP ilçe başkanının hanımı olarak gitmesi abes. Çünkü bundan ben değil partim zarar görür. Ben Müjdat Bıçakçı olarak gider kavga ederim. Benim problemim olur. Ama ilçe başkanının hanımı olarak gidildiği zaman partinin problemi oluyor. Benim hanım orada ne yaptı bilmiyorum. Olabilir kızmıştır, bağırmış da olabilir. Tersine mağaza sahibi, bunu vesile edip partiye sataşmak için de böyle yapmış diyebilir. Bilmiyorum. Allah bilir. Partiyle alakalı bir konu değil. Parti tutup da indirtmeğe yetkili değil ki. Öyle bir şey olsaydı zaten biz belediye kanalıyla indirtirdik onu. Ben gidip görüşmedim. Benim hanıma da düşmez bu iş. Ama etrafındaki konu komşu git söyle dedi. O da gitti. Dolayısıyla partiye mal edilecek bir konu değil. Firma sahibi ucuz reklam peşinde. Kimse benim ve eşimin adını bu tür ucuz polemiklere karıştıramaz.'' AKP Aliağa İlçe Kadın Kolları Başkanı Sevgi Bulut yaptığı açıklamada, olayın kadın kollarının bilgisi dışında geliştiğini, partiyi bağlamayan, kişisel bir hareket olduğunu savundu. Bulut, "İlçe başkanımızın eşi Hacer Bıçakçı kadın kolları yönetiminde görevli değil. Bu reklam panosuyla ilgili biz de şikayetler alıyorduk. Bizi de rahatsız eden bir durum. Hacer Bıçakçı'nın hareketinde bir art niyet göremiyorum. Bizler kadın kolları olarak alış veriş için de reklam panosu konusunda uyarmak için o mağazadan içeri adım atmadık'' diye konuştu. 
     
</TEXT>
</DOC>
