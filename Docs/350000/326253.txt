<DOC>
<DOCNO> 326253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko17.html </URL>
<DATE> 2005/03/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tohumda dışa bağımlılık döviz kaybı yaratıyor... 
</HEADLINE>
<TEXT>

     Karpuz, mısır, kavun, domates ve salatalık gibi tarım ürünlerinin melez ve hibrit tohumlarının büyük bölümünün yurtdışından temin edilmesinin önemli düzeyde döviz kaybı yarattığı, dışı bağımlılığın yarattığı sıkıntının giderilmesi için yerli üretimin desteklenmesi gerektiği bildirildi. 
     Ziraat Mühendisleri Odası Adana Şube Başkanı Ayhan Barut, AA muhabirine yaptığı açıklamada, tohumculuk sektörünün, ülke tarımının ilerlemesi anlamında önemli yeri bulunduğunu söyledi. 
     Tohumun, telafisi olmayan tarımsal girdilerin başında geldiğini ve günümüz teknolojisinde bu konuda aşama kaydedildiğini belirten Barut, yıllar önce ekilen tohumlarla şimdikiler arasında verim ve kalite açısından büyük fark bulunduğunu ifade etti. 
     Barut, tarımsal ürünlerin tohumlarının ülkemizde üretilmesinden yana olduklarını belirterek, ''Ne ekersen onu biçersin. Kendi üretimimizi yapmak için bilimsel yaklaşımlar gerekir. Ülkede kaliteli tohumluk üretimi için üniversitelere ve araştırma enstitülerine görev düşmektedir. Ancak, her şeyden önce bu kurumların devlet tarafından desteklemesi gereklidir'' dedi. 
     Hükümetlerin bu konuda özel projeler üretmesi ve kaynak ayırması gerektiğini ifade eden Barut, şöyle konuştu 
     ''Yerli üretimin desteklenmemesi dışa bağımlılığı beraberinde getiriyor. Ülkemizin ihtiyacı olduğu dönemde dışarıdan tohum getirmek en büyük döviz kayıplarından birisidir. Kendi tohumumuzu ürettiğimiz zaman Türk tarımını ileriye taşımamak için hiçbir neden kalmıyor. 
     Hibrit ve sertifikalı tohumların kullanılması verimliliği artırmanın en önemli araçlarından biri. Bu tarzda tohumluk üretiminin yapılması Türk tarımının canlanmasına yansıyacak.'' Barut, ülkede az sayıda firmanın kendi çabasıyla tohumluk üretimi yaptığını, ancak desteklenmediği için ülke bazında yaygınlık kazanmadığını ifade etti. 
     
     HEDEFLER VE NİYET 
     Adana Çiftçiler Birliği Başkanı Cumali Doğru da şartlar ne kadar iyi olursa olsun nitelikli tohum kullanılmamasının, verim ve kalitede istenilen sonuca ulaşmayı önlediğini söyledi. 
     Geçmiş yıllara göre nitelikli tohumların ülkeye girişinin şimdi daha kolay olduğunu belirten Doğru, ''Çiftçilikte her şey tohumlu başlar. Türk tarımının geleceği açısından kaliteli tohumluk üretimine önem verilmeli. Özellikle hibrit tohumlarda tamamen dışa bağımlı durumdayız'' dedi. 
     Doğru, tohumculuğun, sermayeden çok bilgi ağırlıklı iş olduğunu belirterek, şöyle konuştu 
     ''Türkiye'de de bu konuda yeterli bilgiye sahip bilim adamı var. Ancak, işe başlamak ve niyet önemlidir. Belirli bir projeyle hedeflerde konarak bu işle uğraşılırsa, Türkiye bu sorunu da çözer. Aldığımız birçok sebze tohumu İsrail'den geliyor. Onlar kadar bizim de bilgimiz var.' 
     
</TEXT>
</DOC>
