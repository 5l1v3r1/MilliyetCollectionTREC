<DOC>
<DOCNO> 342309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur10.html </URL>
<DATE> 2005/05/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Filmleri andıran kovalamaca 
</HEADLINE>
<TEXT>

     Ayşegül KÜTÜK Kemal ÖZGÜLER EDİRNE, DHA 

EDİRNE Jandarma Komutanlığı ekiplerinin yol kontrolundan kaçan 2 otomobil güvenlik güçlerini dakikalarca peşlerinden koşturdular. Filmleri andıran kovalamaca sonrası 2 otomobilde bulunan 3 kişinin 2'si yakalandı, biri ise buğday tarlasına girerek izini kaybettirdi. 
     Edirne Jandarma Komutanlığı ekipleri Yolusüstü Köyü çıkışında yol kontroluna başladı. Bu sırada Seyhan Türksoy yönetimindeki 22 EZ 784’ plakalı otomobil ekipler tarafından durduruldu. Görevli jandarma ekibi otomobilde bulunan Serhan Türksoy ve yanındaki Bülent Karadağ’dan kimliklerini istedi. Ancak jandarma ekibinin yanında duran Türksoy, aniden otomobili hareket ettirerek kaçmaya başladı. Bu sırada ismi açıklanmayan jandarma uzman çavuş, kaçmak isteyen aracın çarpması sonucu ayağından yaralandı. Kaçan otomobilin arkasında bulunan sürücü İbrahim Korkmaz da yönetimindeki 34 AT 1271’ plakalı minibüs ile kontrol ekibinden kaçtı. 
     Jandarma ekipleri kaçan 2 otomobilin peşine düşerek polis ekiplerinden de yardım istedi. Emniyet Müdürlüğü'ne bağlı ekipler, kaçan 2 aracı yakalamak için şehrin tüm giriş ve çıkış noktalarını tuttu. 
     İnsan kaçakçılığı ve uyuşturucu ticaretinden sabıkası bulunan Seyhan Türksoy yönetimindeki araçla Edirne Kapalı Cezaevi'nin yakınındaki buğday tarlalarının bulunduğu bölgeye kaçtı. Kaçan otomobili takip eden polisler, bir süre sonra aracı kıskıvrak yakalayarak durdurdular. Yakalanacağını anlayan Türksoy, aracından aşağıya inerek buğday tarlalarının içine kaçmayı ve kurtulmayı başarırken yanında bulunan Bülent Karadağ, polisler tarafından yakalandı. 
     Kontroldan kaçan minibüs ise polis ekipleri tarafından TEM otoyolunun gişelerine yakın bir bölgede sıkıştırıldı. Yakalanacağını anlayan sürücü İbrahim Korkmaz, yolda ani bir dönüş yaparak ters istikamete doğru gitmek isteyince, karşı yönden gelen bir başka ekip tarafından önü kesilerek durduruldu. Kaçamayacağını anlayan Korkmaz, polisler tarafından yakalandı. 
     Edirne Emniyet Müdürü Uğur Gür, filmleri andıran kovalamacayı telsiz talimatları ile yönetti. Yakalanan araçlarda incelemelerde bulunan Emniyet Müdürü Gür'ün talimatıyla oluşturulan ekipler, ellerindeki thomson markalı silahlarla buğday tarlasında kaçan Türksoy'u yakalamak için bir operasyon başlattı. 
     Kaçan otomobilin çarpması sonucu yaralanan ve Edirne Devlet Hastanesi'ne kaldırılan Jandarma uzman çavuşun ayağından yaralandığı ve sağlık durumunun iyi olduğu bildirildi. 
     Olayla ilgili soruşturma başlatıldı. 
     
</TEXT>
</DOC>
