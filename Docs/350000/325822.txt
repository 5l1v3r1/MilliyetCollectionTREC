<DOC>
<DOCNO> 325822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun18.html </URL>
<DATE> 2005/03/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Rusya'nın Kıbrısla ilgili tutumunda değişiklik yok 
</HEADLINE>
<TEXT>

     Rusya Dışişleri Bakanlığı'nın Kıbrıs Özel Temsilcisi Leonid Ambramov, ''Rusya'nın Kıbrıs'la ilgili görüşlerinde bir değişiklik olmadığını'' söyledi. 
     Temaslarda bulunmak üzere adayı ziyaret eden Ambramov, Rum yönetimi lideri Tasos Papadopulos ve Rum Dışişleri Bakanı Yorga Yakovu ile ayrı ayrı görüştü. Ambramov, Yakovu ile görüşmesinden sonra yaptığı açıklamada, ülkesinin Kıbrıs sorununu her zaman büyük bir dikkatle izlediğini, izlemeye devam edeceğini belirtti. 
     Ambramov, ''Kıbrıs sorununda bir sonraki adımın ne olacağına'' ilişkin bir soruyu karşılık, ''İki toplumun birbirini anlaması ve olumlu koşulların oluşabilmesi, uluslararası çabaların başlaması için görüşmesi gerektiğini'' ifade etti. 
     Leonid Ambramov, Rusya'nın Kıbrıs'la ilgili tutumunun değişip değişmediği sorusuna da ''Genel olarak Rusya'nın Kıbrıs sorunuyla ilgili çizgisi aynıdır, önemli değişiklikler yoktur'' dedi. 
     Rus Temsilci, BM Genel Sekreteri Kofi Annan'ın Kıbrıs sorunundaki rolüyle ilgili olarak da, Genel Sekreter'in rolü ve iyi niyet misyonunun öncü olduğunu kaydetti. 
     
     YAKOVU ''ANNAN'IN HAKEMLİĞİNİ KABUL ETMİYORUZ'' 
     Dışişleri Bakanı Yorgo Yakovu da, Rusya'nın Güney Kıbrıs'ı Birleşmiş Milletler Güvenlik Konseyi'nde ve genelde Birleşmiş Milletler'de destekleyeceğini belirtti. 
     Rusya'nın Kıbrıs sorunuyla ilgili tutumunu yorumlayan Yakovu, Ambramov'un açıklamalarına değindi ve ''BM Genel Sekreteri'nin iyi niyet göreviyle ilgili söylediklerinin, Annan'ın görüşmelerde hakemlik rolü bulunmadığı şeklinde olduğunu'' belirtti. 
     ''Hükümetimizin görüşleri biliniyor, biz hakemliği kabul etmeyiz'' diyen Yorgo Yakovu, ''Annan'ın hakemlik rolünün, 24 Nisan referandumunda bittiğini'' kaydetti. 
     Rusya'nın Kıbrıs Özel Temsilcisi Leonid Ambramov, bugün KKTC Başbakanı Mehmet Ali Talat'ı, Cumhuriyetçi Türk Partisi CTP Genel Merkezi'nde ziyaret edecek. 
     
</TEXT>
</DOC>
