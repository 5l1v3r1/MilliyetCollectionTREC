<DOC>
<DOCNO> 335461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun11.html </URL>
<DATE> 2005/04/21/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Şaron Gazze'den çekilme olacak 
</HEADLINE>
<TEXT>

     İsrail Başbakanı Ariel Şaron, erteleme olsa bile Gazze Şeridi'nden tahliyenin yapılacağını belirtti. 
     Şaron, İsrail radyolarına verdiği demeçte, ''Gazze'den çekilme olacak. Bu ertelemenin, gecikmelere, tahliyenin uygulanmamasına ya da diğer baskılara neden olacağını düşünen varsa yanılıyor'' dedi. 
     Şaron, Yediot Ahranot gazetesinde geçen hafta yayınlanan, ''Gazze'den çekilmenin ardından Batı Şeria'daki ek yerleşim birimlerini ayırmayı planladığı'' yönündeki haberi de yalanladı. 
     Ariel Şaron ve Savunma Bakanı Şaul Mofaz, dini duyarlılıklar nedeniyle Gazze'den çekilmeyi 3 hafta ertelemeyi düşünüyor. Yerleşim birimlerinden tahliyenin başlangıç tarihi olarak belirlenen 25 Temmuz tarihinin, Yahudilerin Tişa Beav yas günü nedeniyle ertelenmesi planlanıyor. 
     Öte yandan, Şaron, Rusya'nın Suriye'ye uçaksavar füze satma planlarını yine eleştirdi. 
     Şaron, Rusya lideri Vladimir Putin'in 27-28 Nisan'daki İsrail ziyaretinden önce yaptığı açıklamada, ''Tabii Rusya'nın diğer ülkelere silah satışına karışamayız. Bizi endişelendiren bu füzelerin terör örgütlerinin eline geçmesidir'' diye konuştu. 
     
</TEXT>
</DOC>
