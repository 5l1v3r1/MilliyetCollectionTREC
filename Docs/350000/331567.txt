<DOC>
<DOCNO> 331567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas15.html </URL>
<DATE> 2005/04/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sigara'nın yeni bir zararı bulundu Kısırlık 
</HEADLINE>
<TEXT>

     Hilal YILMAZ LONDRA, DHA 

      HOLLANDA'da yapılan bir araştırma sigara içen kadınlarda hamile kalma şansının yüzde 30 oranında azaldığını ve doğurganlık süresinden 10 yıl götürdüğünü ortaya koydu. 
     Radboud Üniversitesi Nijmegen Tıp Merkezi tarafından yürütülen araştırmada, Hollanda'da kısırlık tedavisi gören 8 bin 457 kadının doğurganlık kapasiteleri araştırıldı. 20-40 yaşları arasındaki kadınlar üzerinde yapılan araştırma sonuçlarına göre, sigara kullanan kadınlarda doğurganlık yaşı 10 yıl azalıyor yani 30 yaşında sigara kullanan bir kadın, 40 yaşındaki sigara kullanmayan bir kadınla aynı doğurganlık sorunları yaşamaya başlıyor. 
     
     TÜP BEBEK TEDAVİSİNDE BAŞARI ŞANSINI DÜŞÜRÜYOR 
     Bilim adamları, sigara içen kadınlarda uygulanan kısırlık tedavilerinin başarıya ulaşma şansının azaldığını da ortaya koydu. Günde bir sigaranın bile kısırlık ve düşüğe yol açabileceğini belirten uzmanlar, sigara kullanan kadınlarda tüp bebek ve benzeri tedavilerin başarıya ulaşma şansının yüzde 30 oranında azaldığını açıkladı. Araştırma sonuçlarına göre, sigara içenlerde düşük yapma riski de yüzde 21 oranında artıyor. 
     
     AŞIRI KİLO DA KISIRLIK NEDENİ 
     Profesör Didi Braat'ın başkanlığında yürütülen araştırma, sigaranın yanı sıra aşırı kilonun da kısırlığa yol açabileceğini ortaya çıkardı. Kısırlık tedavisi gören kadınlar üzerinde yapılan araştırmaya göre, aşırı kilolu kadınlarda uygulanan tüp bebek uygulamasının başarıya ulaşma şansının yüzde 28 daha az olduğu gözlendi. 
     Çocuk sahibi olmak isteyen çiftlerin derhal sigarayı bırakması gerektiğini belirten Dr. Ken Dowell, "Sigarayı bırakmak doğurganlık oranını yükseltip düşük yapma riskini azaltıyor ve sağlıklı bir bebek dünyaya getirme şansını artıyor' dedi. 
     
</TEXT>
</DOC>
