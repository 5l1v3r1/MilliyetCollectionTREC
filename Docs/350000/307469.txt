<DOC>
<DOCNO> 307469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko03.html </URL>
<DATE> 2005/01/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Petrol yeniden 50 dolar sınırında... 
</HEADLINE>
<TEXT>

     Uluslararası borsalarda petrol fiyatları, yaklaşık 2 ay aradan sonra tekrar 50 dolar sınırına dayandı. 
     New York Borsası'nda 77 sent yükselen ABD hafif petrolünün varili, 49.15 dolardan işlem görüyor. Ulusal tatil nedeniyle dün işlem yapılmayan borsada fiyatlar son 7 haftanın en yüksek seviyesinde bulunuyor. 
     Londra Borsası'nda işlem gören Brent petrolünün varili ise dünkü 7 sentlik yükselişine bugün de 71 sent ekleyerek haftaya güçlü bir giriş yaptı. Borsada son işlemler 45.74 sentten gerçekleşiyor. 
     ABD'de kış mevsiminin mevsim normallerinin altında sürmesi yanında karamsarlığı artıran hava tahmin raporları, dünyanın en büyük ısınma pazarında petrol ve doğalgaz talebini artırıyor. 
     Ülkede bu hafta sıcaklıkların mevsim normallerinden 8-10 santigrat derece daha düşük olması beklenirken, soğuk havayla beraber yükselen petrol fiyatlarının psikolojik önem taşıyan 50 dolar sınırına yaklaştıkça dirençle karşılaşabileceği belirtiliyor. 
     Petrol ihraç eden ülkeler örgütü OPEC'in ay sonunda Viyana'da düzenleyeceği zirve yaklaşırken kartel örgütünün en büyük üreticisi Suudi Arabistan'ın, mevcut fiyat seviyelerinde üretimde tekrar kesintiye gidilmesine karşı çıkması bekleniyor. 
     OPEC'in Aralık ayındaki Kahire toplantısında, 27 milyon varil olan günlük resmi kotayı aşan üretimin normal sınırına indirilmesi kararı alınmıştı. Söz konusu kararla birlikte kartel üyelerinin günlük üretim miktarı yaklaşık 1 milyon varil gerilemişti. 
     
</TEXT>
</DOC>
