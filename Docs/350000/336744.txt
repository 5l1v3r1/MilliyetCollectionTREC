<DOC>
<DOCNO> 336744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur01.html </URL>
<DATE> 2005/04/25/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Anzaklar, savaşta hayatını kaybeden atalarını Şafak Ayini ile andı 
</HEADLINE>
<TEXT>

     Gelibolu yarımadasına 90 yıl önce, bugün saat 05.30'da başlayan Anzak çıkarması dolayısıyla Anzak koyunda savaşta hayatını kaybedenler için Şafak Ayini düzenlendi. 
     Törende konuşma yapan Yeni Zelanda Başbakanı Helen Clark, Çanakkale Savaşları'nın bugünkü Anzak geleneğinin ortaya çıkmasına sebep olduğunu hatırlatarak, Gelibolu Yarımadası'nda 90 yıl önce büyük zorluklara cesaretle göğüs gererek canlarını feda eden Anzakların unutulmaması çağrısını yaptı. 
     Clark, bu savaş sırasında 500 bin müttefik askerinin, vatanlarını cansiperane bir şekilde savunan Türk askeri ile Gelibolu yarımadasını işgal etmek için savaştığını hatırlatarak, savaşta çok sayıda kişinin hayatını kaybettiğini ve bunun, savaşa taraf ülkelerin üzerine bir felaket gibi çöktüğünü bildirdi. 
     Yeni Zelanda Başbakanı, Anzak atalarından kendilerine kalan mirasın daha güçlü bir ulusal kimlik geliştirmelerinde önemli bir rol oynadığına dikkat çekerek, bu çerçevede Yeni Zelanda'nın 21. yüzyılda kendisini çatışmaların barışçı yollardan çözülmesine ve silahsızlanmaya adadığını kaydetti. 
     Avustralya Başbakanı John Howard da törende yaptığı konuşmada, Çanakkale Savaşları'nda hayatlarını kaybeden Anzakların sonradan ortaya çıkan ulusların Yeni Zelanda ve Avustralya karakterlerini oluşturduğunu belirterek, Anzak ruhunun daha sonra da diğer çatışmalar ve barış zamanında devam ettiğini kaydetti. 
     Törene katılan İngiltere Veliaht Prensi Charles da İncil'den kısa bir bölüm okudu. Törende, Atatürk'ün 1934'te Yeni Zelanda ve Avustralyalılara hitaben gönderdiği mektuptan da alıntı okundu. Çanakkale Savaşları'na katılan ülkelerin temsilcileri de çelenk koyarak çeşitli dualar ettiler. 
     Duygusal anların yaşandığı Şafak Ayini sırasında törene katılmak için Avustralya ve Yeni Zelanda'dan gelen yaklaşık 10 bin Anzak, ülkelerinin bayraklarını taşıyarak ve mumlar yakarak atalarını andılar. 
     Törene Türkiye adına Çanakkale Vali Yardımcısı Yusuf Ziya İnce katıldı. 
     Tören sırasında geniş güvenlik önlemlerinin alındığı gözlenirken, töreni çok sayıda yerli ve yabancı basın mensubu izledi. Törende Çanakkale savaşlarına ilişkin bir sinevizyon gösterisine yer verilirken, şafak sökerken yapılan ses ve ışık gösterisi de katılanların beğenisini kazandı. 
     Sinevizyon gösterisinde Çanakkale savaşlarında hayatını kaybeden çeşitli Anzak askerlerinin mektuplarından örnekler sunulurken, Türk, Yeni Zelanda ve Avustralya geleneksel müziklerinden de örnekler seslendirildi. 

     
</TEXT>
</DOC>
