<DOC>
<DOCNO> 339563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy05.html </URL>
<DATE> 2005/05/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Baba Unakıtan'dan oğluna 'Vergi mahremiyeti' koruması 
</HEADLINE>
<TEXT>

     Maliye Bakanı Kemal Unakıtan, Vergi Usul Kanunu’nun VUK "Vergi Mahremiyeti" ilkesi nedeniyle oğlu Abdullah Unakıtan’ın mısır ithalatına ilişkin ödediği vergi miktarını açıklamaktan kaçındı. 
     CHP Diyarbakır Milletvekili Mesut Değer, daha önce yanıt vermediği gerekçesiyle, oğlu Abdullah Unakıtan’ın AB Gıda isimli şirketinin durumunu bir kez daha soru önergesiyle Maliye Bakanı Unakıtan’a sormuştu. 
     
     VERGİ DAİRESİNDE İLAN EDİLMİŞTİR 

     Unakıtan, VUK uyarınca, mükelleflerin muamele ve hesap durumlarına, işletmelerine, servetlerine veya meslekleriyle ilgili olarak öğrendiği sırları açıklayamayacağını kaydetti. 
     Yine VUK’un 5’nci maddesine göre, mükelleflerin gelir ve kurumlar vergisi beyannamelerinde gösterdikleri matrahları ve ödedikleri vergileri bağlı oldukları vergi dairelerince, beyannamelerin verildiği yıl içerisinde uygun bir yere asılan cetvellerle ilan edildiğini anımsatan Unakıtan, oğlunun durumunun buna uyduğunu söyle açıkladı 
     "Bunun dışında mükelleflerin hesap ve işlemlerine ilişkin bilgilerin ifşası ancak kendi iradeleri ile şahsen açıklamaları halinde mümkün olmaktadır. Bu itibarla, mükellefiyetin şahsi olduğu ilkesinden hareketle önergede belirtilen hususların tarafımdan açıklanması vergi mahremiyeti hükümleri muvacehesinde mümkün bulunmamaktadır." 
     
     ÜLKE MALİYESİNİN TESLİM EDİLDİĞİ BAKANLIK 

     CHP’li Değer ise önergesinde, AB’de bakan ve ailesinin her türlü eylem ve işlemlerinin toplumun gözü önünde gerçekleşmesinin temel ilke olduğunu belirterek, "Ülke maliyesinin teslim edildiği bakanlık ve bakan olarak oğlunuzun ticari faaliyetlerini bilmek toplumun en doğal hakkı değil midir " diye sormuştu. 
     
     4 BİN TON ÇEREZLİK MISIR 

     Unakıtan’ın oğlu Abdullah Unakıtan, Ağustos 2004’te, ülkenin yıllık ihtiyacının tamamını karşılayacak miktar olan 4 bin ton çerezlik mısır ithal edince tüm dikkatleri üzerine çekmişti. Ancak bir ay sonra Eylül 2004’te yapılan düzenlemeyle mısır ithalatında yüzde 35 olan gümrük vergisi ikiye katlanarak yüzde 70’e çıkartıldı. Böylece Abdullah Unakıtan bir ay içinde yüzde 35 kazanç elde etti. Bu vergi miktarı daha sonra yüzde 80’e çıkartıldı. 
     
</TEXT>
</DOC>
