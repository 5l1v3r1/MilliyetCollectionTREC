<DOC>
<DOCNO> 332533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko29.html </URL>
<DATE> 2005/04/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ömer Sabancı Kırgınlığım sürüyor, önemli olan kurumlar 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Başbakan Recep Tayyip Erdoğan ile aralarında bir kırgınlık olduğu iddialarına ilişkin olarak, ''Benim üzüntüm ve kırgınlığım devam ediyor. Bu bir kişisel konu haline gelmiştir'' dedi. 
     Sabancı, AK Parti Genel Başkan Yardımcıları Dengir Mir Mehmet Fırat, Şaban Dişli, Nazım Ekren, Bülent Gedikli ve Reha Dememeç'in TÜSİAD'a gerçekleştirdiği ziyaret sonrasında, Fırat ile birlikte gazetecilere açıklama yaparak soruları yanıtladı. 
     Sabancı, 8 Mart Dünya Kadınlar Günü öncesinde, 6 Mart'ta İstanbul'da meydana gelen olayların ardından yapılan açıklamalarla ilgili, ''6 Mart'a ilişkin yapılan eleştiriler nedeniyle AK Parti ile TÜSİAD arasında bir gerginlik oldu. Bugünkü toplantıyı barış olarak algılayabilir miyiz '' sorusuna şu yanıtı verdi 
     ''İki konuyu birbirinden ayırmamız lazım. AK Parti üst yönetimi ve başkan yardımcılarıyla bu toplantıyı bir ay önce planlamıştık. Türkiye'nin önünde ciddi meseleler var. Bu meselelerle ilgili görüş alışverişinde bulunduk. Bu toplantıda bunları görüştük. 
     Bugünkü toplantıyla diğer konuyu bir arada tutmamak lazım. Bu, kurumsal bazda yapılan bir toplantı. AK Parti ve TÜSİAD arasında bu bir kurumsal tema. Kurulduğu yıldan beri, 35 yıldır TÜSİAD, çeşitli hükümetlerle Türkiye'nin doğruları için yapılmış konularda, doğru yapıldığını söylemiş ve bu konularda hükümetleri desteklemiş. Ancak buna karşılık eksik gördüğümüz konularda da eleştirilerimizi bir sivil toplum örgütü olarak cesaretle yapmaya devam etmişiz ve devam edeceğiz. 
     Başbakan'ın son 2-3 hafta içinde benimle, şahsımla ilgili sarf etmiş olduğu sözler, bugünkü toplantıya bir gölge düşürmemeli. Biz çeşitli zaman aralıklarında bu toplantıların yapılmasında fayda görüyoruz. Kurumsal yapılar içerisinde görüşmeler devam ederken olayın kişiselleştirilmesinden büyük bir üzüntü duyduğumu açıklıkla belirtmem lazım.'' Sabancı, ''Konuşmalarınızdan Başbakan'a hala kırgınlığınızın devam ettiği sonucunu çıkarabilir miyiz '' sorusuna ise ''Benim üzüntü ve kırgınlığım devam ediyor. Bu bir kişisel konu haline gelmiştir. Kamuoyu önünde cereyan etmektedir. Önemli olan kurumların ilişkileridir. Bizim AK Parti'yle bugün çok verimli bir toplantımız olmuştur'' karşılığını verdi. 

     
</TEXT>
</DOC>
