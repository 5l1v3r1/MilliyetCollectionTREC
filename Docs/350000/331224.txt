<DOC>
<DOCNO> 331224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur28.html </URL>
<DATE> 2005/04/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Eğitim-Sen Dizüstü kampanyası öğretmenler için karlı değil 
</HEADLINE>
<TEXT>

     Eğitim-Sen Genel Başkanı Alaaddin Dinçer, öğretmenlerin, dizüstü bilgisayar kampanyasından hiçbir karlarının olmadığını savundu. 
     Dinçer, sendika genel merkezinde düzenlediği basın toplantısında, Milli Eğitim Bakanlığı'nın MEB ''Öğretmenlere Dizüstü Bilgisayar Kampanyası''nı eleştirdi. 
     ''Kampanya ile öğretmenlere önemli fiyat avantajı sağlandığının'' söylendiğini kaydeden Dinçer, şöyle konuştu 
     ''Oysa bu bilgisayarları, taşıyacağı talep potansiyeli ile daha ucuz alabilmek mümkün olabilirdi. Kampanyadan en çok karlı çıkanlar ihaleyi alan firmalar, yüzde 18 KDV alacak devlet ve verdiği kredi üzerinden yüzde 1.60 faiz alacak olan bankadır. 600 bin öğretmen dizüstü bilgisayar alsa 990 milyon YTL tutar. Bunun 180 milyon YTL'si KDV'ye karşılıktır. Kamuoyuna açıklananın aksine bu kampanyadan öğretmenlerin hiçbir karı yoktur. Eğer gerçekten samimiyseler, KDV oranını yüzde 8 yapsınlar. Vakıfbank da faiz oranını 1'e düşürsün. Öğretmenlere çağrıda bulunuyoruz Bu işe girerken çok iyi düşünün. Her ay 150 milyon lira biriktirebiliyorsanız 1 yılın sonunda bilgisayar alabilirsiniz.'' 
     
     ''SERVİS AĞI YOK'' 
     ''Bilgisayarların yazılımında öğretmenlerin işine yarayacak hiçbir düzenleme bulunmadığını ve öğretmenlerin Microsoft'un yazılımlarına mahkum edildiğini'' savunan Dinçer, ''Üstelik bu kadar çok sayıda bilgisayarın bakımını üstlenebilecek bir servis hizmeti ağının henüz Türkiye'de olmaması ayrı bir sorun ortaya çıkarmaktadır'' dedi. 
     Bilgisayar teknolojisinin çok hızlı değiştiğine işaret eden Dinçer, ''uzun vadelerle piyasa fiyatlarından çok farklı olmayan fiyatlarla alınan dizüstü bilgisayarların taksitleri bittiğinde öğretmenlerin elinde eski teknolojiye sahip bir ürün kalacağını, böylece Türkiye'nin dizüstü bilgisayar çöplüğüne dönüşeceğini'' söyledi. 
     
     ÖĞRETMEN SEN'İN AÇIKLAMASI 
     Öte yandan Öğretmen-Sen Genel Başkanı Yusuf Tanrıverdi de yaptığı yazılı açıklamada, ''kamuoyuna yönelik açıklamalarda, öğretmenlere dizüstü bilgisayar projesi ile önemli avantajlar sağlanacağının dile getirildiğini ve bir beklenti oluşturulduğu'' ifade etti. Ancak ''kampanya ile ilgili koşullar açıklandıktan sonra bu beklentinin boşa çıktığını'' ifade eden Tanrıverdi, ''öğretmenlere konut projesi''ne de ilgi gösterilmediğini kaydetti. 
     Tanrıverdi, ''konut ve bilgisayar satışının tamamen kar amaçlı yapıldığını'' savundu. 
     
</TEXT>
</DOC>
