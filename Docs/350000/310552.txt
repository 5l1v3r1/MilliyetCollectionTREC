<DOC>
<DOCNO> 310552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo16.html </URL>
<DATE> 2005/01/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Galatasaray'ın eski golcüsü Jardel, İspanya'ya transfer oldu... 
</HEADLINE>
<TEXT>

     Galatasaray'ın eski golcüsü Brezilyalı Mario Jardel, İspanya İkinci Ligi takımlarından Alaves ile anlaştı. Galatasaray'ın 2000 yılında Real Madrid ile yaptığı Süper Kupa maçında attığı galibiyet golüyle sarı-kırmızılılara tarihinin ilk Süper Kupa'sını kazandıran Brezilyalı golcü, Alaves ile 2007 yılına kadar anlaşmaya vardı. 
     31 yaşındaki golcü futbolcunun haziran ayına kadar Arjantin Ligi takımlarından Newell's Old Boys ile sözleşmesinin bulunduğu, ancak futbolcunun parasını alamadığı için sözleşmesini feshetmeye çalıştığı kaydedildi. 
     Porto, Sporting Lizbon ve Galatasaray forması altında birçok başarıya imza atan Jardel, sarı-kırmızılı takımdan ayrıldıktan sonra İngiltere'nin Bolton Wanderers, İtalya'nın Ancona ve Arjantin'de forma giymiş, ancak bir türlü başarılı olamamıştı. 
     Alaves Kulübü Başkanı Dimtri Piterman, transfer ile ilgili yaptığı açıklamada, ''Jardel, son zamanlarda fazla forma şansı bulamadı. Onun hem fiziksel, hem de psikolojik olarak hazır hale gelmesi zaman alabilir. Biz zaten Jardel'i önümüzdeki sezon için transfer ettik'' dedi. 
     Alaves, 2001 yılında UEFA Kupası'nda final oynadıktan sonra 2003 yılında İspanya Birinci Ligi'nden ikinci lige düşmüştü. 
     
</TEXT>
</DOC>
