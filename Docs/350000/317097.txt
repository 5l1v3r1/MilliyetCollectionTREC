<DOC>
<DOCNO> 317097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/spo04.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine avcısı 0-1 
</HEADLINE>
<TEXT>


Trabzonspor, Ziya Doğan'lı Gençlerbirliği'ni Fatih Tekke'nin şık kafa golüyle geçti, 80 gün sonra çıktığı ilk deplasmanda yine fire vermedi, yarışta Fenerbahçe ve Galatasaray'ı amansız takibe devam etti 


Boş geçmedi 
KARADENİZ ekibi, Gençlerbirliği deplasmanında üst üste dördüncü zaferine imza attı. İlk yarıdaki vasat mücadelenin en ciddi atağında 45'te Szymkowiak'ın ara pasıyla buluşan Celaleddin'in sert vuruşunda, top kaleci Ömer'in müdahalesi ile son anda dışarı çıktı. 51'de Celaleddin, soldan nefis bir orta yaptı. Fatih, El Saka'nın üzerinden topu kaleci Ömer'in uzanamayacağı köşeye gönderdi 0-1. Geride kalan dakikalarda üstünlüğü ele geçiren Başkent ekibinin beraberliği bulma çabaları sonuç vermedi. 

Güneş beğenmedi 

İLHAN GÜLER 

"Yola devam" 
TRABZONSPOR'DAN yaklaşık iki ay önce ayrılıp, dahaı sonra Gençlerbirliği'nde göreve başlayan Ziya Doğan ile Şenol Güneş karşılaşma öncesi bir araya gelerek, birbirlerine başarılar dilediler. Güneş, hafta içinde, Doğan'ı protesto etmemeleri için taraftarlara mesaj göndermişti. Tecrübeli hoca, "Zor maçtı. Güçlü bir takıma karşı oynadık. Kazanıp, yolumuza devam ettiğimiz için mutluyuz" dedi. 

'Golde uyuduk' 
ZEMİNİN bozuk olduğunu vurgulayan Güneş, "Bu durum bizi olumsuz etkiledi. Trabzonspor'a yakışan, daha güzel futbol oynayarak, daha güzel bir sonuç elde etmektir. Taraftarımızın desteğiyle şampiyonluk iddiamızı sonuna kadar sürdüreceğiz" diye konuştu. Ziya Doğan ise, "Rakibe fazla pozisyon vermedik. Mağlubiyeti hak etmedik. Sahada bir kez uyuduk ve golü yedik" ifadelerini kullandı. 

Maçtan notlar 
Örnek tablo 
TRABZON Başkanı Atay Aktuğ ve Gençlerbirliği Başkanı İlhan Cavcav maç öncesi sahaya inerek, hakem üçlüsüne ve takım kaptanlarına çiçek verdi. Cavcav ve Aktuğ, daha sonra el ele tribünleri selamladılar. Sahaya el ele tutuşarak çıkan her iki takımın futbolcuları da taraftarlardan alkış aldı. 

Cepleri doldu 
BORDO-Mavili futbolculara Başkent deplasmanında alınan üç puan nedeniyle toplam 300 bin YTL prim dağıtılacak. 5'er bin YTL normal prim almaya hak kazanan oyunculara yönetim 5'er bin YTL de ekstra para ödeme kararı almıştı. Gençlerbirliği ise toplam 60 bin YTL'lik galibiyet priminden oldu. 

Hocalar tribünde 
19 Mayıs Stadı'nda on bine yakın Bordo - Mavili seyircinin yanı sıra, iki bin civarında da Gençlerbirliği taraftarı takımlarına destek verdi. Beşiktaş'ı çalıştıran Rıza Çalımbay, B.B. Ankaraspor'un hocası Samet Aybaba ve Ankaragücü'nün yeni teknik patronu Yılmaz Vural da maçı izledi. 


</TEXT>
</DOC>
