<DOC>
<DOCNO> 339764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/spor/spo30.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TBMM 

Ersin'den önerge 
CHP İzmir Milletvekili Ahmet Ersin, görev başındaki MHK'nin yasal olmadığını belirterek, bu durumda liglerin tescili ve akıbeti konusunda neler yapılacağının yanıtlanması isteğiyle TBMM'de soru önergesi verdi. Ersin, "Yeni yasanın onaylanmasına kadar geçen sürede MHK'nin yaptığı atamalarının geçersiz olduğu yönünde bir görüş var. Liglerde küme düşmenin kaldırılmasını isteyenler var. Bu belirsizliklerin çözülmesi gerek" dedi. 

DİYARBAKIR 

'Silah dayamadım' 
Diyarbakırspor eski başkanı Mücahit Can, dün TBMM Sporda Şiddet ve Dopingle Mücadele Komisyonu'nda yaptığı konuşmada kimsenin başına silah dayamadığını söyledi. Geçen sezonki Diyarbakırspor - Elazığspor maçının devre arasında kendi kafasına silah dayayarak, oyuncularına maçı kaybetmeleri için telkinde bulunduğu iddia edilen Can, "Böyle bir şey yok. Kimseye maç bırakmadık. Ama Elazığspor'un küme düşmesini de istemiyorduk" dedi. 

GAZİANTEP 

Tek eksik Hasagiç 
Kayserispor ile sahasında kritik bir maça çıkacak olan Gaziantepspor'da sakat olan kaleci Hasagiç dışında eksik bulunmadığı açıklandı. Teknik Direktör Nurullah Sağlam, "Gaziantepspor'un şu anda hiç de hak etmediği bir yerde bulunduğunu düşünüyorum. Onun için her maçı kazanmak istiyoruz" dedi. 

AKÇAABAT SEBAT 

'Düşme kaldırılmalı' 
İstanbulspor'dan sonra Akçaabat Sebatspor da, ligden düşmenin kaldırılmasını istedi. Asbaşkan Yavuz Karan, Futbol Federasyonu Merkez Hakem Kurulu seçimlerinin iptalinin Yargıtay tarafından onandığını dile getirerek, "Seçim tarihinden sonra MHK'nın aldığı kararlar geriye dönük olmak üzere hükümsüz hale geldi. Federasyona yazı göndererek ligden düşmenin kaldırılmasını talep edeceğiz" dedi. 

DEVLER LİGİ 

Mourinho'dan ilginç yorum 
Liverpool'a elenerek Şampiyonlar Ligi finali şansını kaybeden Chelsea'da Teknik Direktör Mourinho, maçla ilgili ilginç yorumlar yaptı. Portekizli teknik adam, "Liverpool'un attığı gol, kaleden içeri girmemişti. İki 90 dakikada bize bir gol atamadan finale yükseldiler. Artık gelecek sezon Şampiyonlar Ligi Şampiyonluğu için mücadele edeceğiz" diye konuştu. 

İSPANYA 

'Bizi kimse sevmiyor' 
Real Madrid'in Brezilyalı yıldızı Roberto Carlos, İspanya'daki ilgisizlikten şikayetçi oldu. Sambacı, her deplasmanda rakip taraftarların "Barcelona" diye bağırdığını belirterek, "Bizi kimse sevmiyor. Herkes rakibimizin şampiyon olmasını istiyor" dedi. Roberto Carlos, kalan haftalarda tüm maçları kazanıp, şampiyonluğu yakalamayı hayal ettiklerini de sözlerine ekledi. 

ALMANYA 

Klinsmann'ın marka yasağı 
Alman Milli Takım Teknik Direktörü Jürgen Klinsmann, oyuncularının sponsor firma dışındaki ürünleri giymesini yasakladı. Başarılı teknik adam, futbolcularına mektup yollayarak, Milli Takım'a destek veren firmanın ön planda tutulması gerektiğini belirtti ve bundan sonra kurala uymayanlara Konfederasyon Kupası'nda forma vermeyeceğini bildirdi. 

DÜNYA KUPASI 

'Türkiye'ye inanıyorum' 
Trabzonspor'un Belçikalı eski kalecisi Jean - Marie Pfaff, Şampiyonlar Ligi ana sponsorunun davetlisi olarak İstanbul'a geldi. Unutulmaz eldiven, A Milli Takımımız'a güvendiğini belirterek, "Maalesef bu yılki Şampiyonlar Ligi'nde Türkiye'den finale kalan olmadı. Ancak ben Türk Milli Takımı'nı 2006 Dünya Kupası'nda görmek istiyorum. Takımımız bunu başarabilir" diye konuştu. 

Yanal konuşuyor 

A Milli Futbol Takımı Teknik Direktörü Ersun Yanal bugün medya mensuplarının karşısına çıkacak. Yanal'ın aylık olağan basın toplantısı, İstinye'deki Amatörler Evi'nde saat 12.00'de başlayacak. Tecrübeli teknik adam toplantıda gündemdeki konularla ilgili soruları yanıtlayacak. 

Atalay'dan çağrı 

Gençlik ve Spor Genel Müdürü Mehmet Atalay, Şampiyonlar Ligi finalinin İstanbul'da yapılacak olmasının Türkiye için tarihi bir fırsat olduğunu söyledi. Atalay, "Türkiye bu tarihi fırsatı yarınlarda daha büyük organizasyonları alabilmek için en iyi şekilde değerlendirmelidir. Şampiyonlar Ligi'ni en iyi şekilde organize edelim, UEFA ve FIFA memnun olsun, daha büyük organizasyonlar alabilelim" dedi. 

'Olay çıkaran vatan hainidir' 

Türkiye Milli Olimpiyat Komitesi Başkanı Togay Bayatlı, 25 Mayıs'ta Atatürk Olimpiyat Stadı'nda yapılacak Şampiyonlar Ligi final maçı öncesi tüm dünyanın gözünün Türkiye'de olduğunu vurgulayıp 11 Mayıs'ta Fenerbahçe ile Galatasaray arasında oynanacak Türkiye Kupası finali öncesi sağduyu çağrısı yaptı. Bayatlı, "Bu konuda başta medya olmak üzere herkese büyük sorumluluk düşüyor. Fenerbahçe - Galatasaray maçında olay çıkaran vatan hainidir. Türk futbolu böyle giderse ölecek, buna kimsenin hakkı yok" ifadesini kullandı. 

Ödüller açıklanıyor 

Türkiye Milli Olimpiyat Komitesi TMOK Fair Play Konseyi'nin tespit ettiği 2004 Toplumsal ve Sportif Fair Play Ödülleri'ni kazananlar bugün açıklanacak. Olimpiyatevi'nde düzenlenecek basın toplantısında, TMOK Fair Play Konseyi Başkanı Erdoğan Arıpınar, konsey üyeleri ile birlikte 2004 Fair Play Ödülleri'ne değer görülen kişi ve kurumları, ödül gerekçeleriyle birlikte açıklayacak. 

Osmaniye 3 - Adıyaman 0 

İkinci Lig B Kategorisi C Grubu'nda kural hatası yüzünden tekrarlanan maçta Osmaniyespor sahasında Adıyamanspor'u 3-0 yendi. Ev sahibinin gollerini Gökhan, Alparslan ve Kamil attı. Adıyaman'ın 1-0 kazandığı 3 Nisan'da yapılan maçta, konuk ekipten Murat 29. ve 84. dakikalarda iki sarı kart görmesine rağmen hakem Hakan Ceylan tarafından oyundan atılmamıştı. Bunun üzerine Osmaniyespor Yönetimi, Futbol Federasyonu'na başvurmuş, Tahkim Kurulu da maçın tekrarlanması kararını almıştı. 



</TEXT>
</DOC>
