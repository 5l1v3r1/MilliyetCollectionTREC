<DOC>
<DOCNO> 312020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko26.html </URL>
<DATE> 2005/02/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sabancı, beyaz et sektörüne girdi... 
</HEADLINE>
<TEXT>

     Sabancı Holding, 72 yıllık ''Ömür'' markasıyla beyaz et sektörüne girdi. 
     Ömür'ün tanıtımı nedeniyle düzenlenen toplantıda konuşan Sabancı Holding Yönetim Kurulu Başkanı Güler Sabancı, herkesin çocukluğundan beri bildiği ve güvendiği bir marka olan ''Ömür'' ile piliç ürünlerini tanıttıklarını belirterek, ''Sabancı Grubu için gıda önemli ana işlerimizden biridir. Bu ana işimizle yürüyoruz'' dedi. 
     Sabancı Holding Gıda ve Perakendecilik Grup Başkanı Haluk Dinçer de, AB ile entegrasyon sürecinde gıda sanayiinin önünü açacak her adımda GıdaSA olarak yer almayı ve öncülük etmeyi hedeflediklerini söyledi. 
     Türkiye'de gıda sektörünün çok önemli bir potansiyele sahip olduğunu vurgulayan Dinçer, ''Ülkemizde toplam tüketim harcamalarının yaklaşık dörtte biri gıda harcamalarıdır. Buna karşın gıda sektörümüz henüz emekleme döneminde. Bu tablo mutlaka değişecek. Bu tablo GıdaSA önderliğinde değişecek'' diye konuştu. 
     Sabancı'nın son 2 yıldır gıda sektöründeki atağını Piyale markası ile başlattığını hatırlatan Dinçer, bitkisel yağ, makarna, un, çorba, meyve suyu, bisküvi, tost, tatlı ve damacana su pazarında faaliyet gösterdiklerini kaydetti. 
     Dinçer, SAKA Su ile damacana su pazarında 2 ay gibi kısa bir sürede hızla büyüdüklerini ve İstanbul'da en büyük iki oyuncudan biri olduklarını belirterek, SAKA'yı bu aydan itibaren pet şişelerde de tüketicilerin beğenisine sunacaklarını bildirdi. 
     
     ''HEDEFİMİZ SABANCI'YI GIDADA DA LİDER YAPMAK'' 

     Haluk Dinçer, GıdaSA'nın, Sabancı'nın gıda alanındaki büyüme platformu olduğunu belirterek, şunları kaydetti 
     ''Hedefimiz Sabancı'yı gıdada da diğer sektörlerde olduğu gibi lider duruma getirmektir. GıdaSA 2004 yılı konsolide cirosu 290 milyon dolardır. Bu yıl hedefimiz ise 400 milyon doları aşmaktır. Önümüzdeki 5 yıllık büyüme hedefimiz yıllık bazda yüzde 18 büyümedir. Sabancı, çalıştığı her alanda rakiplerine göre daha verimli, daha çabuk hareket eden ve çabuk karar alan etkin bir örgüt olma hedefini benimsemiştir. GıdaSA da bu hedef doğrultusunda gıda sektöründe gerek organik, gerekse şirket alımlarıyla hızlı ve etkin bir şekilde büyüyecek ve sektördeki fırsatlardan azami ölçüde faydalanacaktır. Önümüzdeki dönemde bir yandan varolduğumuz pazarlarda yeni kategorilere girerek ürün portföyümüzü genişleteceğiz, bir yandan da yeni ve karlı pazarlara adım atarak büyüme hızımızı sürdüreceğiz.'' Dinçer, yeni markaları Ömür'ün 72 yıllık geçmişine ve değerlerine sahip çıkarak, onu bugünün ve geleceğin gençlerine yaklaştırmak için yeniden konumlandırdıklarını söyledi. 
     Basın mensuplarının sorularını da yanıtlayan Dinçer, poşet çayla ilgili çalışmaların bu ayın sonunda netleşeceğini, ancak bunun şu ana kadar bilinen bir marka değil, yeni bir marka olacağını kaydetti. 
     
     TÜRKİYE BEYAZ ET SEKTÖRÜ 

     GıdaSA Çiftlik İş Birimi Genel Müdürü Hasan Tulgar ise Türkiye beyaz et kategorisinin hızlı büyüyen bir pazar olduğunu belirterek, 1995 ve 2004 yılları arasında yıllık yüzde 12.5'lik üretim artışı sağlayan sektörün, bugün 1.6 milyar dolar ve 870 bin tonluk bir büyüklüğe sahip olduğunu söyledi. 
     AB ülkelerinde kişi başına 25 kilogram olan yıllık beyaz et tüketiminin, Türkiye'de yıllık 13 kilogram olduğunu, bunun da pazarın büyüme potansiyelini açıkça gösterdiğini belirten Tulgar, 2004 yılında piliç eti tüketiminin yüzde 58'inin ev tüketimi olarak gerçekleştiğini kaydetti. 
     Tulgar, piliç tüketiminin yüzde 30'una yakınının 3 büyük ilde gerçekleştiğini ve üç büyük il içinde İstanbul'un payının yüzde 64 olduğunu belirterek, yapılan araştırmaların piliç eti tüketen tüketicilerin yüzde 84'ünün bu etin markalı olması isteğini ortaya koyduğunu söyledi. 
     Basın mensuplarının sorularını da yanıtlayan Tulgar, projeye yaklaşık bir yıl önce başladıklarını belirterek, ''Şu anda sadece beyaz et kategorisinde varız. Diğer ürün kategorilerini bilahare düşüneceğiz'' dedi. 
     Tulgar, 7-8 milyon dolarlık bir yatırım harcamaları olduğunu ve 2005 yılında 45 milyon dolar ciro beklediklerini, iç pazarda lider marka konumuna geldikten sonra, ihracata başlanacağını söyledi. 
     GıdaSA Çiftlik İş Birimi Pazarlama Müdürü Gülden Kayahan da, Türkiye'nin ilk entegre süt ürünleri fabrikasının Atatürk'ün önerisiyle 1933 yılında, ilk entegre piliç üretim tesisinin de 1950 yılında Ömür tarafından kurulduğunu belirtti. 
     Kamuoyuna ''Piliç Aranıyor'' ilanıyla duyurulan ''Ömür'' markası ''Bir Ömür Gençlik'' sloganıyla tüketicilerin beğenisine sunuldu. Tüketiciye tanıtılan Ömür ürün portföyü 33 kalemden oluşuyor. 
     Toplantıya Sabancı Holding Ceo'su Celal Metin de katıldı. 

     
</TEXT>
</DOC>
