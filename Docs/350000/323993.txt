<DOC>
<DOCNO> 323993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun54.html </URL>
<DATE> 2005/03/16/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
TBMM heyeti, CSIS toplantısına katıldı 
</HEADLINE>
<TEXT>

     AK Parti Bursa Milletvekili Faruk Çelik, Türkiye'de Amerikan karşıtlığına ilişkin rakam ve görüntülerin ciddi temeli olmadığını belirtti. 
     Washington'da temaslarda bulunan TBMM heyetinde yer alan Çelik, müttefik ve stratejik ortak ABD ile bölgenin sıkıntı duyduğu konularda atılacak adımların, bu ''yüzeysel kamuoyu tepkisini'' ortadan kaldıracağını söyledi. 
     TBMM heyeti, bugün de Washington'daki düşünce kuruluşlarından Stratejik ve Uluslararası Etüdler Merkezi'nde CSIS , Türkiye Projesi Direktörü Bülent Alirıza'nın düzenlediği bir toplantıya katılarak, hem heyetin çalışmaları hem de Türk-Amerikan ilişkileri konusunda değerlendirmede bulundu. 
     Türkiye'deki Amerikan karşıtlığına ilişkin bir soruyu yanıtlayan Faruk Çelik, Amerikalı yetkililerle temaslarında, ''son dönemdeki bazı konjonktürel gelişmelerin, ilişkinin özüne yönelik algılanmaması gerektiği'' mesajını verdiklerini anlattı. 
     
     ''KIBRIS VE PKK KONUSUNDA ADIM ATILMASI RAHATLATIR'' 

     Türkiye'de Amerikan karşıtlığının kalıcı olmadığını vurgulayan Çelik, ''Türkiye'de hükümet, bütün sorunların çözümünden yana ve inisiyatif kullanma niyetinde. Bunu, Kıbrıs konusundaki tutumumuzla gösterdik'' dedi. 
     Çelik, örneğin Kıbrıs konusunda AB ve ABD'den yeterli destek görülmemesinin, ''marjinal kesimlere malzeme çıkardığı'' uyarısında da bulundu. 
     Faruk Çelik, bir soru üzerine, Kıbrıs konusunda ABD'nin adım atması halinde Türk-Amerikan gerginliğinin önemli kısmının kalkacağına işaret etti. Çelik, terör örgütü PKK konusunda da ABD'nin adım atması durumunda kamuoyunun bakışının değişeceğini belirtti ve PKK ile mücadelede halen şehit verildiğini söyledi. 
     Amerikan Ulusal Demokratik Enstitüsü NDI ve Türk Demokrasi Vakfı gibi sivil toplum kuruluşlarıyla TBMM'nin geliştirdiği ortak bir proje çerçevesinde, dünyada parlamentoların işleyişini incelemek üzere bir yıl boyunca görev yapacak olan TBMM Demokrasi Komitesi, bu çerçevede ABD'de kongre ve Amerikan yönetimi yetkilileriyle temaslarda bulunuyor. 
     Heyette, TBMM Demokrasi Komitesi'nin başkanlığını yapan AK Parti Çorum Milletvekili Agah Kafkas'ın yanı sıra AK Parti'den Kocaeli Milletvekili Nevzat Doğan, Bursa Milletvekili Faruk Çelik, Konya Milletvekili Orhan Erdem ve İstanbul Milletvekili Nimet Çubukçu, CHP'den ise İstanbul Milletvekili Zeynep Damla Gürel, Kars Milletvekili Selami Yiğit ve Ankara Milletvekili Muzaffer Kurtulmuşoğlu yer alıyor. 
     Agah Kafkas da toplantıda yaptığı konuşmada, ABD'nin Kıbrıs konusunda tecridi kaldırıcı adımlarının ve terör örgütü PKK'ya karşı atacağı adımın, Türkiye'de rahatlama sağlayacağına işaret etti. 
     Kafkas, ''Kıbrıs, Türkiye için ulusal davadır. Biz, iktidar olarak çözüm yönünde çok önemli adımlar attık. Ancak, planın gerçekleşmesinde yeterli desteği göremedik. İzolasyon devam ediyor. AB, sözlerini yerine getirmedi. AB'nin Rum kesimini Kuzey Kıbrıs'ın temsilcisi olarak kabul etmesi, izolasyonun sürmesi barışı zora sokuyor. Bu mesele Annan planı çerçevesinde çözülmeli'' diye konuştu. 
     Kafkas, Washington'daki temasları sırasında Kıbrıs, Irak konuları ve Ermeni lobisinin soykırım iddialarını kabul ettirme çabalarının ön plana çıktığını kaydetti. Agah Kafkas, Amerikan işadamlarının KKTC'yi ziyaret etmesinin memnuniyet yarattığını, ancak ''daha somut'' adımlar beklediklerini belirtti. 
     Amerikan yönetiminin, Irak'ın toprak bütünlüğüne verdiği desteğe ilişkin açıklamalarının memnuniyet yarattığını belirten Kafkas, Kerkük konusunda da hassasiyet beklediklerini söyledi. 
     Agah Kafkas, ''Kerkük, bir Ortadoğu özeti. Ortadoğu'da hangi din, mezhep, etnik yapı varsa Kerkük'te de var. Yapısıyla oynamak, Irak'ın ve Ortadoğu'nun yapısıyla oynamak anlamına gelir. Hassasiyet talep ettik'' diye konuştu. 
     ABD kongresinde, sözde Ermeni soykırımının tanınmasına yönelik bir girişimin, Türk-Ermeni ilişkilerinin sağlıklı temele oturmasına engel teşkil edeceği mesajını da temaslarında ilettiklerini anlatan Kafkas, ''ABD ile ilişkiler, ortak değerler ve dostluğa dayanıyor ve bizim için çok önemli'' dedi. 
     
     ''BAYKAL'IN SÖZLERİ HALÜSİNASYON'' 

     ABD'nin, Türk siyasetini doğrudan etkilediği yönünde, özellikle CHP Genel Başkanı Deniz Baykal'dan gelen açıklamalara ilişkin bir soru üzerine, CHP Ankara Milletvekili Muzaffer Kurtulmuşoğlu, Baykal'ın söyledikleri için ''halüsinasyon'' dedi. 
     Kurtulmuşoğlu, parti içinde Baykal'a karşı muhalefet eden bir isim olarak bu soruyu yanıtlamak istediğini belirterek, ''Baykal bir akşam yattı, sabah kalkınca da bir teori üretti. Bırakın Baykal'a karşı ABD'nin bizim arkamızda oluşunu, ben İngilizce bilmiyorum'' dedi. 
     CSIS Başkanı ve ABD'nin eski savunma bakan yardımcılarından John Hamre de toplantıda, şunları söyledi 
     ''Böyle kritik bir zamanda, Türkiye'nin yüzünü görmek bizim için önemli. Son dönemde Türkiye ve ABD'yi hem birleştiren hem ayıran konular sıkça gündeme geldi. Bence Türkiye, değeri olduğundan az takdir edilen bir müttefik. Soğuk Savaş zamanında sizden zorlu taleplerimiz oldu ve Türkiye daima ön saflardaydı.'' Türkiye'nin hem kendi açısından hem de ABD açısından önemli bir değişimden geçtiğini söyleyen Hamre, ''Eğer Müslüman dünyasının başarılı şekilde evrimini istiyorsak, Türkiye iyi bir model. Bu yüzden Türkiye'nin AB üyeliğine büyük önem verdik'' dedi. 
     Irak savaşının Türk halkında gerginlik yarattığını hatırlatan Hamre, Türkiye ile ABD arasında yeniden bir bağlantı kurmanın hayati önemde olduğunu ifade etti. 
     Hamre, ''Sizin için neyin önemli olduğunu anlamalıyız. Bu yüzden, lütfen daha sık ABD'ye gelin. Bana göre, gelecek yıllarda ilişkilerimiz daha da önemli olacak'' diye konuştu. 
     
</TEXT>
</DOC>
