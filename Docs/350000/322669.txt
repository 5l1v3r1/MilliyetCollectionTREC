<DOC>
<DOCNO> 322669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas12.html </URL>
<DATE> 2005/03/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"13. Cuma" Tarantino ile dönüyor... 
</HEADLINE>
<TEXT>

     Korku sinemasının klasiklerinden ''13.Cuma-13th Friday'' sinema dünyasının sıradışı yönetmeniyle geri dönüyor. Serinin yeni halkasında kamera arkasına geçmesi düşünülen ünlü yönetmen Quentin Tarantino, yapımcılarla görüşmelere başladı. 
     Internetteki ''moviehole'' ve ''ign filmforce'' sitelerinin haberine göre, ''Kill Bill'' ve ''Pulp Fiction'' filmlerinin ünlü yönetmeni Tarantino bu kez rotayı korku filmlerinin tüyler ürpertici dünyasına çevirdi. 
     Tarantino, yapım şirketiyle beraber serinin yeni halkası için kolları sıvarken, filmin senaryosunu da Tarantino'nun yazması düşünülüyor. Quentin Tarantino'nun New Line Cinema şirketi yetkilileri ile biraraya gelerek ayrıntılar üzerinde konuşacağı belirtildi. 
     Şirketin ''Freddy Jason'a Karşı'' adlı filmin ulaştığı başarının ardından yeni ''13.Cuma'' filmini çekmeye karar verdiği ve bu amaçla da projeye dev bir bütçe ayırdığı kaydedildi. 
     
     ''13. CUMA''... 
     Hıristiyanlık inancına göre, Hz. İsa'nın son akşam yemeği sırasında masanın etrafında İsa ile 12 havarisinin yer aldığına ve böylece bu uğursuz akşam yemeğinin 13 kişiyle yenildiğine, bunu takip eden ve cumaya rastlayan 13. günde de İsa'nın çarmıha gerildiğine inanılıyor. 
     Bu düşünceden hareketle cuma gününe rastlayan ayın 13. gününün uğursuz olduğuna inanılırken, ''13.Cuma'' filmi de bu güne rastlayan inanılmaz cinayetleri anlatan bir korku klasiği... 
     Yapımcıların büyük ilgisini çeken ''13.Cuma'', daha sessiz sinema döneminde filme aktarıldı. Daha sonra 1916 ve 1933 yıllarında da filme konu olan ''13.Cuma'', 1980 yılında sinemaseverlerin yakından tanıdığı seride işlendi. 
     Bu seriye ait ilk ''13.Cuma'' filmi 1980 yılında çekildi. Sean S. Cunningham'ın kamera arkasına geçtiği yapım, Jason adlı bir gencin bir gençlik kampında göle düşüp ölmesinden 11 yıl sonra cumaya rastlayan ayın 13. gününde esrarengiz olayların ve cinayetlerin ardarda gelmesini anlatıyordu. 
     Jason, 1981 yılında geri döndü ve serinin ikinci halkası çekildi. Bu filmi 1982, 1984, 1985, 1986, 1988, 1989 ve 1993'teki filmler izledi. 
     Son olarak ''Freddy Jason'a Karşı'' adlı 2003 yapımı filmde yeniden hayranlarının karşısına geçen Jason, önemli bir gişe hasılatına imza attı. 
     
</TEXT>
</DOC>
