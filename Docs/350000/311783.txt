<DOC>
<DOCNO> 311783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur24.html </URL>
<DATE> 2005/02/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Stajyer sürücü olma endişesi" yüzünden sürücü kurslarına talep durdu 
</HEADLINE>
<TEXT>

     Stajyer sürücülük tartışmalarıyla adeta talep patlamasıyla karşılaşan sürücü kurslarının, ocak ayı ile birlikte kursiyer bulmakta zorlandıkları bildirildi. 
     AA muhabirinin aldığı bilgiye göre geçen yıl, Karayolları Trafik Kanunu'nda önemli değişiklikler öngören Karayolları Trafik Yasa Tasarısı'nın TBMM'ye gönderilmesinin ardından sürücü belgesi başvurularında olağanüstü artış yaşandı. Ocak ayı ile birlikte stajyer sürücülük uygulamasının başladığı düşüncesi sürücü kurslarına yapılan başvuruları büyük ölçüde düşürdü. 
     Türkiye Sürücü Kursları Derneği Yönetim Kurulu Üyesi Abdurrahman Hatipoğlu, geçen yıl sürücü belgesi almak için sadece aralık ayında 438 bin 520 kişinin başvuruda bulunduğunu, 2003 yılının aynı döneminde ise bu rakamın 206 bin 965 kişi olduğunu hatırlattı. 
     Hatipoğlu, ehliyet sahibi olmayan vatandaşların ''stajyer sürücü'' olacağı endişesiyle ocak ayında sürücü kurslarına yaptığı başvurunun adeta bıçak gibi kesildiğini belirten Hatipoğlu, ''Oysa, söz konusu yasa henüz meclisten geçmedi. Bu nedenle vatandaşların tedirgin olması boşuna'' dedi. 
     
     VATANDAŞLAR BİLİNÇSİZ 
     Adana Sürücü Kursuları Birliği Trafik Eğitim Derneği ASTED Danışmanı Kadir Kendirici de yasa çıkmadığı için sürücü adaylarının şu an için stajyer olmayacağını ifade ederek, ''Yasa bugün çıksa bile en az 6 ay uygulanması, yönetmeliğin hazırlanması sürer. Şu anda ehliyetlerini rahatlıkla alıp kullanabilirler. Ancak, vatandaşlar bu konuda bilinçsiz'' diye konuştu. 
     Sürücü kurslarının yetkilileri de aralık ayında yaşanan başvuru patlamasının ardından ocak ayında kayıt sayısının büyük ölçüde düştüğünü hatta bazı kuruluşların hiç kayıt alamadıklarını söylediler. 
     
     YASAYLA GELEN ZORUNLULUKLAR 
     TBMM'de bekleyen yasa tasarısına göre, sürücü kurslarını başarıyla tamamlayanlara stajyer sürücü belgesi düzenlenecek. Bu belge iki yıl geçerli olacak. 
     Tasarıda, stajyer sürücülük döneminde 5 kez kırmızı ışık kuralını ihlal eden, 5 kez hız sınırlarını aşan, her ne derecede olursa olsun alkollü ve uyuşturucu maddelerin etkisi altında araç kullanan, asli kusurlu olarak ölümlü veya yaralamalı trafik kazasına sebebiyet veren, 60 ceza puanını dolduran sürücülerin sürücü belgelerinin, trafik zabıtasınca geri alınarak iptal edilmesi öngörülüyor. 
     Bu kişilerin tekrar sürücü belgesine sahip olabilmeleri için yeniden sürücü kursunda eğitim almaları ve yapılan sınavlarda başarı göstererek sertifika sahibi olmaları, ayrıca psiko-teknik değerlendirme ve psikiyatri uzmanı muayenesine tabi tutularak sürücü olabileceğine dair rapor almaları zorunlu olacak. 
     
</TEXT>
</DOC>
