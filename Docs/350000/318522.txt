<DOC>
<DOCNO> 318522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko12.html </URL>
<DATE> 2005/02/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Elektrik faturası yüzde 35 düşebilir... Peki neler yapmalı 
</HEADLINE>
<TEXT>

     Hasan KIRMIZITAŞ DHA 

ELEKTRİK Mühendisleri Odası EMO Gaziantep Şube Başkanı Prof. Dr. Arif Nacaroğlu, özellikle konutlarda enerji tasarrufuna önem verilmesi gerektiğini belirterek, evlerde alınacak bazı basit önlemlerle ülke ekonomisine yılda 1 milyar 100 milyon dolar katkı sağlanacağını vurguladı. 
     Gaziantep Üniversitesi Mühendislik Fakültesi Elektrik Mühendisliği Bölümü Öğretim Üyesi de olan Prof.Dr. Arif Nacaroğlu, buzdolabının kapı içi manyetik bantları pudrayla temizlenmesi, TV, VCD ve DVD'nin kumanda yerine cihazların üzerlerindeki kapama düğmelerinden kapatılması, ütünün iş bitiminden 5 dakika önce fişten çekilmesi, 20 wattlık floresan kullanılması halinde fatura rakamlarının yüzde 35 ile 50 arasında düşeceğini bildirdi. 
     Elektrik dağıtımı ve kullanımının kolay, ancak pahalı olduğunu vurgulayan Prof.Dr. Nacaroğlu, Türkiye'de enerjinin yüzde 43'ünün konutlarda tüketildiğini, özellikle konutlarda enerji tasarrufuna önem verilmesi gerektiğini, evlerde alınacak önlemlerle ülke ekonomisine yılda 1 milyar 100 milyon dolar, sanayi ve ulaşım sektöründeki tasarruflarla 2.5 milyar dolar katkı sağlanacağını vurguladı. 
     
     ELEKTRİK SOBASINA AYDA 180 YTL 

     Evlerde elektrik enerjisini en fazla tüketen cihazların başında elektrik sobası, ütü, klima gibi ısıtma cihazlarının geldiğini belirten Nacaroğlu, "2 çubuklu elektrik sobası saatte yaklaşık 30 Yeni Kuruş'luk elektrik tüketmektedir. Günde 20 saat kullanılan böyle bir cihazın aylık maliyeti 180 YTL'ye ulaşmaktadır. Basit ısı yalıtımı ile bu maliyet yarı yarıya azaltılabilir'' dedi. 
     
     BUZDOLABINI PUDRALA FATURAN UCUZLASIN 

     Günün 24 saati kullanılan buzdolabında da tasarruf sağlanabileceğini belirten Nacaroğlu, şu önerilerde bulundu 
     "Buzdolabının kapı içi manyetik bantları ayda bir kez sabunlu su ile temizlenmeli ve pudralanmalıdır. Bu sayede, bantlar yırtılıp, hava kaçırma meydana gelmeyecektir. Yemekler, sıvılar kapaklı olarak dolaba konulmalıdır. Aksi taktirde buzlanma ve nem artar. Bu da dolap kompresörünün daha fazla çalışmasına ve daha fazla elektrik tüketmesine neden olur. No-Frost dışındaki buzdolaplarında buzluktaki buz kalınlığı 5-6 milimetreyi aşmadan eritilmelidir. Buzdolabına sıcak yiyecek ve içecek konulmamalıdır. Buzdolabının kapısı açık unutulmamalıdır. Bu basit önlemler ile buzdolabının faturaya yansıyan bölümünde yüzde 50'ye varan düşüş sağlanabilir. 
     
     VCD'Yİ KAPAT AYDA 3 YTL KAR ET 

     Televizyon, VCD ve DVD'leri kullanılmadıkları zaman kumanda yerine açma-kapama düğmelerinden kapatın. Uzaktan kumanda ile kapatılan cihazlar elektrik tüketmeye devam eder. Harcanan bu enerji aletin normal kullanım enerjisinin yüzde 5'i kadardır. Bu basit önlem ayda 3 YTL civarında bir tasarruf sağlar. 
     
     ÜTÜYÜ ERKEN ÇEK, BİR SAAT FAZLA AYDINLAN 

     Ütüleme işini bitirmeden 5 dakika önce ütüyü prizden çekin ve işinizi ütüdeki kalan ısıyla bitirin. Bu basit önlemle bir ampulün bir saat daha fazla aydınlatması sağlanabilir. 
     
     20 WATT'LIK FLORESAN KULLANIN 

     75 wattlık akkorlu flamanlı lambaya karşılık 20 wattlık bir kompakt floresan lamba kullanarak yüzde 75 tasarruf sağlanabilir. Bu ampul gibi 6 ampulün günde 8 saat çalıştığı düşünüldüğünde bu değişim ayda yaklaşık 11 YTL'lik bir tasarruf anlamını taşımaktadır.'' 
     

     
</TEXT>
</DOC>
