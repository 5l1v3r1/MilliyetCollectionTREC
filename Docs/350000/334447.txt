<DOC>
<DOCNO> 334447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko16.html </URL>
<DATE> 2005/04/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hazine'den çifte ihale... 
</HEADLINE>
<TEXT>

     Hazine yarın, bir bono diğeri de tahvil olmak üzere iki ihale birden düzenleyecek. 
     Hazine yarın, YTL cinsinden 91 günlük referans bono ile 567 gün vadeli tahvil ihaleleri yapacak. 
     Düzenlenecek YTL cinsinden 91 gün vadeli iskontolu referans bono ihalesinde satılacak kağıtlar 20 Nisan Çarşamba günü ihraç edilirken, geri ödeme tarihi 20 Temmuz 2005 olarak belirlendi. 
     Değişken faiz ödemeli senetlerin kupon faizlerinin belirlenmesi amacıyla yapılacak referans bono ihalesinde, net 2 milyar 184 milyon YTL tutarında ihraç yapılacak olup, bu miktar Nisan ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede ROT ve ihale sonrası teklif yoluyla satış yapılmayacak. 
     Bu arada Hazine aynı gün, 20 Nisan ihraç tarihli, geri ödemesi 8 Kasım 2006'da olmak üzere, 567 gün vadeli YTL cinsinden iskontolu Devlet Tahvili ihalesi de yapacak. 
     
     SON DURUM 
     Hazine en son 5 Nisan tarihinde düzenlediği 273 gün vadeli iskontolu bono ihalesinde, bileşik faiz yüzde 17.98 olarak belirlenmişti. 
     İhaleye toplam nominal 2 milyar 188.2 milyon YTL teklif gelirken, nominal 751.6 milyon YTL, net 664 milyon YTL'lik satış gerçekleşmişti. İhalede basit faiz yüzde 17.60 olmuştu. 
     Hazine'nin bu hafta, 3 milyar 239 milyon YTL'si piyasaya olmak üzere, toplam 3 milyar 303 milyon YTL iç borç ödemesi bulunuyor. 
     
</TEXT>
</DOC>
