<DOC>
<DOCNO> 331384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun32.html </URL>
<DATE> 2005/04/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Rehn AB anayasasıyla Türkiye arasında bağlantı yok 
</HEADLINE>
<TEXT>

     AB komisyonunun genişlemeden sorumlu üyesi Olli Rehn, AB anayasasıyla Türkiye'nin AB'ye katılım süreci arasında bağlantı bulunmadığını belirtti. 
     Helsinki'de basın toplantısı yapan Rehn, ''Fransa'daki tartışmayı biliyorum. Bazıları bu konuyu AB-Türkiye ilişkilerini AB anayasasına bağlıyor, ama ikisi arasında hiç bağlantı yok'' dedi. 
     Rehn, Türkiye'nin AB'ye katılımının, Fransa'da mayısta yapılacak referandumun sonucuna bağlı olmadığını vurguladı. 
     Anayasanın, ''AB içinde demokrasi, açıklık ve saydamlığı güçlendirecek araç olduğunu'' kaydeden Rehn, ''Türkiye'yle üyelik müzakereleri, anayasa antlaşmasının onaylanması ya da reddedilmesine bağlı değil'' diye konuştu. 
     Fransa'da yapılan son kamuoyu araştırmaları, Fransızların çoğunun 29 Mayıs referandumunda anayasaya hayır diyeceğini gösteriyor. 
     
</TEXT>
</DOC>
