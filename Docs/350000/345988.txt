<DOC>
<DOCNO> 345988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun25.html </URL>
<DATE> 2005/05/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB'den Onur Air dersi Tek ses istiyoruz 
</HEADLINE>
<TEXT>

     AB Komisyonu, hava taşımacılık şirketlerinin ve bu alandaki güvenlik unsurlarının izlenmesi, denetlenmesi ve gerektiğinde önlemler alınması konusunda "koordinasyon" ihtiyacı bulunduğunu, Onur Air örneğinin tekrarının istenmediğini açıkladı. 
     AB Komisyonu’nun ulaştırmadan sorumlu üyesi Jacques Barrot’nun sözcüsü Stefaan de Rynck, günlük olağan basın toplantısında, üye ülkelerin, bazı havayolları şirketlerine karşı ulusal düzeyde tedbir kararları almalarının sakıncaları üzerinde durdu. 
     AB Komisyonu’nun bu konuda koordinasyon sağlanması için öneriler getireceğini belirten sözcü, 25 üye ülkenin uzmanlarının bu amaçla toplanacağını bildirerek, bir şirkete karşı önlem alınması gerektiğinde, bunun AB düzeyinde, tüm üyeler için geçerli olacak şekilde alınmasının doğru olacağını ifade etti. 
     Öte yandan, AB Komisyonu’nun günlük basın toplantısında bir soruyu yanıtlayan AB Komisyonu Sözcüsü Françoise Le Bail, Almanya’da seçimler olmasının ve Hıristiyan Demokrat Parti’nin iktidara gelmesi olasılığının, Türkiye’nin tam üyelik müzakerelerinin başlamasını etkilemeyeceğini söyledi. 
     Sözcü, Alman Hıristiyan demokratların tavırları ne olursa olsun, müzakerelerin başlatılması kararının, AB Konseyi’nde, en üst düzeyde alındığını hatırlattı. 
     La Bail, Türkiye’nin, Ankara Anlaşması’nın ek protokolünü imzalamasının beklendiğini, bu konuda da gereken gelişmelerin kaydedilmekte olduğunu ifade etti. 
     
</TEXT>
</DOC>
