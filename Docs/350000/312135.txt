<DOC>
<DOCNO> 312135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur30.html </URL>
<DATE> 2005/02/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TV'lere "organik tarım" yayını zorunluluğu... 
</HEADLINE>
<TEXT>

     Radyo ve Televizyon Üst Kurulu RTÜK , yürürlüğe giren Organik Tarım Kanunu uyarınca yayın kuruluşlarına organik tarımla ilgili yayın yapma yükümlülüğü getirildiğini duyurdu. 
     RTÜK'ten yapılan açıklamada, 5262 sayılı Organik Tarım Kanunu'nun 8. maddesinin yayın kuruluşlarına organik tarımla ilgili en az 30 dakika eğitici yayın yapma yükümlülüğü getirildiği kaydedildi. 
     Açıklamada, 3984 sayılı kanunun 4756 sayılı kanunla değişik 31. maddesinde ''Radyo ve televizyon kuruluşları, yayınlarında belli oran ve saatlerde eğitim, kültür, Türk Halk ve Türk Sanat Müziği programlarına yer vermek zorundadırlar. Bu programların tür ve oranlarıyla ilgili esaslar Üst Kurul tarafından tespit edilir'' hükmünün yer aldığı hatırlatıldı. 
     Kanundaki bu düzenlemeye dayanılarak Radyo ve Televizyon Yayınlarının Esas ve Usulleri Hakkında Yönetmelik'in 5. bölümünde yayınlarda hangi program türlerine ne oranda yer verileceğine ilişkin esasların belirlendiğine dikkat çekilen açıklamada, yönetmeliğin 29. maddesi ile özel kanunlarla yayını zorunlu tutulan eğitim spotlarının da hedef kitleye ulaşabilmesi amacıyla 09.00-21.00 saatleri arasında yayınlanması yükümlüğü getirildiği, Organik Tarım Kanunu'nun 8. maddesi hükümlerinin de aynı kapsamda değerlendirilmesinin söz konusu olduğu bildirildi. 
     
</TEXT>
</DOC>
