<DOC>
<DOCNO> 336194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko08.html </URL>
<DATE> 2005/04/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İpek Yolu Treni, yarın Ankara'dan yola çıkacak... 
</HEADLINE>
<TEXT>

     ''İpek Yolu Türk İhraç Ürünleri Fuarı'' adı altında, Türkiye dahil 7 ülkeyi ziyaret edecek İpek Yolu Treni, yarın Ankara'dan yola çıkacak. 
     Konuyla ilgili Forum Fuarcılık'tan yapılan açıklamaya göre, Dış Ticaret Müsteşarlığı'nın koordinasyonunda, Devlet Demir Yolları Genel Müdürlüğü işbirliği ile Forum Fuarcılık ve Geliştirme A.Ş'nin organize ettiği İpek Yolu Treni, yarın Devlet Bakanı Kürşad Tüzmen, Ulaştırma Bakanı Binali Yıldırım ve ilgili ülkelerin Ankara büyükelçilerinin katılacağı bir törenle uğurlanacak. 
     Özel hazırlanmış İpek Yolu Treni ile gerçekleştirilecek fuar, İran, Türkmenistan, Tacikistan, Özbekistan, Kırgızistan ve Kazakistan'ı kapsayacak. Tren, 38 günde 10 bin 560 kilometre yol kat edecek. 
     Söz konusu projeyle, tarihin en önemli ticaret yollarından biri olan İpekyolu'na Türk ihraç ürünleriyle yeniden hayat vermek, harekete geçirmek ve bölgedeki, tarihi bağlara sahip olunan ülkelerle hem ticari, hem de kültürel ilişkileri geliştirmek amaçlanıyor. 
     
     FUAR TRENİNDE NELER VAR 
     Fuar treninde, teşhir için özel tasarlanmış 18 sergi konteynırı, 2 yataklı vagon, 1 salon vagon ve 1 yemekli vagon olacak. Sergi konteynırında Türk ürünleri sergilenirken, yemek vagonundan hem trenle fuara katılanlar yararlanacak hem de gidilen ülkelerde Türk mutfağı tanıtılacak. 
     15'i ürün teşhir alanı olarak kullanılacak olan konteynırlar farklı sektörlerden oluşacak. Sergi konteynırlarında Türk firmalarının, otomotiv, ev tekstili, elektrik-elektronik ürünler, konfeksiyon, makine gibi ürünleri sergilenecek. 
     
</TEXT>
</DOC>
