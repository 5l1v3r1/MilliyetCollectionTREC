<DOC>
<DOCNO> 303470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur26.html </URL>
<DATE> 2005/01/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Deprem felaketinde ölen Ezgi Gümüşoğlu toprağa verildi... 
</HEADLINE>
<TEXT>

     Güney Asya'daki deprem ve tsunami felaketinde hayatını kaybeden ABD'nin İstanbul Başkonsolosluğu Ticaret Ataşesi Yardımcısı Ezgi Gümüşoğlu için Teşvikiye Camii'nde cenaze töreni düzenlendi. 
     Ezgi Gümüşoğlu'nun cenaze törenine, annesi Gülendam Özen, kayınvalidesi İlknur Gümüşoğlu, eşi Çetin Gümüşoğlu, ailesi ve yakınlarının yanı sıra İstanbul Vali Yardımcısı Adem Karahasanoğlu, TÜRSAB Başkanı Başaran Ulusoy, Çetin Gümüşoğlu'nun akrabası olan Deniz Eğitim ve Öğretim Komutanı Koramiral Alev Gümüşoğlu, ABD'nin İstanbul Başkonsolosu David Arnett, Başkonsolosluk Ticaret Ataşesi Jeremy Keller ile başkonsolosluk çalışanları katıldı. 
     Cenaze namazı öncesi gazetecilere duygularını anlatan Başkonsolos David Arnett, ''Herkes onu çok seviyor ve özlüyor. Harika bir arkadaşımız ve meslektaşımızdı. Gerçekten onu çok özlüyoruz'' dedi. 
     Çetin Gümüşoğlu da, eşi Ezgi Gümüşoğlu'nun çok özel bir insan olduğunu belirterek, ''Planlarımız vardı. Onun bir kariyeri, benim bir kariyerim vardı'' diye konuştu. 
     ''Asrın felaketi'' denilen bir olaya yakalanmalarını ''şanssızlık'' olarak nitelendiren Gümüşoğlu, şunları söyledi 
     ''Özel bir seyahatti. Evlenmiştik. Balayı seyahatimizdi. Büyük şansızlıklar var ama takdiri ilahi. Benim de kurtulmam milyonda bir şans, mucize ötesi. Olaydan sonra ben arkadaşlarımı çağırdım. Türkiye'den iki arkadaşım geldi. Oradaki Türk arkadaşlar da yardımcı oldu. Ekip kurduk. Ezgi'nin cenazesini bulup getirmek de büyük bir olay. İsveç'in 3-4 bin kaybı var. Belki bizim de daha fazla kaybımız var ama ortada yok. Ezgi'yi bulabilmiş olmamız belki bir teselli.'' 
     
     OLAY GÜNÜ... 

     Çetin Gümüşoğlu, olay gününü şöyle anlattı 
     ''Bir taksideydik. Taksi ile geçerken tsunami bizi yakaladı. Ocean-Plaza'nın bodrum katına attı. Bodrum su ile doldu. Yukarıda alınacak hava kalmadı. Ciğerlerimizin yüzde 40'ı suyla dolu halde ben ve Taylandlı bir kız çıkabildik. Orada 98 kişi öldü. Maalesef Ezgi'yi kurtaramadık.'' Konuşması sırasında sık sık duygulanarak gözyaşlarına hakim olamayan Çetin Gümüşoğlu, tatillerinin 4. gününde felakate yakalandıklarını belirterek, ''Sabah deprem olduğunu duyduk. Ufak sallantı gibiydi. Ciddiye alınacak bir şey yoktu. Herhangi bir uyarı yapılmadı. Öyle bir şey olsaydı, sahilde dolaşmaya çıkmazdık. İnsanın rüyasında bile göremeyeceği bir durum'' dedi. 
     Daha sonra Ezgi Gümüşoğlu için Teşvikiye Camii'nde öğle namazını müteakip kılınan cenaze namazına, ABD'nin İstanbul Başkonsolosu David Arnett de ön safta katıldı. Arnett, namaz sonunda yapılan duaya da eşlik etti. 
     Gümüşoğlu'nun cenazesi, namazın ardından toprağa verilmek üzere Karacaahmet Mezarlığı'na götürüldü. 

     
</TEXT>
</DOC>
