<DOC>
<DOCNO> 343202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/spo18.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasret sona erdi 
</HEADLINE>
<TEXT>


KAAN BORA 


Barcelona dünyanın en büyük takımlarından biri olmasına rağmen son yıllarda gerçekten büyük düşüş yaşıyordu. Müzesinde 13'ü farklı olmak üzere 72 kupa bulunduran Bordo - Mavili Kulüp son altı yıl boyunca hiçbir şampiyonluk yaşamamıştı. Hafta sonunda Levante ile berabere kalan Katalan temsilcisi, ezeli rakibi Real Madrid'in de Sevilla deplasmanında iki puan bırakmasıyla 17. şampiyonluğunu ilan etti. Barça'nın zaferini şehir merkezinde 1 milyon kişi kutladı. İspanya'da Numancia ile Albacete küme düşerken, Mallorca, A.Bilbao'yu iki kez yenik duruma düştüğü maçta 4-3 mağlup ederek, umudunu son iki haftaya taşıdı. Villarreal, Sevilla, Real Betis ve Espanyol arasında Devler Ligi mücadelesi sürüyor. 
İtalya'da Juventus şampiyonluğa iyice yaklaştı. Parma'yı 2-0'lık skorla geçen Siyah - Beyazlılar, Milan'ın Lecce deplasmanında sahadan 2-2'lik eşitlikle ayrılması üzerine bitime 2 hafta kala puan farkını 5'e yükseltti. Capello'nun öğrencileri hafta sonunda Livorno'yu devirirse 28. kez mutlu sona ulaşacak. Çizme'nin dibi ise tam bir gayya kuyusu. Atalanta, Brescia, Chievo, Fiorentina, Siena, Parma arasındaki kümede kalma mücadelesi son haftaya kadar sürecek gibi gözüküyor. 
Norwich, C.Palace ve Southampton, perdesini kapatan İngiltere Premier Ligi'ne veda etti. West Bromwich Albion lig tarihinde eşi benzeri görülmemiş bir başarıyı gerçekleştirip, kurtuldu. M.Brough, UEFA Kupası'na katılmayı garantileyen son takım oldu. Almanya'da taç giyen Bayern Münih, Olimpiyat Stadı'nda zaferini 6-3'lük Nürnberg galibiyeti ve 60 bin seyircisiyle kutladı. H.Berlin Schalke ve Stuttgart'ın kaybettiği haftada Devler Ligi için büyük fırsat kaçırdı. Freiburg'u 4-1'lik skorla geçen Werder Bremen bu durumda en kazançlı takım oldu. 

HAFTANIN FOTOĞRAFI 
Southampton - M.United maçı sonunda yaşananlar Premier Ligi'nin neden dünyanın en üst düzey futbol arenalarından biri olduğunu bir kez daha ortaya koydu. Ev sahibi kaybedip, küme düşmüştü. Ama ne rakibe saldıran vardı, ne de kendi futbolcusuna... Takımlarının 27 yıl sonra lige veda edişine tanık olan Kırmızı - Beyazlı taraftarlar, oyuncularını teselli etmek için alkış yağmuruna tutuyorlardı ama yürekleri kan ağlıyordu. St. Mary Stadı'nın tribünlerinde ağlamaklı olan seyircilerin görüntüsü iç burktu. 

HAFTANIN YILDIZI 
Ricardo Oliveira 
Real Betis'in Brezilyalı yıldızı Ricardo Oliveira, İspanya'ya damgasını vurdu. Geçen hafta Yeşil-Beyazlılar'ın Sevilla'yı 1-0 yendiği maçta takımının golünü atan sambacı süperstar, zorlu Atletico Madrid deplasmanında da iki kez fileleri havalandırıp, takımının Şampiyonlar Ligi'ne kalabilmesi için dev bir adım atmasına ön ayak oldu. 

HAFTANIN TAKIMI 
West Bromwich 
İngiltere Premier Ligi'nin finiş haftasına son sırada giren Siyah-Beyazlılar, üstünde bulunan üç rakibi Southampton, Crystal Palace ve Norwich City'yi altına alarak, inanılması zor bir kurtuluş öyküsüne imza attı. 

HAFTANIN KARMASI 
Gregorini Nice 
Thuram Juventus 
Puyol Barcelona 
Metzelder Dortmund 
Generalo Zaragoza 
Deisler B.Münih 
Micoud W.Bremen 
Victor Mallorca 
Utaka Lens 
Oliveira R.Betis 

HAFTANIN ŞİFRESİ 3 
Kadrosunda herkesin gıptayla baktığı yıldızları barındıran Roma, İtalya Ligi'nde 11 haftadır galip gelemiyor. 8 yenilgi ve 3 beraberlik alan Sarı-Kırmızılılar bu süreçte sadece 3 puan toplayabildi. 

AVRUPA GOL KRALLIĞI Oyuncu Takımı Gol Kat sayı Puan 1.T.Henry Arsenal 25 2 50 2.S.Eto'o Barcelona 24 2 48 3.M.Mintal Nürnberg 23 2 46 4.A.Gilardino Parma 22 2 44 4.C.Lucarelli Livorno 22 2 44 6.Fatih Tekke Trabzon 29 1.5 43.5 7.R.Makaay B.Münih 21 2 42 7.R.Oliveira Real Betis 21 2 42 7.V.Montella Roma 21 2 42 7.A.Johnson C.Palace 21 2 42 11.D.Forlan Villarreal 20 2 40 11.Ronaldo Real Madrid 20 2 40 13.Dirk Kuijt Feyenoord 26 1.5 39 


</TEXT>
</DOC>
