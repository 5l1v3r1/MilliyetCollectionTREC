<DOC>
<DOCNO> 306139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko43.html </URL>
<DATE> 2005/01/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
TÜSİAD'ın Türkiye Ekonomisi Raporu yayınlandı... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD ''Türkiye Ekonomisi'' raporunda, bütçe açığı ve kamu borçlarının milli gelire oranı makul seviyelere gerileyene kadar, mali disiplin içinde, 2005 yılında, yüksek faiz dışı fazla politikasına devam edilmesi gerektiği belirtildi. 
     TÜSİAD'ın her yıl yayınladığı raporda, 2004 yılına ilişkin değerlendirmelere yer verildi. Raporda, genel denge, istihdam, enflasyon, kamu dengesi, para politikaları ile dış denge ve dünya ekonomisi konularında yıl genelinde yaşanan gelişmeler ele alındı. 
     Raporda ayrıca, petrol fiyatlarının enflasyon ve küresel büyüme üzerindeki etkileri, parasal durum endeksi, istihdam dostu büyüme, milli gelir ölçüm problemleri gibi çeşitli konularda kısa analizlere de yer verildi. 
     Raporda, 2004'ün, geçmiş 2 yılda elde edilen kazanımların korunabildiği ve makroekonomik göstergelerdeki iyileşmelerin derinleştiği bir yıl olduğu belirtilerek, yıl içinde aralıklarla ortaya çıkan olumsuz dış konjonktüre karşın, ekonominin düşük enflasyon-yüksek büyüme yörüngesinden sapmadığı kaydedildi. 
     2001 krizinin ardından izleyen 3 yılda makroekonomik göstergelerde görülen belirgin iyileşmenin, ekonomik programın getirdiği istikrar ve azalan belirsizliğin sonucu gerçekleşebildiği ifade edilen raporda, krizin ardından uygulanmaya konulan ekonomik programın, Türkiye ekonomisinde istikrarı sağlamanın yanı sıra büyük bir yapısal dönüşümü de başlattığı bildirildi. 
     Raporda, ekonomik büyümenin kesintisiz olarak son 12 çeyreklik dönemde pozitif olduğu ve önümüzdeki dönemde bu eğilimini korumaya ilişkin beklentilerin de olumlu seyrini koruduğu, ekonomide sağlanan yüksek büyümenin yanı sıra, fiyat istikrarına yönelik olarak önemli kazanımlar elde edildiği belirtildi. 
     Kamu borç stoğunun çevrilebilirliğine ilişkin kaygıların da ekonomik sorunlar arasındaki önceliğini yitirdiğine işaret edilen raporda, tüm bu olumlu çerçevenin temel belirleyicilerinin, mali alanda disiplin anlayışının yerleşmesi ve yasal düzenleme ile Merkez Bankası'nın bağımsız yapısının sağlanması olduğu kaydedildi. 
     
     YAPILMASI GEREKENLER 
     TÜSİAD raporunda, Türkiye ekonomisinin hali hazırda karşı karşıya olduğu sorunlu alanların üstesinden gelinmesi ve mevcut yapının hızlı, sağlıklı ve kalıcı bir büyüme sürecine dönüşmesinin ancak kamu maliyesinin nihai olarak düzelmesiyle mümkün olacağı vurgulanarak, şöyle denildi 
     ''Bütçe açığının ve kamu borçlarının milli gelire oranı makul seviyelere gerileyene kadar mali disiplin içerisinde, 2005 yılında, yüksek faiz dışı fazla politikasına devam edilmedir. Kamu maliyesindeki iyileşmenin mutlak suretle, içinde bulunulan reform sürecinin daha ileriye götürülmesiyle desteklenmesi gerekmektedir. 
     Yapısal reformların derinleştirilmesi ve bu alanda hükümet tarafından sergilenecek kararlılık ise güven ortamının korunmasında belirleyici olmaya devam edecektir. Bu noktada, IMF ile stand-by düzenlemesiyle desteklenen yeni 3 yıllık programın kesintisiz uygulanabilmesi sağlam bir çıpa etkisi gösterecektir. Bununla birlikte, temel dengesizliklerin giderildiği bir makroekonomik ortamda, yapısal reformların maliyetleri ise göreceli olarak azalacaktır. Söz konusu yapısal reformların kararlılıkla devam ettirilmesi ve uygulanmasıyla birlikte, olumsuz dış şokların etkileri istikrar eğiliminden geçici sapmalarla sınırlı kalabilecektir.'' 
     
</TEXT>
</DOC>
