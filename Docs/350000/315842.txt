<DOC>
<DOCNO> 315842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur01.html </URL>
<DATE> 2005/02/16/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Modacı Bahar Korçan'ın ev ve işyerinin bulunduğu apartmanda yangın 
</HEADLINE>
<TEXT>

     Şişli'de, modacı Bahar Korçan'ın ev ve işyerinin bulunduğu apartmanda çıkan yangın, maddi hasara yol açtı. 
     Alınan bilgiye göre, Abdi İpekçi Caddesi 19 numaradaki 5 katlı Isparta Apartmanı'nın 1. katında bulunan modacı Ferruh Karakaşlı'ya ait işyerinde saat 23.45 sıralarında yangın çıktı. 
     Yangın, olay yerine çağrılan itfaiye ekiplerinin zamanında müdahalesiyle diğer katlara sıçramadan söndürüldü. 
     Yangında yaralanan olmazken, binada maddi hasar meydana geldi. 
     Aynı apartmanda evi ve işyeri bulunan modacı Bahar Korçan da yangın anında kendi imkanlarıyla aşağıya inerek dumandan etkilenmekten kurtuldu. 
     Yangını vatandaşların bağırmaları sonucu gördüğünü belirten Korçan, ''Sezonu açmak üzereydim. Bütün mallarım duman oldu. Beni çok olumsuz etkileyecek'' dedi. 
     
</TEXT>
</DOC>
