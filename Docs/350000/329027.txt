<DOC>
<DOCNO> 329027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur02.html </URL>
<DATE> 2005/03/31/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Uğruna internet sitesi açtığı sevgilisi için futbol takımı bile kurdu 
</HEADLINE>
<TEXT>

     Yaşar ANTER- Mehmet Şirin AYDIN DHA 

      AYDIN'ın Didim İlçesi'nde çılgın aşık Ekrem Batur, uğruna internet sitesi açıp futbol takımı kurduğu sevgilisine kavuşamayınca, 12 metrelik cankurtaran kulesine çıkıp eylem yaptı. 3 saat kulede sevgilisinin fotoğrafı ve Hacer Benimle Evlenir misin-Ekrem Batur' yazılı pankartla bekleyen Batur, günlerdir yeterli uyumadaığı için uykusuzluk, açlık ve susuzluk yüzünden bitkin düşüp bayılınca, polis tarafından alınıp ambulansla devlet hastanesine götürüldü. 
     Didim çarşısında Didim CD-Kaset Market'i işleten 26 yaşındaki Ekrem Batur 4 ay önce 24 yaşındaki H.K. ile tanıştı. Bir mobilya mağazasında muhasebe şefi olarak çalışan ve daha önce bir kez evlenip boşanan H.K.'ya aşık olan Ekrem Batur, genç kadınla birlikte İngilizce kurslarına da katıldı. Batur, H.K.'ya evlenme teklif etti, ancak "Bir kez evlendim, mutlu olamadım, kötü günler geçirdim. Beni ailemden iste, onların rızası olmadan kesinlikle sana evet diyemem'' yanıtı aldı. Akrabaları aracılığıyla H.K.'yı 18 kez istetip her defasında Hayır' yanıtı alan Ekrem Batur'un, sevgisini kanıtlamak, sevgilisini evliliğe razı etmek için yapmadığı kalmadı. 
     Batur, internette kusursuz09.sitemynet.com' adresli site açarak yazdığı 18 şiir ve 30 aşk mektubunu yayınladı. Siteyi iki ayda 4 bin kişi ziyaret etti. Sevgilisi H.K.'nın evinin bulunduğu sokağın girişine Seni Seviyorum Hacer Benimle Evlen' yazılı pankart asan Ekrem Batur, pankart genç kızın ailesi tarafından indirilince kamyona yüklediği müzik kolonları ile sevgilisinin evine yakın bir yerde yüksek sesle aşk şarkıları çaldı, arada Seni seviyorum Hacer' diye mikrofonda bağırdı. Polis tarafından kısa süreli gözaltına alınan Batur, her gün sevgilisinin evine 10 kırmızı gül gönderdi. Çiçekçi genç sevgilisinin babasının hışmına uğradı. Batur, mahallenin gençlerinden kurduğu 18 kişilik kadro ile sarı-kırmızı renkleri seçerek Kusursuzspor amatör futbol takımını kurdu. Takım antrenmanlara başladı, önümüzdeki sezon amatör kümede mücadele etmeye hazırlandığı öğrenildi. 
     İki ayda 12 kilo veren Ekrem Batur, amacına ulaşamayınca çareyi Didim'in Altınkum sahilinde 12 metre yüksekliğindeki ahşap cankurtaran kulesine çıkarak eylem yapmakta buldu. Zemindeki kapağı kilitleyip öğle saatlerinde kuleye çıkaran çılgın aşık, üzerinde kırmızı kalp işaretleri bulunan Hacer benimle evlenir misin Ekrem Batur' yazılı pankartı kulenin korkuluklarına astı, sevgilisinin fotoğrafını yoldan geçenlere göstererek, "Ben aylardır uğraştım, razı edemedim, birileri Hacerimi ve ailesini razı etsin, evlenmemize izin versinler'' diye bağırmaya başladı. Ekrem Batur'un eylemini Didim'e tatile gelen yabancı turistler de ilgiyle izledi. Bir polis ekibi olay yerine geldi. Aşık gençten H.K.'nin telefon numarasını arayan polis, "Hacer hanım sevgiliniz cankurtaran kulesine çıktı, saatlerdir inmiyor, sizi istiyor, gelin buraya yardımcı olun, sevgilinizi indirelim'' dedi, ancak genç kadın olumsuz yanıt verdi. Polis Ekrem'i yaklaşık üç saat boyunca ikna edemedi. Üç gündür gözüne uyku girmeyen Batur, sıcak, açlık ve susuzluğun etkisiyle bayılınca polis tarafından indirilip, ambulansla Devlet Hastanesi'ne götürüldü. 
     Yaklaşık altı saat hastanede kaldıktan sonra taburcu edilen Batur, polis tarafından ifadesi alındıktan sonra serbest bırakıldı. Batur sevdiği kadının ailesi rıza gösterinceye kadar eylemlerine devam edeceğini belirterek, "Hacer çok kötü bir evlilik geçirmiş, bu nedenle ailesinin sözünden dışarı çıkmıyor. Bana da Çalgıcıya kasetçiye kız vermeyiz' dediler. Ancak vazgeçmeyeceğim. Hacer'i dört ay önce tanıdım ama onu düşünmeden 4 saniye bile duramıyorum. Bu büyük aşkın gücünü herkes görecek'' diye konuştu. 
     
</TEXT>
</DOC>
