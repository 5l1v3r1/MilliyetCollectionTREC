<DOC>
<DOCNO> 336613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun20.html </URL>
<DATE> 2005/04/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ermeniler Kudüs'te yine gösteri yaptı... 
</HEADLINE>
<TEXT>

     Kudüs'teki Ermeni toplumundan bir grup, Türkiye aleyhtarı gösteri yaptı. 
     Kudüs'te bu sabah, ''Eski Kent''teki Ermeni mahallesinde, Ermeni Ortodoks Patrikhanesi'nde bir ayin düzenlendi. 
     Ayinin ardından, öğle saatlerinde patrikhane önünde toplanan, aralarında küçük çocukların da bulunduğu yaklaşık 150 kişilik grup, Türkiye aleyhine pankartlar taşıyarak, Ermeni mezarlığına kadar yürüdü. Yürüyüşe patrikhane yetkilileri de katıldı. 
     Ermeni mezarlığında 1960'lı yılların başında yapılan meçhul asker anıtına çelenk koyan göstericiler, dua etti. Burada Ermeni toplumunun liderlerinden Serop Seropyan yine bir konuşma yaptı. 
     Gösteri, turistlerin yoğun olarak bulunduğu, Cabba kapısı tarafındaki ''Eski Kent''in sokaklarında devam ederek, patrikhane önünde son buldu. 
     Kudüs'te yaklaşık 2 bin civarında Ermeni yaşıyor. 
     
</TEXT>
</DOC>
