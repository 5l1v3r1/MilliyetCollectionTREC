<DOC>
<DOCNO> 324457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy35.html </URL>
<DATE> 2005/03/17/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Ercan "İktidara geldiğimizde hesap soracağız" 
</HEADLINE>
<TEXT>

     Doğru Yol Partisi DYP Genel Başkan Yardımcısı Nevzat Ercan, ''İktidara geldiğimizde bu hükümetten hesap soracağız'' dedi. 
     Ercan, partisinin Adana'nın merkez Yüreğir İlçe Teşkilatı'nda, Genel Başkan Yardımcıları Celal Adan ve Aykut Kuranel ile düzenlediği basın toplantısında, ülke sorunlarına işaret etti. 
     Adana'da, 19 Mart Cumartesi günü Uğur Mumcu Meydanı'nda düzenleyecekleri mitingle ilgili son hazırlıklarını değerlendiren Ercan, şunları söyledi 
     ''Genel Başkan Mehmet Ağar ile adım adım Türkiye'yi dolaşıyor, vatandaşımızın sıkıntılarını, dertlerini dinliyor, şikayetlerini alıyoruz. İktidara geldiğimizde, bu hükümetten hesap soracağız.'' Nevzat Ercan, AK Parti'nin halka sırtını döndüğünü, belli çevrelerin menfaatine ve yandaşlarına uygun icraatlar yaptığını ileri sürerek, ''Esnafından işçisine, memurundan çiftçisine, emeklisinden üniversite öğrencisine kadar her kesimden feryat yükseliyor'' dedi. 
     Toplantıya, DYP İl Başkanı Nevzat Şaşkın ile çok sayıda partili katıldı. 
     
</TEXT>
</DOC>
