<DOC>
<DOCNO> 331741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko10.html </URL>
<DATE> 2005/04/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hisse senetleri geçen hafta yüzde 0.18 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.18 oranında değer kazandı. 
     Uluslararası piyasalardaki gelişmelerle birlikte IMF ile sürdürülen görüşmelerden çıkacak sonucun takip edildiği İMKB'de, alternatif piyasalardaki hareketlerin de etkili olduğu gözlendi. 
     Endeksteki çıkışların bir miktar güçsüz kaldığı ve işlem hacminin de düşük seviyede bulunmasının bu görüşü teyit ettiği gözlendi. Düşüş hareketi yaşandığında endeksin 25,500-25,600 puan seviyesinin altına pek fazla gelmediği dikkat çekti. 
     Borsa uzmanları, yatırımcıların 25,500-25,600 seviyelerinden aşağıda satış yapmak istemediklerine işaret ederek, önemli destek noktasının da 25,500 seviyesinde bulunduğunu, İMKB'nin yeniden güç kazanabilmesi için 26,000 seviyesinin kısa ve orta vadede önemli bir nokta konumunda olduğunu vurguluyor. 
     Uzmanlar, bu bölgenin geçilmesi halinde, endeksin tekrar yukarı doğru hareket etmeyi deneyebileceğini ifade ederek, 25,000 puanın üzerinde ise 25,000-25,500 bandını, endeksteki hareketin sürdürülebilirliği açısından önemli bir seviye olarak değerlendiriyor. 
     Uzmanlar, önümüzdeki hafta hareket tarzının 26,000 ve üzerinin denenmesi yönünde gelişeceğini, eldeki verilerin ışığında endeksin güçlü olmadığının görüldüğünü savunarak, yukarı hareketin gerçekleşmesi için IMF ile anlaşmanın sorunsuz bir şekilde imzalanması gerektiğini ifade ediyor. 
     
     ÖZETLE PİYASALAR 

     Borsa, hafta boyunca dalgalı bir seyir izledi. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler gerçekleşti. YTL karşısında dolar artarken, avro değer yitirdi. Mevduat faizlerinin ortalamalarında herhangi bir değişiklik olmadı. 
     Hisse senetleri haftalık bazda ortalama yüzde 0.18 oranında değer kazandı. 24 ayar külçe altının gram satış fiyatı değişmezken, Cumhuriyet altınının satış fiyatı yüzde 0.40 geriledi. Türk Lirası karşısında dolar yüzde 0.82 artarken, avro yüzde 0.52 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.30 oranında arttı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.27, haftalık reponun net getirisi yüzde 0.23 olarak gerçekleşti. 
     
     BORSANIN SEYRİ VE ENDEKSLER 

     İstanbul Menkul Kıymetler Borsası İMKB haftaya ortalama yüzde 1.15'lik düşüşle başladı. Salı ve Çarşamba günü toparlanma çabası gözlendi. Hisse senetleri Salı günü ortalama yüzde 0.93, Çarşamba günü de ortalama yüzde 1.46 oranında değer kazandı. Haftanın son iki günü ise düşüş ağırlıklı bir trend izlendi. Hisse senetleri Perşembe günü ortalama yüzde 0.87, Cuma günü de ortalama yüzde 0.17 oranında değer yitirdi. 
     Endeks, geçen hafta boyunca 45.69 puanlık artışla 25,740.76 puandan 25,786.45 puana yükseldi. Hisse senetlerindeki haftalık ortalama artış yüzde 0.18 oldu. 
     İMKB Ulusal-Mali Endeksi 463.33 puan artışla 37,027.66 puandan 37,490.99 puana çıkarken, İMKB Ulusal-Sanayi Endeksi 194.91 puan düşüşle 21,586.43 puandan 21,391.52 puana ve İMKB Ulusal-Hizmetler Endeksi 230.20 puan düşüşle 14,088.22 puandan 13,858.02 puana geriledi. 
     Böylece, mali grup hisseleri ortalama yüzde 1.25 oranında değer kazanırken, sanayi grubu hisseleri ortalama yüzde 0.90 oranında ve hizmetler grubu hisseleri de ortalama yüzde 1.63 oranında değer yitirdi. 
     
     KAZANANLAR VE KAYBEDENLER 

     Borsada geçen haftada işlem gören 314 hisse senedinden 125'i değer kazanırken, 162 hisse senedi değer yitirdi, 27 hisse senedinin değeri de değişmedi. 
     Geçen hafta en yüksek oranlı artış, yüzde 39.86 ile UKİ Konfeksiyon hisselerinde gerçekleşti. Yüzde 35.20'lik artışla Pimaş hisseleri ikinci ve yüzde 20.59'luk artışla Bisaş Tekstil hisseleri üçüncü oldu. 
     En yüksek oranlı düşüş ise yüzde 10.70 ile Anadolu Hayat hisselerinde oldu. Yüzde 9.92'lik düşüşle İş Bankası A hisseleri ikinci ve yüzde 9.63'lük düşüşle de Evren Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 98 milyon 228 bin adet hisse senedi işlem gördü ve karşılığında 3 milyar 516 milyon YTL'lik işlem hacmi gerçekleşti. 
     
     DÖVİZ 

     Geçen hafta, dövizde dalgalı bir seyir izlendi. İstanbul serbest döviz piyasasında alınıp satılan ABD Doları Türk Lirası karşısında yüzde 0.82 oranında değer kazanırken, Avro yüzde 0.52 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0110 YTL artarak 1.3540 YTL'ye çıkarken, Avronun satış fiyatı 0.0090 YTL düşerek 1.7380 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.78 artışla 2.5300 YTL'ye gerilerken, İsviçre Frangı'nın satış fiyatı değişmeyerek 1.1300 YTL'de kaldı. 
     Bugün öğle saatlerinde ise İstanbul serbest piyasada ABD Doları 1.3500 YTL'den, Avro 1.7450 YTL'den, İngiliz Sterlini 2.5460 YTL'den ve İsviçre Frangı da 1.1280 YTL'den satılıyordu. 
     
     ALTIN 

     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre değişmezken, Cumhuriyet altınının satış fiyatı yüzde 0.40 oranında geriledi. 
     Külçe altının gram satış fiyatı bir önceki hafta sonu değeri olan 18.60 YTL'de kalırken, Cumhuriyet altınının satış fiyatı 125.00 YTL'ye düştü. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 0.92 oranında artarak, 18.57 YTL oldu. 
     
     YATIRIM FONLARI 

     Yatırım fonlarına katılma belgeleri geçen hafta ortalama yüzde 0.30 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,717 puan artarak 573,433 puandan 575,150 puana yükseldi. 
     Geçen haftanın en çok değer kazanan katılma belgeleri, yüzde 2.88'lik artışla İş A Tipi Mali Endeks Fon, yüzde 2.60'lık artışla ABN Ambro A Tipi Değişken Fon ve yüzde 2.45'lik artışla da TEB A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 2.68'lik düşüşle Sanko Menkul Değerler A Tipi Değişken Fon, yüzde 1.62'lik düşüşle Bizim Menkul Değerler A Tipi İnşaat Sektör Fon ve yüzde 1.52'lik düşüşle Eczacıbaşı Menkul Değerler B Tipi Tahvel Bono Fon oldu. 
     
     HAZİNE İHALESİ 

     Hazine geçen hafta tek ihale düzenledi. Salı günü yapılan 273 gün vadeli iskontolu bono ihalesine toplam nominal 2 milyar 188.2 milyon YTL teklif gelirken, nominal 751.6 milyon YTL, net 664 milyon YTL'lık satış gerçekleşti. İhalede basit faiz yüzde 17.60, bileşik faiz yüzde 17.98 oldu Hazine, 273 gün vadeli kağıttan piyasa yapıcı bankalar ve kamu kuruluşlarına da 1 milyar 3.4 milyon YTL net satış yaptı. İhalede satılan bonoların geri ödemesi 4 Ocak 2006'da yapılacak. 
     
     TAHVİL-BONO-FAİZ-REPO 

     MKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.26 ile yüzde 0.35 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.27 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.7 dolayında bulunan haftalık reponun net getirisi de yüzde 0.23 oldu. 
     
</TEXT>
</DOC>
