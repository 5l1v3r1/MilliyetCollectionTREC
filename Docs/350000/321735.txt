<DOC>
<DOCNO> 321735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yazar/civaoglu.html </URL>
<DATE> 2005/03/08/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Kadının onuru 
</HEADLINE>
<TEXT>


8 Mart 1908... New York'un Cotton adlı tekstil fabrikasında kadın işçiler greve giderler. Patronlar, şiddet uygulayarak grevi kırmak isterler. 
Kadın işçiler, fabrikaya çekilerek bir atölyeye sığınır, kapıları içerden kitlerler. 
Ve ne hazindir ki, o bölümde ansızın yangın çıkar. Kadın işçilerin büyük çoğunluğu, kayıtlara göre 129 kadın işçi yanarak ölür. 
O tarihten sonra 8 Mart'lar, bazı Avrupa ülkelerinde, özellikle İsveç ve Danimarka'da anılmıştır. Ancak "Dünya Kadınlar Günü" olarak kutlanma kararı, 1921'de Moskova 3. Uluslararası Kadınlar Konferansı'nda alınmıştır. 
21. yüzyılın başında, New York'ta kadınları patronlar dövdürmüş ve yakmışlar, 21. yüzyıl Türkiye'sinde kadınları polisler dövüyor. Kadınları şiddete karşı korumakla yükümlü polisler. 
Et kokmasın diye tuzlarlar... Ya tuz da kokuyorsa 

Rakamlar da eziyor 
Kentlerde evli kadınların yüzde 18'i, köylerde yüzde 76'sı kocalar tarafından dövülüyor. 
Kadınların yüzde 57.7'si evlendikleri gün şiddetle karşılaşıyor. 
Aile içi suçların yüzde 90'ı kadına karşı işleniyor. 
............. 
Bu tablo içindeki kadının, şiddete karşı polis tarafından korunacağı yolunda güveni oluşabilir mi 
Polisten bu görüntüler, aile içi erkek şiddetinde caydırıcı olabilir mi 
BM araştırmalarına göre, yerkürede üretimin yüzde 66'sı kadınlar tarafından gerçekleştiriliyor. 
Buna karşılık küresel gelirden yüzde 10 pay alıyorlar. Malvarlığının ise sadece yüzde 1'ine sahipler. 
.............. 
Böylesine bir "negatif ayırımcılığın" uygulandığı kadınların, haklarını aramaları halinde kaba kuvvetle bastırılmaları ne acı 
Çocukken babadan, erkek kardeşten dayak... Genç kızlık çağlarında gene dayak. Evlendiği gün dayak. Evlilikte, çocuklarının gözleri önünde dayak. 
Ve... 
Polisten de dayak. 

Asparagas 
Bulvar gazetelerinden birinin yönetmeni, Dünya Kadınlar Günü'nde en çarpıcı haber fotoğraf için, fotoğraf direktöründen bir "asparagas" ister... "Bana, Dünya Kadınlar Günü'nde, kadına dayak atılan bir fotoğraf getir..." 
Fotoğraf direktörü, "Patron, benden gene olmayacak şey istedin..." 
"Bilmem yarat... Bul... Ne yaparsan yap." 
"Patron, nasıl yaratayım Bir maganda bulup kiralarım. Bir kadına saldırtırım. Dövdürtürüm. Ama bu da suç. Yapana da, yaptırana da suç." 
"Çok uzattın. Sıktın artık. Sanki ilk kez mi kiralık konu mankeni kullanacaksın Dünya Kadınlar Günü'nde, kadına çiçek veren, kadınla yanak yanağa dans eden erkeklerden romantik resimler mi basacağız yani Hadi toz ol. İstediğim fotoğrafla gelmezsen gazeteye hiç dönme..." 
............... 
Yukarıdaki satırlarda, - hani mesela - "asparagasçı" gazete yönetmeni ve fotoğraf direktörünün ortak fantezileri bile, en fazla, "kadının maganda erkek tarafından dövülmesine" kadar uzanabiliyor. 
"Parayla tutulmuş bir magandanın saldırısı ve dayak yemiş gibi yapacak kiralık konu mankeni kadın..." 
"Ama... Dünya Kadınlar Günü'nde, kadınların, AB üyeliği eşiğindeki Türkiye metropolü İstanbul'da polisler tarafından coplanışını, yerlerde sürüklenişini" yansıtan görüntüler, fotoğraf değil, sanki sürrealist gerçeküstü resimlerdir. 
İnanılır gibi değil. 
.............. 
Bir dayak da erkek milleti yedi. 
AB troykasından. 
Kadınlar Günü'nde kadınlara polisin uyguladığı şiddet nedeniyle, AB eşiğindeki Türkiye yerildi... Uyarıldı. 
Bu tokadın izleri kimlerin yüzünde 
Kadının başörtüsünü onun onuru saymak gibi söylemlerle siyaset yapanların döneminde, kadınlara devletin memurları meydan dayağı atıyorlar. 
Coplananların onuru yok mu 



</TEXT>
</DOC>
