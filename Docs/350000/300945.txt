<DOC>
<DOCNO> 300945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur24.html </URL>
<DATE> 2004/12/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Keçiören'de sabıkalı hırsız, bir kadını rehin aldı... 
</HEADLINE>
<TEXT>

     Keçiören'de sabıkalı hırsız, bir kadını rehin alıp bir polis memurunu yaraladıktan sonra yakalandı. 
     Emniyet yetkililerinden alınan bilgiye göre, Keçiören Yunus Emre Caddesi'ndeki bir evde oturan, hırsızlıktan sabıkalı Hacı Bayram K. bir olay dolayısıyla Asayiş Şube Müdürlüğü ekipleri tarafından gözaltına alınmak istendi. Hacı Bayram K, oturduğu dairenin kapısının zilini çalan polislere silahla karşılık verdi. Bu sırada, hırsızlık bürosunda görev yapan Ekrem K. adlı polis memuru bacağından yaralandı. 
     Yaralı arkadaşlarını yanlarına alan polisler, dairenin önünden ayrılarak apartmanın etrafını sardılar. Oturduğu daireden çıkan Hacı Bayram K. ise adı açıklanmayan apartmanın kapıcısının kızını rehin alarak bina dışına çıktı. 
     ''Yaklaşırsanız bayanı öldürürüm'' diyen Hacı Bayram K, cadde üzerinde bulunan Telekom bayisine girdi. Burada caddeyi kapatarak güvenlik şeridi oluşturan ve aralarında özel harekat timlerinin de bulunduğu çok sayıdaki polise Hacı Bayram K, 5-6 el daha ateş etti. Olay yerinde bulunan Ankara Emniyet Müdür Yardımcısı Ali Çetkin, Hacı Bayram K. ile konuşarak silahını bırakmasını istedi. Bir süre sonra ikna olarak rehineyi bırakan Hacı Bayram K, polise teslim oldu. 
     Gözaltına alınan Hacı Bayram K, hırsızlık büro amirliğinde sorgulanmak üzere Ankara Emniyet Müdürlüğü'ne götürüldü. 
     Olayda yaralanan polis memuru Ekrem K'nın Gazi Hastanesi'ne kaldırıldığı, dizaltında kaba etinden bir mermi giriş çıkışı bulunduğu ve durumunun iyi olduğu kaydedildi. 
     
</TEXT>
</DOC>
