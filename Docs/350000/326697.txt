<DOC>
<DOCNO> 326697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo07.html </URL>
<DATE> 2005/03/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bisikletten düşen milli boksör komada 
</HEADLINE>
<TEXT>

     Şahismail GEZİCİ DHA 

      ELAZIĞLI Fenerbahçe Boks Kulübü'nde lisanslı 90 kiloda milli boksör, 20 yaşındaki Samet Keskin, bisikleti ile giderken geçirdiği kaza sonucu beyin travması geçirerek yoğun bakıma alındı. 
     Mustafa Paşa Mahallesi'nde oturan milli boksör Samet Keskin, dün saat 21.30 sıralarında evine giderken, kullandığı bisikletin yoldaki bir engele takılması sonucu düştü. Kafasını kaldırıma çarparak bayılan Keskin, çevreden geçenler tarafından Fırat Üniversitesi Tıp Merkezi'ne kaldırıldı. 
     Yapılan tıbbi tetkiklerde, Fırat Üniversitesi Eğitim Fakültesi Beden Eğitimi Bölümü 2'nci sınıf öğrencisi olan Samet Keskin'in beyin travması geçirdiği belirlendi. Yoğun bakım ünitesinde tedavi altına alınan Keskin, beyinde oluşan ödem nedeniyle hayati tehlikeyi atlatamadı. 
     Keskin'in, uluslararası çeşitli müsabakalarda iyi dereceleri ve Türkiye şampiyonluğu bulunduğu belirtildi. 
     
</TEXT>
</DOC>
