<DOC>
<DOCNO> 313999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/aspo.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte teşvik belgesi 
</HEADLINE>
<TEXT>


Şike Tahkik Kurulu'nun, İstanbulspor - Altay maçında Selçuk Şahin, Mehmet Yozgatlı Musa Kuş'un teşvik primi aldıklarını belirlemesine rağmen, 2 yıl cezayı gerektiren bu suçla ilgili resmi işlem yapılmadığı saptandı 

Milliyet'ten çarpıcı dosya 

ÖZEL HABER CEMAL ERSEN 


Türk futbolunda son yıllarda doruğa çıkan teşvik primi iddialarının ilk kez resmi olarak kanıtlandığı, ancak Şike Tahkik Kurulu raporunun Haluk Ulusoy başkanlığındaki Futbol Federasyonu Yönetim Kurulu tarafından "hasıraltı edildiği" ortaya çıktı. 
Şike Tahkik Kurulu'nun, 2002-2003 sezonunun son haftasında oynanan İstanbulspor-Altay karşılaşmasında ev sahibi takım futbolcuları Selçuk Şahin, Mehmet Yozgatlı ve Musa Kuş'un takımları dışında maddi menfaat temin ettiklerini belirlediği saptandı. Ayrıca Kurul'un, bu oyuncular hakkında Disiplin Kurulu Talimatı'nın 39. maddesine göre işlem yapılıp, 6 ay ile 2 yıl arasında ceza almalarını talep ettiği öğrenildi. 

Federasyon gizledi 
Avukat Erol Gönen başkanlığında Avukat Doğan Balkanlı, Avukat M.Emin Varol, Avukat Semih Güner ve Avukat Taner Ünlü'den oluşan 5 kişilik Şike Tahkik Kurulu, 25 Haziran 2003'de futbol tarihimizde teşvik primi alındığını ilk kez kanıtlayan raporunu federasyona sundu. Şike ve teşvik iddialarının gündeme geldiği bu dönemde rapor, Futbol Federasyonu Yönetim Kurulu'nda tartışıldı. Hukukçular, raporda adı geçen Selçuk Şahin, Mehmet Yozgatlı ve Musa Kuş'un derhal Disiplin Kurulu'na sevk edilmesi gerektiğini savundu. Fenerbahçe Başkanı Aziz Yıldırım ile o günlerde soğuk savaş yaşayan Federasyon, Sarı-Lacivertli kulübe transferleri söz konusu olan Selçuk Şahin ve Mehmet Yozgatlı'nın da aralarında bulunduğu üç futbolcu hakkında hiçbir işlem yapmadı. Ayrıca kamuoyuna, şike ve teşvik unsuruna rastlanmadığı, 1. Süper Ligi'nin tescil edildiği açıklaması yapıldı. 

Resmen teşvik 
Şike Tahkik Kurulu, yaklaşık 1 ay süren incelemesi sırasında İstanbulsporlu Selçuk Şahin, Mehmet Yozgatlı ve Musa Kuş'un, Yarın gazetesinde yayınlanan röportaj kasetlerini dinledi. Kurul, gazetede yayınlanan "Teşvik primi şike değildir" başlıklı haberdeki tüm ifadelerin aynen ses bandında kayıtlı olduğunu, hatta bir takım konuşmaların da habere konu yapılmadığını saptadı. Bu konuşmaların tümünün üç futbolcuya ait olduğu kanaatine de vardı. 
Kurul, o tarihte A Milli Takım'la birlikte Fransa'da bulunan Selçuk Şahin'in yazılı ifadesini alamazken, Musa Kuş ve Mehmet Yozgatlı ifadelerinde söz konusu röportajı inkar etmişlerdi. 

Menfaat sağlandı 
Şike Tahkik Kurulu, federasyona sunduğu raporunda üç futbolcunun maddi çıkar sağladığını aynen şu ifadelerde kayıtlara geçirdi 
"Kurulumuz özellikle 31.05.2003 tarihinde İstanbulspor ile Altay arasında oynanan müsabaka sonrası futbolcuların para aldıkları şeklindeki iddialar karşısında soruşturmayı bu yönde derinleştirmiş, yapılan araştırmalar sonucu gerek dinlenen ses bandı, gerekse İstanbulsporlu oyuncuların kurulumuza verdikleri çelişkili ifadeler, oyuncuların müsabaka sonrası kendi kulüpleri dışında başka bir yerden maddi menfaat temin ettikleri kanaatine ulaşmıştır. İstanbulsporlu oyuncuların maddi çıkar sağlamış olmaları Futbol Disiplin Talimatı'nın 39. maddesinin ihlali niteliğinde düşünülebilir. Bu konuda karar vermek federasyonumuzun yetkisindedir." 

39. madde ne diyor 

Sair hallerde menfaat 
"Bir futbol müsabakasının neticesinden faydalanılması mümkün olan teşekkül ve kişilerden maddi menfaat temini suretiyle yarışanlar, bu suretle yarışanlara maddi menfaat adayanlar veya temin edenler 6 aydan iki yıla kadar müsabakalardan men cezası ile cezalandırılır. Bu fiili işleyenlere 500 milyar liraya kadar para cezası verilir" 

TBMM GÜNDEMİNDE 

Şike Araştırma Komisyonu, teşvik raporu ile ilgili ifade almaya başladı. İstanbulsporlu eski 3 oyuncu da Ankara'ya çağrılacak 

Komisyon ifade aldı 
SPORDA şike, teşvik ve şiddet olaylarını araştırmak üzere Türkiye Büyük Millet Meclisi bünyesinde kurulan Araştırma Komisyonu da "teşvik belgesini" gündemine aldı. Komisyon ilk olarak Futbol Federasyonu Başkanvekili Şekip Mosturoğlu ve Genel Sekreter Lutfi Arıboğan'ın ifadelerini almıştı. TBMM'de iki saat süren toplantı sırasında Komisyon Başkanı Ankara milletvekili Haluk İpek'in iki yöneticiye, Şike Tahkik Kurulu tarafından hazırlanan raporla ilgili neden işlem yapılmadığını sorduğu bildirildi. 

Oyuncular çağrılacak 
ŞEKİP Mosturoğlu'nun geçmiş yönetimi ilgilendiren bu raporun kamuoyuna duyurulmamasının sorumluluğunun kendilerinde olmadığını, komisyon talep ederse federasyon arşivlerinde bulunan tüm belgelerin incelemeye sunulabileceğini söylediği kaydedildi. Araştırma Komisyonu'nun iki yıl sonra ortaya çıkan bu raporda adı geçen üç futbolcuyu, ifadelerini alınmak üzere, Ankara'ya çağıracağı öğrenildi. Ayrıca Haluk Ulusoy ve o dönemdeki yöneticilerin de görüşlerine başvurulacağı ifade edildi. 

Altay'ın iddiası 

Altay Başkanı Ahmet Taşpınar, iddialarını federasyona şöyle iletmişti "25.05.2003'teki Elazığspor-İstanbulspor maçında İstanbulsporlu futbolcular hiç mücadele etmedi. 31.05.2003'teki Diyarbakırspor - Elazığspor maçında şike iddiaları ayyuka çıktı. Diyarbakırsporlu yöneticiler, futbolcularını silahla tehdit etti. Teknik Direktör Ümit Kayıhan, TRT'deki konuşmalarında şike konusundaki iddiaları dile getirdi. İstanbulspor-Altay maçı sonunda İstanbulsporlu oyuncuların teşvik primi aldıklarına dair ses bantları bulundu." 

'Hepsi yalan' 

İddiaları reddettiler 
DİYARBAKIR - Elazığspor ve Elazığ - İstanbulspor maçlarıyla ilgili kulüp yetkililerinin şike ve teşvik iddialarını reddettikleri de gizlenen raporda yer aldı. Diyarbakırspor Başkanı Mücahit Can savunmasında, silah çekilerek futbolcuların tehdit edildiği iddialarının yalan olduğunu, kümede kalmayı garantileyen takımlarının psikolojik olarak müsabakayı rahat şekilde oynadığını ifade etti. Elazığspor Başkanı A.Baki Aydın ise kulüplerinin hiçbir çirkin oyun içine girmediğini ve şaibeye karışmadığını belirtti. 

Hakemlere sorun 
AYDIN, İstanbulspor maçında iddia edildiği gibi olsa, maçın hakemi FIFA kokartlı Mustafa Çulcu'nun müdahale edip kaptanları uyaracağını, Diyarbakırspor karşılaşmasını da bir başka FIFA kokartlı hakem Ali Aydın'ın yönettiğini ve maçın nizami geçtiğini, ev sahibi takım oyuncularının kümede kalmalarından dolayı rehavet içinde olabileceklerini söyledi. İstanbulspor A.Ş. İdari Menajeri Sinan Dinler de savunmasında özetle, Elazığ maçında futbolcuların mücadele etmediği yolundaki iddiaları reddetti. 

Temize çıktılar 

ALTAY Kulübü Başkanı Ahmet Taşpınar'ın anlaşmalı maç oynandığı şeklindeki iddiaları arasında yer alan Diyarbakır-Elazığ ve Elazığ - İstanbulspor müsabakalarıyla ilgili olarak raporda "Şike yapıldı" denilemedi. Söz konusu raporda "Kurulumuz yaptığı inceleme ve araştırma sonunda adı geçen maçlarda, tarafların müsabakanın sonucu üzerinden anlaşma yapmadıkları kanaatine ulaşmıştır" ifadeleri kullanıldı. Böylece kamuoyunda çok tartışılan iki maç "temize çıkmış" oldu. 

2002-2003 33. hafta O G B M A Y P Av 13-Diyarbakır 33 9 9 15 33 45 36 -12 14-Elazığspor 33 9 7 17 38 58 34 -20 15-Altay 33 9 7 17 48 69 34 -21 16-Bursaspor 33 8 9 16 39 61 33 -22 17-Göztepe 33 5 10 18 31 56 25 -25 18-Kocaelispor 33 6 4 23 31 64 22 -33 

2002-2003 34. hafta O G B M A Y P Av 13-Elazığspor 34 10 7 17 40 59 37 -19 14-Diyarbakır 34 9 9 16 34 47 36 -13 15-Bursaspor 34 9 9 16 42 62 36 -20 16-Altay 34 9 8 17 48 69 35 -21 17-Göztepe 34 5 11 18 32 57 26 -25 18-Kocaelispor 34 6 4 24 32 66 22 -34 

Sonuçlar 
İstanbulspor 0 
Altay 0 
Diyarbakır 1 
Elazığspor 2 
Bursaspor 3 
Gençlerbirliği 1 


</TEXT>
</DOC>
