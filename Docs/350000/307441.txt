<DOC>
<DOCNO> 307441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun25.html </URL>
<DATE> 2005/01/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
KKTC'de kumarhanelere yeni şartlar geldi 
</HEADLINE>
<TEXT>

     Kuzey Kıbrıs Türk Cumhuriyeti'nde KKTC kumarhanelerin çalışma usul ve izinleri yeniden düzenlendi. 
     20'si aktif, 23 kumarhane ve yeni açılacaklarla ilgili yasal zemini geliştirmeyi öngören kararname, Resmi Gazete'de yayımlanarak yürürlüğe girdi. Özel Şartlar Kararnamesi ile kumarhanelerin devlete ödediği harçlar da artırıldı. 
     Kararnameyle kumarhaneler tarafından ödenen yıllık imtiyaz harçları 125 bin dolardan 140 bin dolara yükseltilirken, imtiyaz sahipleri ile işletmecilere ayrım getirildi. 
     Faaliyetteki kumarhanelerin yaklaşık yarısının imtiyaz sahipleri ile işletmecilerinin farklı kişiler olduğunu dikkate alan KKTC hükümeti, işletmeciye de yükümlülükler getirdi. Buna göre, kumarhanenin işletmecisi imtiyaz sahibinden farklı bir kişi ise işletmeci ayrıca harç ödemekle yükümlü olacak. 
     Başka bir değişiklik de kumarhane izinlerinin sadece tüzel kişilere verilmesi. Bugüne kadar gerçek kişilere de izin veren devlet, yeni uygulamayla tüzel kişilik şartı arayacak. 
     
     5 YILDIZLI TESİS VE 250 YATAK KAPASİTESİ ŞART 
     Kararname uyarınca, kumarhane izinleri 3 aşamada alınacak. Ön izin, imtiyaz izni ve işletme izni. 
     Bugüne kadar ön izin Bakanlar Kurulu kararıyla verilirken, yeni düzenlemeyle bu yetki maliye ve turizmden sorumlu bakanlığın ortak onayına verildi. Ön izin vermek için 200 bin dolar ödenmiş sermaye, 250 yataklı ve 5 yıldızlı otel veya turistik tesis şartı aranıyor. 
     Bu şartları yerine getiren başvuru sahipleri, yıllık imtiyaz ücretinin yüzde 20'si kadar teminat mektubu karşılığında kumarhane için ön izin alabiliyor. 
     Ön iznin ardından kumarhanenin faaliyete geçmesi için ''imtiyaz izni'' gerekiyor. 
     Bakanlar Kurulu onayı gereken imtiyaz izni için en az 140 bin dolar yıllık harç ödeniyor. 140 bin dolarlık harç kumarhanedeki 5 masa ile 50 makineyi kapsıyor. Bunlar dışındaki her masa için 1300, her makine için de 200 dolar ücret alınıyor. Bu durumda en az 140 bin dolardan başlayarak kumarhanelerden büyüklüğüne göre yıllık harç alınıyor. 
     Yeni düzenlemeyle imtiyaz izni yanında işletme izni uygulaması da getirildi. İki bakanın onayıyla alınacak işletme izni için imtiyaz ücretinin yüzde 5'i oranında yıllık harç ödenecek. 
     Kararnameyle kumarhanelerin kasalarında bulundurmaları gereken para miktarı da 20 binden 80 bin dolara yükseltildi. 
     Bu arada, KKTC'de 20'si aktif toplam 23 kumarhaneden devletin yıllık harç gelirinin vergi hariç 3.5 milyon dolara yakın olduğu belirtildi. 
     
</TEXT>
</DOC>
