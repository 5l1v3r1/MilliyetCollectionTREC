<DOC>
<DOCNO> 301917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy23.html </URL>
<DATE> 2004/12/29/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Kızılay ile Bakırköy Belediyesi arasında anlaşmazlık... 
</HEADLINE>
<TEXT>

     Kızılay Dr. Ahmet Bahadırlı Tıp Merkezi Başhekimi Keramettin Doğruöz, ''daha önce kiraladıkları ve poliklinik olarak kullandıkları binanın, süresi dolmadan belediye ekiplerince tahliye edilmek istendiğini'' bildirdi. 
     Başhekim Doğruöz, Bakırköy'deki tıp merkezinin bahçesinde gazetecilere yaptığı açıklamada, daha önce Sümerbank'a ait olan ve özelleştirmeden sonra Bakırköy Belediyesi'nce alınan binayı, 3 yıllığına kiraladıklarını kaydetti. 
     Kira süreleri henüz dolmamasına rağmen, belediyenin, ihtiyacı olduğu gerekçesiyle binanın tahliyesini istediğini ifade eden Doğruöz, ''Hiçbir mahkeme kararı veya yasal gerekçe olmadan bu akşam buraya gelen belediye görevlileri, kilitli kapıyı da kırıp, poliklinik olarak kullandığımız binaya girdi. Binayı boşaltmamızı istiyorlar. Daha önce bize herhangi bir tebligat da yapılmadı'' dedi. 
     Doğruöz, buranın tahliyesi için herhangi bir neden olmadığını ifade ederek, ''Ama eğer bir sorun varsa bu şekilde halledilmemeli. Mahkemeler var, yasalar var. Şu anda burada yatan acil hastalarımız da olabilirdi. Biz, kamuya hizmet eden bir kuruluşuz. Belediye bize karşı bu şekilde davranmamalıydı'' diye konuştu. 
     
     ''KENDİ MALIMIZA SAHİP ÇIKTIK'' 
     Öte yandan, Bakırköy Belediyesi Sağlık Daire Başkanı Akif Mahmut Yazıcıoğlu, söz konusu binanın belediyenin tapulu malı olduğunu ve Kızılay'ın binada ''işgalci'' konumunda bulunduğunu savundu. 
     Yazıcıoğlu, ''Biz, kendi malımıza sahip çıktık. Orada devletin 1 milyon 350 bin dolarlık tıbbi cihazı var. Onların tespitini yapıyoruz'' dedi. 
     Kızılay ile belediye arasında, söz konusu binaya ilişkin herhangi bir kira sözleşmesinin de bulunmadığını dile getiren Yazıcıoğlu, ''tıp merkezi yetkililerinin kamuoyunu yanılttığını'' söyledi. 
     
</TEXT>
</DOC>
