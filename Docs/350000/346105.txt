<DOC>
<DOCNO> 346105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo30.html </URL>
<DATE> 2005/05/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Madrid doping kontrol merkezi'nde Tezeta paniği... 
</HEADLINE>
<TEXT>

     Milli atlet Tezeta Dengersa’nın doping kontrollerinde, bugün açılan B numunesinde yasaklı "Metenolon" maddesinin sınır değerlerin çok altında olduğu belirlenince ortalık karıştı. 
     Tezeta Dengersa’nın, İspanya’da yapılan doping kontrollerinde A 
     numunesinde de değerlerin sınırda olduğu belirlenirken, aradaki farkın tespit edilmesiyle laboratuvar yöneticilerinde endişeli bir bekleyiş başladı. Dengersa’nın A numunesi analizinde, "Metenolon" maddesinin vücutta bulunması gereken 10 ng ml sınırında olduğunu gören ve tereddüte düşen uzmanlar, konuyu Uluslararası Atletizm Federasyonları Birliği’ne IAAF iletmiş, uluslararası federasyon ise uzmanlardan testi "Pozitif" olarak açıklamalarını istemişti. 
     
     B ANALİZİNDE BÜYÜK KARMAŞA 
     B numunesinin açılışında Dengersa’nın antrenörü Ertan Hatipoğlu ve Prof.Dr.İsmail Peker gözlemci olarak hazır bulundu. 
     Hatipoğlu, A.A muhabirine yaptığı açıklamada, analiz sonuçlarının çıkmaya başlamasıyla birlikte uluslararası akrediteye sahip Madrid laboratuvarında adeta bir panik havası yaşanmaya başladığını kaydetti. 
     A numunesi analizleri ile B numunesi analizleri arasında negatif yöndeki büyük farkın, laboratuvar çalışanlarında telaşa neden olduğunu vurgulayan Hatipoğlu, " B numunesini birkaç kez analiz eden İspanyol yetkililer, sürekli farklı değerler alınca büyük bir çıkmaza girdiler" diye konuştu. 
     Laboratuvarda gözlemci olarak bulunan Prof.Dr.Peker de, B 
     numunesi analizi sonrasında İspanyol yetkililerin, test sonuçlarında yasaklı madde miktarının 8 ng ml olarak görüldüğünü kendilerine ifade ettiklerini ve bu değerin de sınır değer olan 10 ng ml’nin altında olduğunu federasyona iletti. 
     
     SONUÇLARI ALMA ÇABASI 
     Merkezde gözlemci olarak bulunan antrenör Hatipoğlu ve Prof.Dr.Peker’in, sonuçların kendilerine de verilmesiyle ilgili taleplerine merkez yetkilileri olumlu yanıt vermediler. 
     Bu aşamada devreye giren Atletizm Federasyonu, Türkiye Doping Kontrol Merkezi Başkanı Prof.Dr.Aytekin Temizer ile bilgi alışverişinde bulundu. 
     Temizer, WADA Kuralları 2003’te bulunan 7.2 e maddesine göre, ilgili merkezin A ve B numune analizleriyle ilgili sonuçları sporcuya verebileceğini açıkladı. Bunun üzerine federasyon, sonuçlarla ilgili gözlemci heyete rapor verilmesini isteyen ve WADA kuralını içeren yazısını faks yoluyla Madrid laboratuvarına gönderdi. 
     
</TEXT>
</DOC>
