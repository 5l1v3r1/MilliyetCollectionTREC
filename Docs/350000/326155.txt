<DOC>
<DOCNO> 326155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/yas15.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



ANKARA 

Antidot geldi ama 3 hastaya 
Sağlık Bakanlığı, metil alkol zehirlenmesi tedavisinde kullanılan 'fomepizol' adlı antidotu, Fransa'dan ithal etti. Refik Saydam Hıfzıssıhha Merkezi Başkanı Turan Aslan, fomepizol adlı antidotun sadece 3 hastaya yetecek kadar ithal edildiğini bildirdi. Aslan, bu hastalarda etil alkol veya fomepizol ile antidot tedavisi uygulanabileceğini, fomepizolün bilimsel olarak üstünlük sağlamadığını kaydetti. 

KÜTAHYA 

Eroninin de sahtesini yaptılar 
İlker K. nişasta, kiremittozu, kakao ve renklendirici malzemeler kullanılarak hazırlandığı belirlenen 9 kilogram sahte eroinle yakalandı. Güvenlik güçleri, ihbar üzerine K.'nin evine operasyon düzenledi. Evin çatı katında, bir çanta içinde koli bandıyla sarılı paketler halinde 9 kilogram sahte eroin bulundu. Sorgulamasının ardından adliyeye sevk edilen K., tutuksuz yargılanmak üzere serbest bırakıldı. 

SİVAS 

2 ev daha heyelan kurbanı 
DHA 
Sivas'ın Koyulhisar ilçesine bağlı Kuzulu Mahallesi'nde dün yeniden başlayan heyelanda, 2 ev daha toprak altında kaldı. Çalışmalar durdurulurken, babası ve kardeşi toprak altında kalan Sebahattin Demirci, bölgenin toplu mezar olarak bırakılmasını istedi. Sivas Vali Yardımcısı Ali Mantı, yaptığı toplantıda "Bölgede toplu mezar düşünülüyor mu " sorusuna, "Din adamlarımıza sorarız. Şu anda orayı toplu mezar yeri ilan edelim diye bir niyetimiz yok" yanıtını verdi. 

ANKARA 

Liseli kız, arkadaşlarını bıçakladı 
ANKARA Milliyet 
Ankara Etlik Lisesi'nde, kız öğrenciler arasında çıkan kavgada, 2 öğrenci bıçakla yaralandı. Vuslat Ç. 16 ile kuzen oldukları öğrenilen Gözde D. 16 ve Betül D. 17 arasında önceki akşam okul servisinde tartışma yaşandı. Dün sabah okulda karşılaşan kızlar yine tartışmaya başladı. Betül D., Vuslat Ç.'ye "Sen lezbiyen misin " dedi. Bunun üzerine Vuslat Ç., cebindeki çakıyı çıkararak Gözde D.'yi bacağından, Betül D.'yi de kulağından yaraladı." 

İSTANBUL 

Arızalanan gemi, yalıya çarptı 
MUTLU BOZDAĞ İstanbul 
Rusya Federasyonu bandıralı, meyve ve sebze taşıyan 80 metre uzunluğundaki 'Fauna' adlı kuru yük gemisinin motoru, Karadeniz'e çıkmak üzere dün 01.30 sıralarında girdiği İstanbul Boğazı'nda arızalandı. Akıntıyla sürüklenen gemi, bir başka kuru yük gemisini sıyırarak geçti. Gemi, Vaniköy Caddesi'ndeki bir yalının demir korkuluklarına hasar verdi. 

İNGİLTERE 

Camilla kraliçe olabilecek 
NEVSAL ELEVLİ Londra 
İngiltere Devlet Bakanı Christopher Leslie, bir milletvekilinin sorusu üzerine yaptığı yazılı açıklamada, Prens Charles kral olduğu zaman Camilla'nın da otomatik olarak kraliçe unvanı alacağını söyledi. Leslie, yasalar değişmedikçe bunun kaçınılmaz olacağını söyledi. Daha önce yapılan açıklamalarda, Camilla'nın kraliçe değil, "kralın eşi" olarak anılacağı belirtilmişti. 

ABD 

Terri için geri sayım başladı 
DIŞ HABERLER SERVİSİ 
ABD Kongresi'nin kendisi için çıkardığı özel yasayla yaşama umudu doğan bitkisel yaşamdaki Terri Schiavo'nun davasının devredildiği federal mahkeme yargıcı, beslenme borusunun yeniden takılmasını reddetti. Schiavo'nun ailesi, davayı Temyiz Mahkemesi'ne taşımaya hazırlanıyor. 

ABD 

Dakikada 4 kişi veremden ölüyor 
Dünya Sağlık Örgütü WHO , dünyada dakikada 4 kişinin veremden öldüğününü, Asya'da ise her gün bin kişinin bu hastalık sonucu hayatını kaybettiğini açıkladı. WHO yaptığı açıklamada, Doğu Asya ve Pasifik'te her yıl kayıtlara geçmeyen yaklaşık 1 milyon verem vakası olduğunu da vurguladı. 




</TEXT>
</DOC>
