<DOC>
<DOCNO> 336974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko05.html </URL>
<DATE> 2005/04/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Lüks tüketim mallarının ÖTV oranları artırıldı... 
</HEADLINE>
<TEXT>

     Özel Tüketim Vergisi Kanunu'nda lüks tüketim malları olarak adlandırılan 4 sayılı listede yer alan bazı ürünlerin vergi oranları arttırıldı. 
     Bugünkü Resmi Gazete'de yayımlanarak yürürlüğe giren Bakanlar Kurulu Kararı ile 4 sayılı listede bulunan 113 üründen 62'sinin özel tüketim vergisi ÖTV oranlarında 13.3'er puan artış yapıldı. 
     Yeni düzenleme ile havyar, parfüm, kürk, poşetlenerek satılan kitap, broşür, gazete, kıymetli taşlar, cam seramiğinden mutfak eşyası, altın ve gümüş kaşık, çatal, televizyon kameraları, telsiz cihazları, tabanca ve kristal avizelerin özel tüketim vergisi oranları, yüzde 6.7'den yüzde 20'ye yükseltildi. 
     Çamaşır makinası, buzdolabı, televizyon ve fırının da aralarında olduğu ürünlere uygulanan özel tüketim vergisi oranları ise değişmedi. 

     
</TEXT>
</DOC>
