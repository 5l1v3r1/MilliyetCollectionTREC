<DOC>
<DOCNO> 318155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun17.html </URL>
<DATE> 2005/02/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Belçika, sömürgeciliğini yargılıyor 
</HEADLINE>
<TEXT>

     Brüksel'de açılan bir sergide, Belçika'nın sömürgecilik mazisi ''bugünün ışığında'' yargılanıyor. 
     Tervuren Müzesi'nde açılan, Ekim ayına kadar devam edecek sergide, 1908'den itibaren 52 yıl boyunca Belçika'nın sömürgesi olan Kongo'nun tarihi ile bu ülkenin sömürge olduğu dönemde yaşananlar çeşitli görüntü ve belgelerle gözler önüne seriliyor. 
     Serginin açılışı, siyasetçiler ve tarihçiler arasında çeşitli tartışmaları yeniden canlandırdı. Belçika devletinin kuruluşunun 175. yılı kutlamaları çerçevesinde, ''sömürgeci mazisi'' hakkında böylesine kapsamlı bir sergi sunulması, olumlu ve olumsuz yorumları beraberinde getiriyor. 
     Belçikalı tarihçiler, ''sömürgeci Almanların, İngilizlerin, Fransızların veya Portekizlilerin böyle bir şeye asla cesaret edemeyeceklerini, sömürgeciliklerini yargılayamayacaklarını'' söylüyorlar. 
     Sergi çerçevesinde, ''10 milyon Kongolunun soykırıma uğradığı'' iddiaları da ''hassas tartışmaları'' bir kere daha gündeme getiriyor. 
     Bazı tarihçiler, Kongo'da, her yıl 100 ila 500 bin yerlinin öldüğünü ileri sürerken, Belçika bu rakamları ve ''soykırım'' ifadesini kesinlikle reddediyor, iddiaların hiçbir ''bilimsel temele'' dayanmadığı üzerinde duruyor. 
     Hazırlıkları iki yıl süren ''Kongo Anısı Sömürgecilik Devri'' isimli sergide Afrikalıların bakış açılarına ve değerlendirmelerine de yer veriliyor. 
     Brüksel'de, Mayıs ayında, ''Kongo'da sömürgeci şiddeti'' isimli uluslararası bir toplantı düzenlenecek. 
     
</TEXT>
</DOC>
