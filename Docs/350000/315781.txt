<DOC>
<DOCNO> 315781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy22.html </URL>
<DATE> 2005/02/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Haluk Koç Başbakan açık ofsaytta 
</HEADLINE>
<TEXT>

     CHP Grup Başkanvekili Haluk Koç, Enerji ve Tabii Kaynaklar Bakanlığındaki "AK Enerji Operasyonunu", "AK Bayındır, AK Ulaştırma ve AK Sağlık"ın da izleyeceğini savunarak, Başbakan Tayyip Erdoğan'a, "Sayın Başbakan, evet 'Beraber yürüdünüz bu yollarda' şimdi sıra dokunulmazlıklara geldi. Başbakan'ın anladığı dille söyleyeyim Ofsayttasınız Sayın Başbakan, açık ofsaytta. Halk bayrak sallıyor, ama başbakan oyuna devam ediyor" diye seslendi. 
     TBMM'de, bazı CHP milletvekillerinin de katılımıyla basın toplantısı düzenleyen Koç, siyasetin oldukça hızlı bir sürece ve önemli kavşaga girdiğini söyledi. Bu kavşakta, "AK Enerji Operasyonunun" siyasetçi, işadamı ve borükrasiden oluşan bir "şeytan üçgenine" dönüşmeye başladığını anlatan Koç, toplum olarak birçok şeyin unutulduğunu söyledi. 
     3 Kasım öncesinde Başbakan Tayyip Erdoğan'ın 
     dokunulmazlıkların kaldırılması için verdiği sözü bugüne kadar çeşitli gerekçelerle ertelediğini anımsatan Koç, "Her konuda olduğu gibi çift kişilikli siyaset izleyen AKP'nin" CHP'li milletvekillerinin dokunulmazlıklarının kaldırılması taleplerini de kabul etmeyerek haklarındaki dosyaları dönem sonuna ertelediğini söyledi. Başbakan Erdoğan ile bazı bakanlar ve üst düzey AKP yöneticilerinin haklarındaki fezlekelerden bahseden Koç, "Böyle giderse hep sözünü ettikleri, "Tüyü bitmemiş yetimin hakkını korumayı bırak, siyaset kendini temizlemediği sürece o yetimlerin tüyleri bir daha hiç çıkmayacak. Suçlanan bürokratlar kendilerinin getirdikleri kişiler. Adını saptırmayalım AK Enerjiyi, AK Ulaştırma ve AK Sağlık da izleyecek, genişleyecek. Biz AKP dedikçe onlar hep 'hayır adımız AK Parti' diyorlardı. Şimldi biz diyoruz AK Bayındır, AK Enerji diye" şeklinde konuştu. Başbakan Erdoğan'ın Anayasa ve hukuk terimlerinden anlamadığını o nedenle anladığı futbol terimleriyle konuşmak istediğini kaydeden Koç, "Biliyorsunuz çok sevdiği şarkı var, Sayın Başbakan, evet 'Beraber yürüdünüz bu yollarda' şimdi sıra dokunulmazlıklara geldi. Başbakan'ın anladığı dille söyleyeyim Ofsayttasınız Sayın Başbakan, açık ofsaytta. Halk bayrak sallıyor, ama başbakan oyuna devam ediyor" şeklinde konuştu. AKP'nin "kendi sırtına dokunma patlarım ampülü koyduğunu, ancak milletin buna dokunacağını" ifade eden CHP'li Koç, Emek Platformunun bugün yapacağı hükümete genel uyarı eylemini desteklediklerini de söyledi. Haluk Koç, sorular üzerine Erkan Mumcu'nun bakanlık ve AKP milletvekilliğinden istifasını değerlendirmenin AKP yönetimine düştüğünü söylerken, "olayların akışını izleyeceğiz" demekle yetindi. Mumcu'nun AKP'nin alternatifsiz olduğu açıklamasını da değerlendiren Koç, "Siyasetin sol kanadında CHP temel ilkeleriyle pozisyonunu korumaktadır. Bu söz siyasetin sağ cephesinedir" dedi. Mumcu ile birlikte hareket edebilecek muhalif milletvekillerinin CHP'de bulunup bulunmadığıyla ilgili soruya ise Koç, "CHP'de parti içi yarış kültürü var, CHP içinden böyle bir aşamada bir kopma olacağını düşünmüyorum" dedi. Bugün AKP milletvekili olan AK Enerji Operasyonunda isimleri geçen Cemal Kaya ve Nezir Nasıroğlu'nun istifa ettikleri gün CHP'de yeterince sol anlayış olmadığından yakındıklarını da bir soru üzerine anımsatan Haluk Koç, "AKP'deki sol anlayışı herhalde kendileri için yeterince verimli bir tarla olarak görmüşler" dedi. 

ANKA 
     
</TEXT>
</DOC>
