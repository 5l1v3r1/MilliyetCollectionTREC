<DOC>
<DOCNO> 336109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo09.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Everton'ın Emre ısrarı 
</HEADLINE>
<TEXT>


Manchester United'ı yendikten sonra Şampiyonlar Ligi'ne katılma şansını yükselten İngiliz ekibi, milli yıldızı transfer etmek konusunda kararlı gözüküyor 


İngiltere Premier Lig takımlarından Everton, Emre Belözoğlu'na olan ilgisini artırdı. Hafta arasında Manchester United'ı yenip, gelecek sezon Devler Ligi'ne katılma şansını iyice yükselten Mavi - Beyazlılar'ın, Inter'e milli yıldızın transferi için teklif üstüne teklif yaptığı öğrenildi. İngiliz ekibinin sezon sonunda Inter'den ayrılmayı kafasına koyan Emre Belözoğlu ile de görüşmelerini sürdürdüğü ifade edildi. 
Everton, başarılı orta saha oyuncusu için İtalyanlar'a ilk planda 7 milyon Euro teklif etmişti. Ancak takımın Şampiyonlar Ligi şansının artması üzerine gelecek sezon güçlü bir kadro kurmayı amaçlayan David Moyes'in Emre'nin alınması için kulüp yönetimine baskı yaptığı bildirildi. 
Emre'nin Alman menajeri Frank Schneider da Everton'ın yıldız oyuncu ile görüştüğünü doğruladı. Galatasaray'dan ayrıldıktan sonra 4 sezondur Mavi - Siyahlı formayı giyen Emre ile Everton'ın yanı sıra iki İngiliz ekibi Arsenal ile Liverpool da ilgileniyor. 


</TEXT>
</DOC>
