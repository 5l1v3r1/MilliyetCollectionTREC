<DOC>
<DOCNO> 337426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo02.html </URL>
<DATE> 2005/04/27/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Aktuğ "Puan kaybına tahammülümüz yok, 3 puan istiyoruz" 
</HEADLINE>
<TEXT>

     Birinci Süper Futbol Ligi'nde hafta sonu deplasmanda Fenerbahçe ile karşılaşacak olan Trabzonspor'da, kulüp başkanı Atay Aktuğ, ligde puan kaybına tahammüllerinin olmadığını belirterek, ''3 puan istiyoruz'' dedi. 
     Bordo-mavili takımın antrenmanını izleyen Aktuğ, yaptığı açıklamada, lig lideri Fenerbahçe ile aralarında 6 puanlık fark olduğunu belirterek, ''Puan kaybına tahammülümüz yok. 3 puan istiyoruz. Fenerbahçe kazanırsa lig kopar. Lige renk vermek için bu maçı almamız gerekiyor'' dedi. 
     Fenerbahçe'nin lider bir takım, kendilerinin ise ligde iyi futbol oynayan ekiplerden biri olduğunu ifade eden Aktuğ, ''İsteriz ki her iki takım da güzel bir futbol sergilesin maçtan zevk alınsın. Trabzonspor, Trabzonspor gibi oynarsa, yenemeyeceği takım yoktur. Şükrü Saraçoğlu'nun atmosferinden çekinmiyoruz. Bizim için hiç fark etmez. 100 bin kişi de maçı izlese, sahadan galibiyetle ayrılmak istiyoruz'' diye konuştu. 
     Galatasaray'ın UEFA Kupası'nı tesadüfen aldığı yönünde son günlerde yapılan yorumlarla ilgili bir soruyu ise Aktuğ, ''Keşke bize de öyle bir tesadüf olsaydı'' diyerek yanıtladı. 
     
</TEXT>
</DOC>
