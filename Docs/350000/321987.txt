<DOC>
<DOCNO> 321987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas09.html </URL>
<DATE> 2005/03/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Prens Charles'a çıplak protesto... 
</HEADLINE>
<TEXT>

     Yeni Zelanda'yı ziyaret eden İngiltere tahtının Veliaht Prensi Charles, göğsünü açan protestocu kadınlarla karşılaştı. 
     Yeni Zelanda'nın Herald gazetesinin haberine göre, Charles, Avustralya ziyaretinde, yerlilerin üstü çıplak olarak yaptıkları danstan hoşlanmadığını belli ettiği için protesto edildi. 
     Başkent Wellington'da Yurttaşlar Meydanı'nda prensi görmek için toplanan yaklaşık 600 kişi arasından, yanlarında 1,5 yaşındaki bir çocukla çıkan 2 kadın, ''sömürge ayıbını göğsümden defet'' yazdıkları göğüslerini açarak protestoda bulundu. 
     Wellington polis müdürü Rob Pope, iki kadının ''toplum adabına uymayan aşırı davranıştan'' gözaltına alındıklarını bildirdi. 
     5 protestocu da ''Yerlilere yaptığınız soykırım yıllarınıza, monarşinize yazıklar olsun. Monarşiye ölüm'' yazılı pankart açtı ve slogan attı. 
     Yeni Zelandalılar, Avustralya yerlilerinde olduğu gibi Yeni Zelanda yerlileri Maorilerle yapılan toplumsal anlaşmanın da İngiltere'nin üstü kapalı tavrıyla uygulatılmadığını bildirdiler. 
     Prens Charles, protestolara gülümseyerek tepki verdi. 
     İngiliz Milletler Topluluğu'na bağlı Yeni Zelanda ile Avustralya, İngiltere Kraliçesi II. Elizabeth'in simgesel devlet başkanlığını temsil eden iki genel vali aracılığıyla parlamenter demokraside başbakanlar Helen Clark ve John Howard hükümetlerinin yönetiminde. 
     Yeni Zelanda'da üç günlük ziyaretini perşembe tamamlayacak olan Prens Charles, Fiji Adaları'ndan İngiltere'yi dönecek. 

     
</TEXT>
</DOC>
