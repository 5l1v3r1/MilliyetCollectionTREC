<DOC>
<DOCNO> 342987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy04.html </URL>
<DATE> 2005/05/16/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Menderes çok sert DYP'yi kurda kuşa yedirmeyiz 
</HEADLINE>
<TEXT>

     DYP’de istifalara yol açan Büyük Kongre sonrası Aydın Menderes’ten de olağanüstü konrge sinyali geldi. 
     Eski İstanbul Milletvekili Aydın Menderes, ANKA’nın DYP kongresine ilişkin soruları üzerine, "Şu anda bir değerlendirme yapmam. Ama bir yanlış yapılmışsa DYP o yanlışı düzeltir" dedi. 
     Menderes, şunları dile getirdi 
     "GİK seçimleri ve diğer organlara yapılan seçimlerle ilgili eleştiriler sürekliyse, DYP camiasının içine sinmemişse bunun çözümü olağanüstü büyük kongredir. Ancak bunları önümüzdeki günlerde daha net bir şekilde görür, gerekirse tam bir değerlendirmeyle birlikte bir açıklama yaparım, bunlar ön düşüncelerimdir." Menderes, hiçbir göreve talip olmadığını, hiç kimsenin de kendisine bir görev teklif etmediğini söyledi. DYP’den bir kişinin bile ayrılmamasını isteyen Menderes, "DYP bugünkü Genel Başkanıyla, bugünkü GİK’le var olmuş değildir. 
     Bunlardan sonra da var olacaktır. Geleneği olan koskoca bir camiadır" diye konuştu. 
     Menderes, "Kongre bir daha toplanır, bir daha toplanır" derken, Türkiye’nin hızla muhalefet boşluğunu dolduracak bir parti beklediğini, bunun ise DYP olduğunu savundu. 
     Menderes, "Bu tarihi misyondan DYP kendini uzak tutamaz, ıskalayamaz, ’ben seçildim oldu, seçtirdim oldu’ ile bitecek iş değildir hiç kimse ayrılmamalıdır. Çözüm DYP içinde bulunur, bekleyeceğiz. DYP’yi kurda kuşa yedirmemek boynumuzun borcudur" dedi. 
     
</TEXT>
</DOC>
