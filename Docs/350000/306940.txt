<DOC>
<DOCNO> 306940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun21.html </URL>
<DATE> 2005/01/16/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
KKTC'den Güney Asya'ya yardım... 
</HEADLINE>
<TEXT>

     KKTC Sağlık ve Sosyal Yardım Bakanlığı'nın gönüllü 10 kişilik sağlık ekibi, Güney Asya'daki felaketzedelere tıbbi yardımda bulunmak amacıyla bu akşam KKTC'den ayrıldı. 
     Sağlık ekibinin gidişinde, Lefkoşa Dr. Burhan Nalbantoğlu Devlet Hastanesi'nde bir tören düzenlendi. Törene Başbakan Mehmet Ali Talat, Sağlık ve Sosyal Yardım Bakanı Hüseyin Celal ile diğer yetkililer katıldı. 
     Başbakan Talat, burada yaptığı konuşmada, ''Kıbrıs Türkünün zor durumda olan ve acı çeken insanlara karınca kararınca yardım omuzlamasının önemli bir sorumluluk olduğunu'' vurgulayarak, gönüllü sağlık ekibini ve bakanlığı kutladı. 
     KKTC hükümetinin mali yardımda da bulunacağını hatırlatan Başbakan Talat, sağlık ekibinin yapacağı tıbbi yardımın ayrı bir önemi olduğunu kaydetti. Talat, ''Asıl iş sizin. Biz sadece destek olacağız' dedi. 
     Talat, ''gönüllülerin gerçekleştireceği yardımın Kıbrıs Türkünün dünyayla bütünleşmesine yönelik bir adım olarak da algılanması gerektiğini'' ifade ederek, ''Olaya sahip çıkmanız önemli bir fedakarlık. Kıbrıs Türkünün gücü oranında yapacağı yardım her zaman anılacak'' dedi. 
     KKTC Sağlık ve Sosyal Yardım Bakanı Hüseyin Celal da, kısa sürede hazırlanan gönüllü ekibe teşekkür etti ve çalışmalarına daima destek vereceklerini söyledi. 
     37 kişilik Türkiye Sağlık Bakanlığı ve Kızılay sağlık grubuyla Endonezya'ya gidecek KKTC ekibi, 4 doktor ve 6 hemşireden oluşuyor. 
     Lojistik desteğini Türkiye Sağlık Bakanlığı ile Kızılay'ın sağlayacağı grup, bu akşam saat 23.00'de İstanbul Atatürk Havalimanı'ndan THY'nin tarifeli uçağıyla Bangkok'a hareket edecek. 
     
</TEXT>
</DOC>
