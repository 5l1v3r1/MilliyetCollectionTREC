<DOC>
<DOCNO> 301533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun25.html </URL>
<DATE> 2004/12/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yuşçenko ilk ziyaretini Moskova'ya yapacak 
</HEADLINE>
<TEXT>

     Ukrayna'da başkanlık seçiminin galibi Viktor Yuşçenko, ilk ziyaretini Rusya'nın başkenti Moskova'ya yapacağını doğruladı. 
     Rus İzvestia gazetesine demeç veren Yuşçenko, Rusya ile normal ilişkilerin tesis edilmesi için Ukrayna'nın biraz zamana ihtiyacı olduğunu da belirterek, ''Büyük olasılıkla ilk ziyaretimi Moskova'ya yapacağım. Rusya'ya, ilişkilerimizin Ukrayna'da bazı sınıflarca belirlendiğini ve şimdiye kadar bozuk olduğunu göstereceğim. Bu sayfa kapanabilir ve kapanmalıdır'' ifadesini kullandı. 
     ''Rusya'nın seçim kampanyasına karışması'' ve ''bir adayı desteklemek için yapılan propagandanın'' milyonlarca Ukraynalı için ciddi bir yara olduğu söyleyen Yuşçenko, ''Rusya ile eski ilişkilerimizi tesis etmek için 1 aylık çalışma zamanından daha fazlasına gerek olacak'' dedi. 
     Bununla birlikte Ukrayna'nın Rusya ile ilişkilerin gerekli olduğunun bilincinde olduğunu söyleyen Yuşçenko, ''Moskova'nın Rus yanlısı başkanlık adayı Viktor Yanukoviç'in afişleriyle donatılmış olduğunu unutabiliriz. Ukrayna'nın çıkarlarını düşünüyorsak Rusya'nın ortağımız olduğunun kesin olarak anlaşılması gerek. Rusya ile anlaşmaya varmak, bugün çözülmesi en karmaşık mesele değildir'' dedi. 
     Ukrayna'daki ''Turuncu Devrim''in lideri Yuşçenko, pazar günü yenilenen seçimin ikinci turunda oyların yüzde 52.02'sini almış ve oyların tamamına yakının sayılmasının ardından Yanukoviç'in 8 puan önünde seçimi tamamlamıştı. 
     Nihai sonuçlar henüz açıklanmadı. Yanukoviç, dün yaptığı açıklamada, Amerikalıları Ukrayna'daki seçimlere ''planlı ve sistematik biçimde'' etkide bulunmakla suçlamış ve Yuşçenko'nun zaferini kabul etmemişti. 
     
</TEXT>
</DOC>
