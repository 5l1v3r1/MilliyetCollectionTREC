<DOC>
<DOCNO> 333174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/siyaset/siy01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diaspora'yı çok kızdırdılar 
</HEADLINE>
<TEXT>


Türkiye dışındaki Ermeni sözcüleri, Mahçupyan ve Dink'i, "Türkiye'nin rehineleri" diye suçladı 

BRÜKSEL Milliyet 


Avrupa Parlamentosu çatısı altında Yeşiller Grubu'nun inisiyatifiyle düzenlenen, "Türkiye'deki Ermeniler" konulu konferans, Ermeni diasporasının sert tepkisine neden oldu. Strasbourg'da önceki gün düzenlenen toplantı sırasında diaspora temsilcisi Laurent Leylekian'ın, katılımcılardan Etyen Mahçupyan ve Hrant Dink'i, "Türkiye'nin rehineleri" olarak tanımlamasının ardından net bir şekilde ortaya çıkan ayrılık, dün de Avrupa Ermeni Federasyonu'nun EAFJD yazılı açıklamasına yansıdı. Toplantıyı "gösteri" olarak tanımlayan açıklamada EAFJD Direktörü olan Leylekian'ın sözlerine yer verildi. Leylekian, toplantının amacının Ankara'nın "soykırımı" tanıma yönünde ilerleme sağlaması olmadığını belirterek, "Türkiye'deki Ermeni azınlığının 2 üyesinin konuşmaları anlaşılmazlık ve tutarsızlıkla parıldıyordu. Biz Türkiye'nin rehinesi değiliz, siz bizi tanımıyorsunuz biz her şeyden önce birer Türkiye vatandaşıyız" dedi. Mahçupyan ve Dink'in, "derin korku altında oto- sansür uyguladıklarını" iddia eden Leylekian, konferansın Türk stratejisine uygun olduğunu ve bu stratejinin amacının konuyu uluslararası alandan uzak tutmak olduğunu söyledi. 

'Arşivlerimiz açık' 

Askeri Tarih ve Stratejik Etüd Başkanı Korgeneral Erdoğan Karakuş da, soykırım iddialarıyla ilgili askeri arşivlerin saklandığı iddialarına ilişkin dün brifing verdi. Genelkurmay arşivlerinin Arşivlerden Yararlanma Kanunu'na göre tamamen açık olduğunu kaydeden Karakuş, "Osmanlıca orijinal belgelerin Türkçe ve İngilizce çevirisinin yer aldığı 4 ciltlik bir kitap var" dedi. 


</TEXT>
</DOC>
