<DOC>
<DOCNO> 328782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/spo04.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz düellosu 
</HEADLINE>
<TEXT>


Trabzonspor Yönetimi, "Herkesi vicdanlarına danışmadan konuşmamaya davet ediyoruz" dedi. Aktuğ, "Futbolun sahada oynanıp bitmesini istiyoruz" diye konuştu 


Fenerbahçe'nin, Trabzonspor Başkanı Atay Aktuğ'un açıklamalarına sert bir dille yanıt vermesi, Bordo - Mavililer'i kızdırdı. Resmi internet sitesinden dün bir açıklama yapan Karadeniz ekibinin yönetim kurulu, şu ifadelere yer verdi 
"Türk futbolunda haksızlığa, adaletsizliğe ve haksız rekabete karşı başkaldırının sesi olan Trabzonspor Kulübü yönetimi olarak şunun altını ısrarla çizmek isteriz ki Trabzonspor'un şerefli tarihinin yazıldığı beyaz sayfalar her türlü iftira ve karalamaya karşın bembeyaz kalacaktır. Herkesi vicdanlarına danışmadan konuşmamaya davet ediyoruz. Yönetim olarak, başta bizleri suçlamaya çalışanlar olmak üzere yeşil sahada rekabet ettiğimiz tüm kulüplerin tarihlerinin de Trabzonspor'unki gibi bembeyaz olduğunu düşünmek istiyoruz." 
Başkan Atay Aktuğ da, "Trabzonspor, sahada futbol oynamak amacında. Biz, futbolun sahada oynanıp bitmesini istiyoruz. Fenerbahçe Kulübü eski Başkanı Ali Şen, kendi dönemlerinde nasıl şampiyon olduklarını açıkladı. Biz ortamı gerginleştirmek istemiyoruz. Gerginleştiren, Fenerbahçeliler" diye konuştu. 

Her şartta şampiyon 

Trabzonspor Teknik Direktörü Güneş, "Ligde şampiyon olamayabiliriz ama futbol şampiyonu olacağız" dedi 

ADNAN SUNGUR 

Trabzonspor Teknik Direktörü Şenol Güneş, Bordo - Mavililer'in lig şampiyonluğu için söz vermedi, ancak futbol oynama şampiyonu olacaklarını söyledi. 
Göreve geldiğinden bu yana takımın daha fazla gol pozisyonuna girdiğine dikkat çeken Şenol hoca, "Bu sezon, şampiyon oluruz, diyemem. Böyle bir iddiam da yok. Ama bu hedefi kovalayacağız. Olmayabiliriz de. Ama benim iddiam, futbol oynama şampiyonu olmak. Takım olarak sahadaki futbolumuzla zevk veriyoruz. Sezon sonunda bu unvanımızı tescil etmek arzusundayız" diye konuştu. 

Yattara'dan torpilli 

Ankaraspor maçının hazırlıklarına devam eden Trabzonspor, genç takımıyla yaptığı antrenman karşılaşmasını 2-1 kazandı. Bordo - Mavililer'in iki golünü de Mehmet Yılmaz atarken, gençler buna Emrah Kol ile yanıt verdi. Genç takımın kadrosunda Gineli oyuncu İbrahima Yattara'nın yeğeni olduğu bildirilen Mohammed Lanine Keita da yer aldı. 18 yaşında olan ve dün Trabzon'a gelen futbolcu, vasat bir görünüm ortaya koydu. Keita bir süre denenecek. 


</TEXT>
</DOC>
