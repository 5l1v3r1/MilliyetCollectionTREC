<DOC>
<DOCNO> 320028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy43.html </URL>
<DATE> 2005/03/02/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
AK Parti Karşıyaka ilçe yönetimi istifa etti... 
</HEADLINE>
<TEXT>

     AK Parti Karşıyaka İlçe Yönetim Kurulu istifa etti. 
     AK Parti Karşıyaka İlçe Başkanı Ali Aslan imzasıyla yapılan yazılı açıklamada, yönetim kurulunun ''liyakat açısından eksiklik ve ekonomik açıdan yetersizlik'' nedeniyle istifa ettiği belirtilerek, istifaların İl Başkanı Ali Aşlık'a yazılı olarak iletildiği bildirildi. 
     Açıklamada, şu ifadelere yer verildi 
     ''Büyük bir onurla sürdürmekte olduğumuz ilçe başkanlığı ve ilçe yönetim kurulu üyeleri olarak, liyakat açısından eksiklik ve ekonomik açıdan yetersizlik nedeniyle, başta partimize ve Karşıyakamıza yakışır, ekonomik açıdan durumu daha iyi, ehliyet, liyakat ve sadakat ilkelerine daha uygun ve saygın kişilerin önünü açmak, partimize, Karşıyakamıza ve ülkemize karşı ilkeli, dürüst ve örnek bir davranışta bulunmak ve emanet koltukları işgal etmemek adına, görevimizden istifa etmeyi vicdani bir sorumluluk ve zorunluluk olarak değerlendirmekteyiz. 
     Saydığımız nedenlerden dolayı İl Başkanımız Ali Aşlık'ın uygun gördüğü tarih itibarıyla geçerli olmak üzere, istifalarımızı tek tek yazılı olarak İl Başkanlığı'na sunduğumuzu saygıyla duyururuz.'' 
     
</TEXT>
</DOC>
