<DOC>
<DOCNO> 301507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yazar/uras.html </URL>
<DATE> 2004/12/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Borcu borçla ödeyebiliyoruz 
</HEADLINE>
<TEXT>


Hazine, 2004 yılında nakit ve nakit dışı borçları için 180.6 katrilyon lira faiz ve anapara ödemesi yaptı. 
Sayın okuyucularıma 180.6 katrilyon liranın ne anlama geldiğini hatırlatmak için birkaç büyüklükten söz edeyim. Bizim ülkemizde şimdilerde dolaşımdaki para miktarı 12.9 katrilyon lira. Bankalarda yıllardır biriken yurtiçi yerleşiklerin halkın tasarruf mevduatı toplamı 98.8 katrilyon lira. Mevduat bankalarının bugüne kadar ekonomiye kullandırdıkları tüm kredilerin toplamı 74.2 katrilyon lira. Bu büyüklüklere bakınız. Sonra Hazine'nin bir yılda ödediği borç rakamı olan 180.6 katrilyon liranın ne büyük bir rakam olduğunu anlayınız. 
Hazine 2004 yılında yaptığı ödemelerin 50.0 katrilyon lirasını faiz olarak yaptı. Açık anlatımıyla ekonomiye yıl içinde Hazine'den 50.0 katrilyon lira faiz olarak aktı. 
Ödemenin 130.6 katrilyon lirası da anapara ödemesiydi. 
Hazine bu ödemeleri yapmak için nereden para buldu 
Hazine, borçların anapara ödemelerinin tamamını yeniden borçlanarak, faiz ödemelerinin yüzde 65'ini borç para bularak karşılayabildi. 
Başka anlatımla, 18.6 katrilyon lira ödeme yapmak için 163.1 katrilyon yeniden borç buldu. Yıl içinde yeniden bulunan borcun yapılan ödemeye oranı yüzde 90.3 dolayında. 
Bütçeden "faiz dışı fedakarlık" yapılarak ayrılan 17.5 katrilyon lira, 50.0 katrilyon lira, faiz ödemesinin sadece yüzde 35.0'ini teşkil ediyor. Bütçeden ayrılan para faiz ödemesini bile karşılayamadığı için faizin geri kalan kısmını ödemek uğruna Hazine yeni borçlanmaya gitmek zorunda kaldı. 
Bu rakamları neden veriyorum 1 Biz henüz borç stokunu azaltacak şekilde, anapara ödemesine geçemedik. 2 Biz henüz mevcut borç stokunun faizini bile bütçeden ödeyemiyoruz. Borçlanarak ödüyoruz. 3 Hazinemiz çok büyük iş yapıyor. Bu büyüklükte bir borcu, aksatmadan, başarıyla döndürüyor. Hazine'de bu işi yapanlara teşekkürler... 
Ama geliyoruz en önemli noktaya... 1 Borç sorunumuz önemini koruyor. 2 Bu yapıyla borç ancak devamlı borçlanmayla döndürülür. 3 Bu borcu döndürme işi bizi çok yoruyor. 4 Bu borcun yapısı bozuk. Bu yapı düzelmeden borçtaki bu çarpık tablo düzelemez. 5 Geliniz bir an önce bu çarpık yapıyı düzeltme işini ciddi ciddi düşünelim. 

2004'te Hazine, borcu borçlanarak ödemeye devam etti katrilyon TL Borç ödeme 180.6 - Faiz 50.0 - Anapara 130.6 Borçlanma 163.1 Bütçeden ödeme 17.5 



</TEXT>
</DOC>
