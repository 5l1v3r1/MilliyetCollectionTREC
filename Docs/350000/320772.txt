<DOC>
<DOCNO> 320772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo46.html </URL>
<DATE> 2005/03/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
A. Sebatspor Ne pahasına olursa olsun Konyaspor maçını kazanmalıyız 
</HEADLINE>
<TEXT>

     Birinci Süper Futbol Ligi'nin son sırasında yer alan ve hafta sonunda sahasında Konyaspor ile karşılaşacak olan Akçaabat Sebatspor, 3 gün önce kampa girdi. 
     Kulüp başkanı Veli Sezgin, A.A muhabirine yaptığı açıklamada, futbolcuların isteği doğrultusunda dün gece Maçka Büyük Sümela Otel'de kampa girdiklerini belirterek, ''Bu da sporcularımızın maça ne kadar önem verdiğini ve 3 puan almak istediklerini gösteriyor'' dedi. 
     Ligde gelecek 6 haftadaki maçların 4 ünü sahalarında yapacaklarını kaydeden Sezgin, ''Fikstür avanatajımız var ama ilk olarak ne pahasına olursa olsun Konyaspor maçını kazanmalıyız. Kazanırsak sporcularımıza güven gelecektir. Seri yakalayacağımız düşüncesini taşıyoruz. Futbolcularımıza güveniyoruz'' diye konuştu. 
     Dün habersiz biçimde kentten ayrılan Tunuslu oyuncu Amir'in geri dönmesinin sözkonusu olmadığını da ifade eden Sezgin, şöyle konuştu 
     ''Bu olay menajerinden kaynaklandı. Biz Amir'in bonservis bedelini ödedik. Menajeri bizden anlaşmaya vardığımız rakamdan daha fazla para talep etti. Biz de vermeyince oyuncusunu geri çağırdı. Bu konuda taviz vermeyiz. Sezon sonunda istediğimiz parayı getirdiği takdirde bonservisini veririz. Bu futbolcunun idmana çıkmadığına dair noter tespiti yaptırdık.'' Öte yandan, günü idman yapmadan geçirecek olan kırmızı-beyazlı takımda, sakatlığı bulunan Hasan Özer'in büyük olasılıkla Konyaspor maçında görev alacağı öğrenildi. 
     
</TEXT>
</DOC>
