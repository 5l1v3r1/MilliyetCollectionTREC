<DOC>
<DOCNO> 348142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yazar/yilmaz.html </URL>
<DATE> 2005/06/02/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
İran'daki kayıp Havaş'ı getirdi 
</HEADLINE>
<TEXT>


TMSF ile yaptığı anlaşma gereği 435 milyon dolar borç ile medya sektöründe "patronluğunu" ilan eden Ciner Grubu Başkanı Turgay Ciner, 1995 yılında özelleştirmeden satın aldığı, Havaalanları Yer Hizmetleri A.Ş. Havaş ile adım attığı havacılık sektöründen iki günde çıktı 
Yurtiçinde ve dışında kıran kırana ihalelere giren Tepe-Akfen ortaklığı TAV ise, Ciner'in "Havacılık sektöründen çekiliyorum, Havaş'ı size satayım" teklifi üzerine, Havaş'ın yüzde 60 hissesini satın alarak, hem Türkiye'deki yer hizmetleri pastasının yüzde 40'ına, hem de İzmir'deki Adnan Menderes Havalimanı işletmesine sahip oluyor. 
Atatürk Havalimanı'nı son 5 yıldır işleten, aynı zamanda Ankara'da Esenboğa Havalimanı Dış Hatlar Terminali yap-işlet-devret ihalesini alan TAV, sektörde hizmet çeşitliliğini artırarak, derinlik kazanmayı hedefliyor. 
TAV, bu alışverişle, 1998'de Ciner'den Havaş hisselerinin yüzde 40'ını satın alan Swissport International'ın da ortağı oluyor. 
Geçtiğimiz hafta Atatürk Havalimanı ihale tarihinin de Haziran'ın 3'ünden, 10'na çekildiğini belirtmeliyim. 

Rekabet yaratacaktı 
TAV konsorsiyumunun iki ortağından Tepe Grubu CEO'su Prof. Abdullah Atalar ile Akfen'in patronu Hamdi Akın, ortak bir noktaya işaret ediyorlar 
"İran havalimanı ihalesini iptal edince, yer hizmetleri makine parkımız elimizde kaldı. Bu yatırımı değerlendirmek için Türkiye'de yer hizmetleri veren firma izini aldık. Havaalanları yer hizmeti cirosunun yüzde 50'sini THY yapıyor, kalanını ise Çelebi ile birlikte Havaş paylaşıyor. Sektör kuracağımız 4. şirketi kaldıracak derinliğe sahip değildi, Havaş cazip bir teklif oldu." 
Prof. Atalar ve Akın, "Yurtdışı ihalelerde havacılık sektörü şemsiyesi altında, yer hizmetlerinden free-shop'lara kadar tüm hizmetleri veren bir "paket" oluşturmak istiyoruz" sözlerini de paylaşıyor. 
Fırsatlar her iki grubu da, en kritik "durumda" yakalıyor. O nedenle Havaş'ın bedeli üzerinde yorum yapmak güçleşiyor speküle edilen rakam 110 milyon dolar. 

Bayındır işi çözüldü 
Adnan Menderes Dış Hatlar Terminal ihalesini "k rsız" noktada aldığı ileri sürülen Bayındır yüzde 35 -Ciner yüzde 65 konsorsiyumu, sorunlu yollardan geçti. Ciner şartname gereği, Antalya Dış Hatlar Terminali "yeterlilik belgesi" olan Bayındır ile ihaleye girdi. Bayındır, ihale sonrası Ciner'e "benden belge, senden para" formülünde direndi. Ulaştırma Bakanlığı da TMSF'ye geçen Bayındırbank nedeniyle "devlete borçlu bir şirketi ihaleye almaktan" ötürü rahatsızdı. 
2004 yılının ağustos ayında yapılan ihalenin sonucu aralık ayında ilan edilebildi. Bayındır-Ciner konsorsiyumu, kendilerine tanınan sürenin dolmasına bir hafta kala şirket kuruluşunu DHMİ'ye bildirebildi. 20 Mayıs günü kurulan şirkette, Bayındır "sembolik" ortaklığı kabul etti Yeterlilik belgesi olan TAV'ın Havaş'ı satın almasıyla, Bayındır'a ihtiyaç kalmıyor. 

Önce yönetim gitti 
Havaş'ın TAV'a satışından 10 - 15 gün önce, yönetim kademesinde kriz çıkıyor. Ciner, Havaş Yönetim Kurulu Başkanı Murat Öztürk ve ekibinin işine son veriyor. 
Öztürk, 31 yaşında THY genel müdür yardımcısı oluyor. Kariyerine Havaş-Çelebi-Havaş Genel Müdürü olarak devam ediyor. Topu topu "aynı faaliyet alanında" rakip iki şirket var genel müdür bir orada, bir burada... Ciner, Öztürk'ten boşalan koltuğa Ciner Grubu Yönetim Kurulu Başkan Yardımcısı ve eski enerji bürokratlarından Uğur Doğan'ı oturtuyor. Ciner, bu süre içinde Havaş'ı da "iyi paraya" gözden çıkarıyor. Öztürk ile Ciner'in yollarını ayırma nedeni, "ıvır zıvır" işler olduğu söylense de sektördeki "büyük balık" Atatürk Havalimanı ihalesindeki pürüzler ve İzmir'deki ihalenin başlarına dert açması gibi duruyor. 
TAV kazmayı gökyüzüne, Ciner yeraltına vuruyor kalıcı izler bırakırlar umarım. 



</TEXT>
</DOC>
