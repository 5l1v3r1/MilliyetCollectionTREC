<DOC>
<DOCNO> 349405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo17.html </URL>
<DATE> 2005/06/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alman basınında Türkiye-Yunanistan maçı... 
</HEADLINE>
<TEXT>

     Milli futbolcu Yıldıray Baştürk, Alman Bild Gazetesi'ne yaptığı açıklamada, ''Hakem Merk, ufak olaylara da düdük çaldı. Dünya Şampiyonası Finalleri'ne katılma hayalimiz uzaklaştığı için öfkeliydim'' dedi. 
     Frankfurter Rundschau Gazetesi ise Türkiye-Yunanistan karşılaşmasının hakemi Markus Merk'in iyi bir yönetim göstererek, komplo teorileri ile tanınan Türk gazetecilerinin eleştirilerine hedef olmadığını yazdı. 
     Merk'in, Yunanistan Milli Takımı Teknik Direktörü Otto Rehhagel ile 30 yıldan bu yana tanıştığı belirtilen haberde, karşılaşma öncesinde Merk'in bu maçı yönetmesinin bazı Türk gazeteleri tarafından ''Skandal'' olarak nitelendirildiği hatırlatıldı. 
     Merk'in kusursuz bir maç yönettiği, Yıldıray'a gösterdiği kırmızı kartın bile hiç bir Türk gazetesi tarafından ciddi şekilde eleştirilmediği kaydedildi. 

     
</TEXT>
</DOC>
