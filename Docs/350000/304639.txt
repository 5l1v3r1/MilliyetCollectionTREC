<DOC>
<DOCNO> 304639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun35.html </URL>
<DATE> 2005/01/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yaklaşık 60 bin Felluceli kente döndü... 
</HEADLINE>
<TEXT>

     Irak'ta, Amerikan ordusunun geçen yıl düzenlediği operasyon ve kanlı çatışmalardan kaçan 60 bin kadar Fellucelinin kente döndüğü bildirildi. 
     Irak hükümetinden yapılan açıklamada, ''kente dönenlerin sayısının, 23 Aralık'tan bu yana 60 bine ulaştığı'' belirtildi. 
     Açıklamada, ''Felluce'nin El Colan, Naimiye, Tamim, Bazara, Dur El Sekak mahalleleri ile kentin başka bölgelerinde yaşayan sakinlerin evlerine döndüğü'' ifade edildi. 
     Irak hükümeti ayrıca, bir hafta içinde Fellucelilerin diğer bölümünün kente döneceğini bildirdi. 
     Iraklı yetkililer ve Amerikan ordusu, geçen yıl 23 Aralık'ta kentin bazı mahallelerinde yaşayan sakinlerin Felluce'ye dönmesine izin vermişti. 
     Amerikan güçlerinin geçen yıl 8 Kasım'da Felluce'de direnişçilere karşı başlattığı saldırıların ardından 250 bin ila 300 bin Felluceli evlerini terk etmişti. 
     
</TEXT>
</DOC>
