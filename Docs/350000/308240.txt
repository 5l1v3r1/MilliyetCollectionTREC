<DOC>
<DOCNO> 308240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonsiy01.html </URL>
<DATE> 2005/01/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yüce Divan'ın gündemi yoğun... 
</HEADLINE>
<TEXT>

     Yüce Divan, Şubat ayında ilk kez eski bir başbakanı yargılayacak. Eski Başbakan Mesut Yılmaz'ın, Yüce Divan'da, ''Türkbank ihalesine fesat karıştırmak'' suçundan 16 Şubat'ta yargılanmasına başlanacak. 
     Yüce Divan 11 yıl aradan sonra çalışmaya, eski Enerji ve Tabii Kaynaklar bakanları Cumhur Ersümer ve Zeki Çakan'ın yargılanmasıyla başladı. 
     Eski Başbakan Mesut Yılmaz ile 5 eski bakanın Yüce Divan'a sevkine ilişkin TBMM Soruşturma Komisyonu raporlarının incelenmesi ve duruşma günlerinin verilmesiyle Yüce Divan'ın yargılama maratonu da Şubat ayında hız kazanacak. Yüce Divan, 3 Şubat Perşembe günü, Ersümer ve Çakan'ı yargılamaya devam edecek. Davanın 4. duruşmasında iddia makamında bulunan Yargıtay Cumhuriyet Başsavcısı Nuri Ok'un dava sürecine ilişkin istemleri karara bağlanacak. 
     Suçlamalara konu olan iddialarla ilgili olarak bazı ihale sözleşmeleri, konuyla ilgili Yargıtay'da ve Ankara Adliyesi'nde açılan davaların iddianame ve aşamalarıyla ilgili bilgi istenmesini talep eden Ok, aralarında Enerji ve Tabii Kaynaklar Bakanı Hilmi Güler, işadamları Şarık Tara, oğlu Sinan Tara, Korkmaz Yiğit, gazeteci Nazlı Ilıcak ile Enerji ve Tabii Kaynaklar Bakanlığı'nda bağlı ve ilgili kuruluşlarda söz konusu dönemde görev yapan bürokratların da bulunduğu yaklaşık 50 kişinin tanık olarak dinlenmesini istiyor. 
     
     ÖZKAN VE ÖNAL'IN YARGILANMASI 
     Yüce Divan, 8 Şubat Salı günü, eski Devlet Bakanı ve Başbakan Yardımcısı Hüsamettin Özkan ve eski Devlet Bakanı Recep Önal'ı yargılamaya başlayacak. 
     Yüce Divan'a sevk kararında Özkan ve Önal'ın ''bakanlıkları sırasında Halk Bankası yöneticilerini korumak ve sorumluların yargılanmalarını önlemek kastıyla, bilerek ve isteyerek ilgili kuruluşların raporlarının gereğinin yapılmasını geciktirerek, gerekli tedbirleri zamanında almayarak, takdir hakkını amacı dışında kullanıp, kanuni yetkilerini aşarak ve yasaya aykırı uygulamalarda bulunarak Halk Bankası'nın zarara uğramasına neden oldukları'' kaydediliyor. Özkan ve Önal'ın bu eylemlerine uyan Türk Ceza Kanunu'nun ''görevi kötüye kullanma'' suçunu düzenleyen 240. maddesine göre yargılanmaları isteniyor. TCK'nın 240. maddesi 1 yıldan 3 yıla kadar hapis cezası öngörüyor. 
     
     YILMAZ VE TANER'İN YARGILANMASI 
     Eski Başbakan Mesut Yılmaz ile eski Devlet Bakanı Güneş Taner, 16 Şubat Çarşamba günü Yüce Divan karşısına çıkacak. 
     Yılmaz ve Taner'in Yüce Divan'a sevk kararında, ''Türkbank ihalesi sürecinde ihalenin yapımında ve fiyat oluşumunda fesat karıştırmak suretiyle güdümlerinde bir medya düzeni kurmak için tüm organizasyonları gerçekleştirdikleri, böylece siyasi rant amaçladıkları, ayrıca Türkbank ihalesi ile doğrudan ilişkisi bulunmayan üçüncü şahıs konumundaki Kamuran Çörtük'e ihalede üstlendiği aracılık misyonunun karşılığı olarak Genç TV'nin bedelsiz olarak verilmesini sağladıkları'' belirtiliyor. 
     Yılmaz ve Taner'in TCK'nın ''devlet alım-satımına fesat karıştırmak'' suçunu düzenleyen 205 10 yıldan aşağı olmamak üzere hapis , ceza artırımı ve memuriyetten men cezası öngören 219 1-4 ve 33. maddeleri uyarınca cezalandırılmaları isteniyor. 
     
     AYDIN VE TOPÇU'NUN YARGILANMASI 
     Eski Bayındırlık ve İskan Bakanı Koray Aydın'ın yargılanmasına 24 Şubat Perşembe günü başlanacak. 
     Aydın'ın bakanlığı dönemindeki ihalelerin tamamına yakınının istisnai bir usul olan davetiye usulüyle yapıldığı, böylelikle istisnai ihale usulünün uygulanmasının kural haline getirildiği ve bu suretle de kamunun zararına neden olduğu kaydedilen sevk kararında, Aydın'ın çeşitli dönemlerde verdiği mal bildirimlerinde özellikle döviz varlıkları yönünden büyük farklılıklar bulunduğu, 1995 yılındaki mal bildirimi ile Soruşturma Komisyonu'na verdiği mal bildirimi arasındaki farklılık ve artışların özellikle 29 Mayıs 1999 ile 5 Eylül 2001 tarihleri arasındakinin izah edilemediği öne sürülüyor. 
     Koray Aydın'ın bu nedenlerle TCK'nın ''görevi kötüye kullanma'' fiilini düzenleyen 240 ve ''rekabet koşullarını engellemek'' fiilini düzenleyen 366. maddeleri ile 3628 sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'nun 13. maddesi uyarınca yargılanması talep ediliyor. 
     Yüce Divan, Yargıtay Cumhuriyet Başsavcısı Nuri Ok'un istemi üzerine, Koray Aydın'ın, eşinin ve çocuklarının 2 milyon 320 bin dolar ve 2 milyon 317 bin mark karşılığı euro değerindeki döviz, para, taşınır veya taşınmaz mallarına tedbir koymuştu. 
     Yüce Divan, 2 Mart Çarşamba günü ise eski Bayındırlık ve İskan Bakanı Yaşar Topçu'yu yargılamaya başlayacak. 
     Sevk kararında Topçu'nun bakanlığı dönemindeki ihalelere fesat karıştırdığı ifade edilerek, eylemlerine uyan TCK'nın ''devlet alım-satımına fesat karıştırmak'' suçunu düzenleyen 205. maddesine göre cezalandırılması isteniyor. 
     Yargılamalarda, Ceza Muhakemeleri Usulü Kanunu hükümleri uygulanacak, Yargıtay Cumhuriyet Başsavcılığı iddia makamında bulunacak. 
     Yüce Divan, davaların ilk duruşmasında usule ilişkin itirazlar olursa değerlendirecek, duruşmaya, sanıkların savunmasılarıyla devam edilecek. 
     
</TEXT>
</DOC>
