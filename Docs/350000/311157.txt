<DOC>
<DOCNO> 311157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonyas07.html </URL>
<DATE> 2005/01/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kimler evliliğe hazırlanıyor .. İşte Hollywood'un 2005 gelinleri... 
</HEADLINE>
<TEXT>

     Sinema ve müzik dünyasının pek çok ünlü yıldızı 2005 yılı içerisinde gelinlik giymeye hazırlanıyor. 
     Star Magazine, yeni sayısında Cameron Diaz, Beyonce, Sandra Bullock ve Jennifer Garner'ı beyaz gelinlikler içinde kapak yaptı. 
     Buna göre, ''Cani-The Monster'' filmindeki rolüyle Oscar'ı kucaklayan ünlü aktris Charlize Theron da bu yıl gelin olacak isimlerden. Beyaz gelinliği ilk defa giymeye hazırlanan 29 yaşındaki Theron, 2001 yazından bu yana 32 yaşındaki aktör Stuart Townsend ile birlikte. Evlilik karşıtı ''güzel caniyi'' yola getiren Townsend için Theron, ''Ben aslında evlenecek türde biri değilim. Ama Stuart ile tanışınca o büyük günü hayal etmeye başladım'' diyor. 
     Paris Hilton'un ''Simple Life'' programındaki güzel partneri Nicole Richie de DJ Adam Goldstein ile geçen yılın başından beri uyumlu bir beraberlik sürdürüyor. Goldstein'dan yaş gününde hediye olarak elmas bir yüzük alan Richie'nin sevinçten havalara uçtuğu belirtiliyor. 
     
     AŞKIN PEŞİNDE SON DURAK... 

     Filmlerinde sürekli aşkın peşinde koşan ünlü aktris Sandra Bullock da gerçek hayatta beyaz gelinliği giymeye hazırlanıyor. 
     Tate Donovan, Matthew McConaughey ve Ryan Gosling gibi isimlerle mutsuz aşklar yaşayan 41 yaşındaki Bullock, sonunda mutluluğu bulmuş görünüyor. ''Monster Garage'' adlı dizide rol alan, dövmeleri ve salaş görünümüyle tanınan 37 yaşındaki aktör Jesse James ile önümüzdeki aylarda evlenmeye hazırlanan Bullock, Hawaii'de evlenmek istiyor. 
     James'ten 40. yaş gününde evlenme teklifi alan Bullock, ilk kez dünyaevine girecek. 
     
     ŞU KAYNANA ENGELİ DE OLMASA... 

     Charlie'nin güzel meleği Cameron Diaz ise 18 aydır genç şarkıcı Justin Timberlake ile beraber. 
     Defalarca çıktıkları tatillerde nişanlandıkları söylentileri duyulan, ancak her seferinde bunu doğrulamayan çiftin arasındaki en büyük engelin 23 yaşındaki Timberlake'in annesi olduğu belirtiliyor. 
     33 yaşındaki Diaz'ın oğlundan yaşça büyük olması nedeniyle sorun yaratan anne Lynn Harless'ı razı ederlerse çifte de evlilik yolu görünüyor. 
     
     BEYONCE DA BABASINDAN DERTLİ 

     Her ne kadar derginin kapağında beyaz gelinliği giyse de gerçek hayatta güzel şarkıcı Beyonce Knowles'ı işi çok zor. 
     Evlilik hayalleri kuran Beyonce'un menajerliğini de üstlenen babası Matthew Knowles, rap şarkıcısı Jay-Z'yi bir türlü damat olarak kabul edemiyor. Müstakbel damadı için, ''Ona hiçbir yakınlığım yok. Zaten, benim zaman geçirebileceğim tarzda bir adam değil'' diyen baba Knowles'ı ikna etmek Beyonce için ''deveye hendek atlatmaktan'' daha güç gözüküyor. 
     
     AİLELER TANIŞTI BİLE... 

     Beyonce Knowles ve Cameron Diaz cephesindeki sıkıntılı haberler Jennifer Garner'a gelince yerini pembe hayallere bırakıyor. 
     Jennifer Lopez ile fırtınalı beraberliğine nokta koyduktan sonra sakin bir limana sığınıp güzel aktris Jennifer Garner ile görülmeye başlayan aktör Ben Affleck, Garner'ı ailesine takdim etti. Çiftin bu yıl evlenmesi bekleniyor. 
     Ünlü top model Heidi Klum da çocuğunun babası Renault'nun Formula 1 takım şefi Flavio Briatore ile yaşadığı sorunların ardından tanıştığı Seal'da mutluluğu buldu. Bu yılın başında nişanlanan çift şimdi evlilik için gün sayıyor. 
     Ünlüler dünyasının son gelin adayı da Sienna Miller. Aktör Jude Law'dan yeni yılda evlilik teklifi alan ve bu teklifi kabul ederek nişanlanan genç oyuncu yaz düğünü istiyor. 
     

     
</TEXT>
</DOC>
