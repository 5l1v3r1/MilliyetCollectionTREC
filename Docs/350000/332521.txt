<DOC>
<DOCNO> 332521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko17.html </URL>
<DATE> 2005/04/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sezonun ilk otomobil fuarı "sınıfı geçti" 
</HEADLINE>
<TEXT>

     TÜYAP ile Otomotiv Distribütörleri Derneği tarafından düzenlenen ve 6 günde 130 bin kişi tarafından ziyaret edilen ''Bursa Oto Show 2005 Fuarı'nın, sektör açısından yararlı geçtiği bildirildi. 
     TÜYAP Bursa Fuarcılık Genel Müdürü A.Ş Genel Müdürü İlhan Ersözlü, AA muhabirine yaptığı açıklamada, 5 Nisan'da açılan ve 10 Nisan'da sona eren ''Bursa 2. Otomobil, Ticari Araçlar, Bisiklet, Motosiklet ve Aksesuarları Fuarı'nı Bursa Oto Show 2005 '', 129 bin 475 kişinin ziyaret ettiğini söyledi. 
     Fuarın, otomotiv sektöründe bir üs olarak kabul edilen Bursa'da, sezonun ilk fuarı olarak gerçekleştirilmesinin aynı bir önemi olduğunu vurgulayan Ersözlü, ziyaretçilerin hem sektörü hem de sektörde lider markaların en yeni modelleri ve aksesuarlarını tanıma fırsatını yakaladıklarını ifade etti. 
     Ersözlü, Bursa'da geçen yıl ilki düzenlenen fuarı 116 bin 650 kişinin ziyaret ettiğini hatırlatırken, ''Bu yılki katılımla, biz tahmini hedefimize ulaştık. Fuarın bitiminde, firma yetkilileri ilgiden oldukça memnun kaldıklarını bize ilettiler. Sektörde satışlar çok iyi olmamasına rağmen ziyaretçilerin ilgisi, firmaları çok memnun etti'' dedi. 
     
     ''BURSA, İSTANBUL'DAN SONRA EN ÖNEMLİ FUAR MERKEZİ'' 
     Fuarı, Bursalıların yanı sıra çevre illerden çok sayıda kişinin ziyaret ettiğini anlatan Ersözlü, şöyle konuştu 
     ''Bursa merkezli Güney Marmara Bölgesi'ne hitap eden bir fuar oldu. Çevre illerden ziyaretçiler geldi. Bununla birlikte Uludağ İhracatçı Birlikleri'nin organizasyonuyla Fas, Mısır ve İtalya'dan da heyetler fuarı gezdi. Kısacası Bursa'da, İstanbul'dakine benzer bir sov gerçekleşti. Hatta salonların yetersiz kalması sonucu standtlar dışarı taştı. Şu anda iki salonda yapılan fuarların gelecek yıl 4'e çıkarılması çalışmalar sürüyor.'' Ersözlü, otomotiv fuarının yanı sıra TÜYAP olarak Bursa'da yıl sonuna kadar 19 fuar açacaklarını belirtirken, ''tüm sektörlerdeki fuarlar oldukça ilgi görüyor. Bu da bizleri sevindiriyor. Bursa, İstanbul'dan sonra en önemli fuar merkezi haline geldi'' diye konuştu. 
     
</TEXT>
</DOC>
