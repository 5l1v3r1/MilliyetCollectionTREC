<DOC>
<DOCNO> 334789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko23.html </URL>
<DATE> 2005/04/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yatırım Danışma Konseyi ikinci toplantısı 29 Nisan'da yapılacak... 
</HEADLINE>
<TEXT>

     Yatırım Danışma Konseyi ikinci toplantısı, Başbakan Recep Tayyip Erdoğan başkanlığında 29 Nisan Cuma günü, İstanbul'da Conrad Otel'de yapılacak. 
     Alınan bilgiye göre, 28 Nisan akşamı ise Devlet Bakanı Ali Babacan, konuklar onuruna Conrad Otel'de bir akşam yemeği verecek. 
     29 Nisan Cuma sabahı, Başbakan Recep Tayyip Erdoğan başkanlığında yuvarlak masa toplantısı şeklinde başlayacak toplantı, basına kapalı gerçekleştirilecek. 
     Toplantıda, birincisi geçen yapılan toplantıdan bu yana yaşanan gelişmeler, ''İlerleme Raporu'' şeklinde katılımcılara sunulacak. 
     Yuvarlak masa toplantısında, ''yatırım ortamının geliştirilmesi ve daha çok doğrudan yatırım çekebilmek için Türkiye'nin yerine getirdiği, tam olarak gerçekleştiremedikleri ile atılması gereken ilave adımlar'' tartışılacak. 
     Toplantı 29 Nisan'da, akşam yayınlanacak sonuç bildirisi ve basın toplantısının ardından sona erecek. 
     
     KATILIMCILAR... 
     Toplantıya Uluslararası Para Fonu IMF Başkanı Rodrigo de Rato, Dünya Bankası Başkan Yardımcısı Shengman Zang ile Avrupa Yatırım Bankası Başkanı Philippe Maystadt başta olmak üzere, 20'nin üzerinde çok uluslu şirketin üst yöneticisi ya da başkanı katılacak. 
     Türkiye'nin AB ile müzakerelerinin başlayacak olması nedeniyle, Avrupa Yatırım Bankası'nın, bu toplantıya özel bir önem gösterdiği vurgulanıyor. 
     
     BU YIL DAHA ÇOK KATILIM VAR... 
     Öte yandan bu yılki toplantıya, daha fazla çok uluslu şirketin katılma talebinde bulunduğu öğrenildi. 
     Bu yılki toplantıyı önemli hale getiren bir başka faktör ise ''Türkiye'nin, AB'den müzakere tarihi alması, IMF ile Stand-by anlaşması imzalayacak olması ile makro ekonomik alanda gerçekleştirilen gelişmelerin, Türkiye'yi bir cazibe merkezi haline getirmesi'' olarak gösteriliyor. 
     Türkiye'nin makro ekonomik istikrar ile birlikte, özellikle programlanan özelleştirme projelerinin, bankacılık sektörünün, uluslararası şirketlerin büyük ilgisini çekmesi bekleniyor. 
     Uluslararası yatırım bankalarının görüşüne göre, Türkiye'de, bankacılık sektöründe yoğunlaşan birleşme ve satın almalar yoluyla yapılan yatırımların, diğer sektörlerde de artması bekleniyor. 
     
     GEÇEN YILKİ TOPLANTI... 
     Daha önce iki kez ertelenen ve geçen yıl Mart ayında yapılan Yatırım Danışma Konseyi toplantısına, 2003 yılı cirosu toplam 830 milyar doları bulan, dünyanın en büyük şirketlerinin Başkan ve üst yöneticileri CEO katılmıştı. 
     Katılımcılar 11 ülkeden, otomotiv, finans, madencilik, perakende, elektronik, inşaat malzemeleri, çelik, tarım, gıda, metal, lastik, imalat ve telekomünikasyon sektörlerinde temsil edilmişlerdi. 
     Toplantıda ABD, Almanya, Fransa, Güney Kore, Hollanda, İngiltere, İsrail, İsviçre, İtalya, Japonya ve Kanada'dan, 19 firma temsilcisi yer almıştı. 
     Çırağan Sarayı'ndaki Yatırım Danışma Konseyi toplantılarını izlemek üzere, yabancı medya mensupları da dahil yaklaşık 200 basın mensubu akredite olmuştu. 
     Başbakan Recep Tayyip Erdoğan'ın başkanlığındaki toplantı, yuvarlak masa istişare toplantısı şeklinde gerçekleştirilmişti. Geçen yılki toplantıya katılan şirketler ile üst yöneticileri şöyle 
     ''Ford Motor Company Avrupa Başkanı Lewis Booth, Citigroup Küresel Yatırım Bankacılığı Grubu CEO'su Michael Klein, Newmont Mining Group Başkanı Pierre Lassonde, Metro AG CEO'su Hans-Joachim Korber, Siemens AG Yönetim Kurulu Üyesi Johannes Feldmayer, Lafarge Yönetim Kurulu Başkanı ve CEO'su Bertrand Collomb, BNP Paribas Yönetim Kurulu Başkanı Danışmanı Jacques de Larosiere, Arcelor Başkan Yardımcısı Paul Matthys, Hyundai CEO'su Dong-Jin Kim, Nunza B.V. Yönetim Kurulu Başkanı Peter Van Kesteren, Unilever NV K. Afrika, Ortadoğu ve Türkiye Başkanı Rachid Rachid, Rio Tinto Plc CEO'su Leigh Clifford, ISCAR Yönetim Kurulu Başkanı Stef Wertheimer, Nestle Başkan Yardımcısı Michael Garret, Merloni CEO'su Andrea Guerra, Fiat SpA CEO'su Guiseppe Morchio, Pirelli SpA Başkanı Marco Tronchetti Provera, Toyota Avrupa Başkan ve CEO'su Shuhei Toyoda, Nortel Networks Corp. Avrupa, Ortadoğu ve Afrika Başkanı Steve Pusey.'' Geçen yılki toplantılarda Dünya Bankası, başkan James Wolfensohn tarafından, IMF ise Avrupa Direktörü Michael Deppler ile Türkiye Masası Şefi Rıza Moghadam ve IMF'nin Türkiye'nin de aralarında bulunduğu ülkeler grubundan sorumlu İcra Direktörü Willy Kiekens tarafından temsil edilmişti. 
     Yine geçen yılki Yatırım Danışma Konseyi'nin ardından bir sonuç bildirisi yayımlanmıştı. 
     
</TEXT>
</DOC>
