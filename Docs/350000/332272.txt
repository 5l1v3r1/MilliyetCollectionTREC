<DOC>
<DOCNO> 332272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo24.html </URL>
<DATE> 2005/04/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Daha 17'sinde bile değil Yeni bir Rooney doğuyor .. 
</HEADLINE>
<TEXT>

     Everton, Crystal Palace'ı 4-0 yenerek Şampiyonlar Ligi yolunda bir adım daha attı. Son golü atan 16 yaşındaki James Vaughan, Premier Lig'in en genç golcüsü oldu. 
     Sezon başında Wayne Rooney'yi Manchester United'a, sezon ortasında ise Gravesen'i Real Madrid'e kaptıran Everton'ın Premier Lig'de şu anda bulunduğu konumda yer alabileceğine kimse ihtimal vermiyordu. Fakat genç yeteneklere kadrosunda yer veren Maviler dün de Crystal Palace engelini 4-0 gibi farklı bir skorla aşarak Liverpool'la aralarındaki puan farkını dörde çıkardı ve Şampiyonlar Ligi'ne kalma yolunda bir engeli daha aştı. Everton'ın son golüne imza atan 16 yaşındaki James Vaughan, Premier Lig'de gol atmayı başaran en genç oyuncu oldu. 
     Everton'da gol perdesini 7. dakikada Arteta açtı. Cahill 47 ve 54'te attığı gollerle farkı üçe çıkarırken son sözü 87'de oyuna sonradan giren Vaughan söyledi. Premier Lig'deki bir diğer maçta Aston Villa, West Bromwich'le 1-1 berabere kalırken Tottenham Hotspur kendi sahasında Newcastle United'ı 1-0 mağlup etti. 

     
</TEXT>
</DOC>
