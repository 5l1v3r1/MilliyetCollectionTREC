<DOC>
<DOCNO> 323434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy16.html </URL>
<DATE> 2005/03/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan Her kutlu doğum sancılıdır ama neticesi çok başarılıdır 
</HEADLINE>
<TEXT>

     Başbakan Recep Tayyip Erdoğan, sağlık hizmetlerini tek çatı altında topladıklarını belirterek, ''Her kutlu doğum sancılıdır ama neticesi çok başarılıdır'' dedi. 
     Başbakan Erdoğan, Okmeydanı Ağız ve Diş Sağlığı Hastanesi ile 52 sağlık ocağı ve iki kliniğin açılışını yaptı. 
     Okmeydanı Ağız ve Diş Sağlığı Hastanesi'nde düzenlenen törende konuşan Başbakan Erdoğan, 14 Mart Tıp Bayramı'nı kutladı. 
     Türkiye'nin büyük bir değişim ve dönüşüm içinde olduğunu belirten Erdoğan, Türkiye'yi yeniden inşa ederken dört konuya önem verdiklerini, bunların eğitim, sağlık, adalet ve emniyet olduğunu söyledi. 
     Eğitimsiz, cahil bir toplumla bir yere varmanın mümkün olmadığını dile getiren Erdoğan, medeniyet ve çağdaşlığın eğitimden geçtiğini, bu nedenle ''Eğitime Yüzde 100 Destek Kampanyası''nı başlattıklarını hatırlattı. 
     Eğitime yatırım yapan kişilerin, yatırımlarının yüzde 100'ünü gider gösterebilmesini sağladıklarını, aynı şekilde sağlıkta ve kültürel eserlere yönelik yatırımlarda da bunu gerçekleştirdiklerini dile getiren Erdoğan, ''Hedefimiz, Türkiye'deki değişim ve dönüşümü devlet-millet işbirliğiyle sağlamaktır'' dedi. 
     Erdoğan, süratle modern ve çağdaş bir yapılanmaya kavuşturmak istedikleri İstanbul'u lisansüstü eğitim kenti yapmayı umut ettiklerini kaydederek, böylece Anadolu kentlerini birer eğitim kampusu haline getirmenin de yolunun açılabileceğini söyledi. 
     Başbakan Erdoğan, İstanbul'u eğitim, kongre ve kültür merkezi yapma konusundaki iddialarının devam ettiğini de vurguladı. 
     ''Türkiye'yi sosyal bir hukuk devleti yapmak için kararlıyız. Vatandaşın, vatandaş olduğunu anlamasını istiyoruz'' diyen Erdoğan, Türkiye'nin ertelenmiş sorunları bulunduğunu, 2,5 yıldır bu bataklığı kurutmaya çalıştıklarını söyledi. 
     
     SAĞLIKTA KAMU-ÖZEL SEKTÖR İŞBİRLİĞİ 
     Erdoğan, sağlıkta kamu ve özel sektör işbirliğiyle önemli atılımlar yapmak istediklerini anlatarak, bugün açılışı yapılacak Ağız ve Diş Sağlığı Hastanesi'yle Avrupa yakasının modern bir tıp merkezine kavuştuğunu, Anadolu yakasında da böyle bir merkezi açmak istediklerini belirtti. 
     Annesinin diş tedavisinin bu hastanede yapıldığını da belirten Erdoğan, çok memnun kaldığını ifade ederek, buradaki sağlık personeline teşekkür etti. 
     Recep Tayyip Erdoğan, Türkiye'nin Avrupa'ya şifa ve tedavi ihracı yapabileceğini, bunun için gerekli beyin gücü ve teknolojiye sahip olduğunu, bunun Türkiye'nin sağlıkta aldığı mesafeyi gösterdiğini söyledi. 
     Milli geliri iki yılda 160 milyar dolardan 300 milyar dolara çıkardıklarını, kişi başına geliri de 3 bin 160 dolardan 4 bin 200 dolara çıkardıklarını ifade eden Erdoğan, ''Daha iyi olacak. Bu bir hazırlığın, çalışmanın, kararlılığın neticesidir'' dedi. 
     
     ''HER KUTLU DOĞUM SANCILIDIR'' 
     Sağlık sorunlarına çözüm bulmak için hükümetin önemli çalışmalar yaptığına değinen Başbakan Erdoğan, aile hekimliğiyle ilgili pilot çalışmayı Düzce'de başlattıklarını, hastanelerin tek çatı altında toplanması için adım attıklarını belirterek, şunları söyledi 
     ''SSK hastanelerinin Sağlık Bakanlığı'na devrinde bazı sıkıntılar oldu. Her kutlu doğum sancılıdır ama neticesi çok başarılıdır. Bu, halkımızın talebiydi. Biz halkın talebini yerine getirmenin mutluluğunu yaşıyoruz. Yıllarca bu ülkede 'Sağlık Bakanlığı'na bağlı hastanelerde yüzde 65 doluluk var, yüzde 35'i boş' diye şikayet edilirdi. Ama SSK hastanelerinde yüzde 130-140 doluluktan bahsedilirdi. Hastalara 3-4-6 ay muayene için gün verilirdi. Biz, adeta bileşik kap usulüyle sağlıkta hizmet alımını başlattık. Bu işi tamamen Sağlık Bakanlığı çatısı altında topladık. Tabii eksiklikler var. Bunlar gideriliyor. Yatak sayısı, hastanelerde çalışan uzman sayısı ve sağlık personelinin döner sermayeden özlük haklarının iyileştirilmesi konusunda çalışmalar yapıyoruz. 
     Eczanelerimizde de bir sıkıntı yaşadık. Göreve geldiğimizde eczanelerimiz devletten alacağı para için 6-8 ay arasında bekliyordu. Şimdi ise aramızdaki protokol, bazen bir hafta, 15 gün şaşabiliyor. Bunu geri çekmeyi ve vaadedilen sürede paraları ödemeyi istiyoruz. Çünkü bu bir haktır. Bunu geciktiremezsiniz, zamanında ödemeniz gerekir.'' Başbakan Erdoğan, hastanelerde koğuş sistemini artık kaldırmaya başladıklarını ve 1-2 yataklı odalarda bu hizmeti vereceklerini de sözlerine ekledi. 
     
     TELEKONFERANS SİSTEMİYLE AÇILIŞ 
     Erdoğan, daha sonra, telekonferans sistemiyle Şişli, Beyoğlu, Kadıköy ve Kartal'daki sağlık ocaklarının açılışını yaptı. 
     Başbakan Erdoğan ve beraberindekiler, Okmeydanı Ağız ve Diş Sağlığı Hastanesi'ni gezerek incelemelerde bulundu. 
     
</TEXT>
</DOC>
