<DOC>
<DOCNO> 314110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko18.html </URL>
<DATE> 2005/02/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Enerji Bakanı Yargıya intikal etmiş konuda açıklama yapmam 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bakanlıktan bazı bürokratların gözaltına alındığı yolsuzluk soruşturması ile ilgili olarak, ''yargıya intikal etmiş bir konuda açıklama yapmam doğru olmaz, bu hem nezaketen hem de usulen doğru olmaz'' dedi. 
     Bakan Hilmi Güler, BOTAŞ Tesisleri'nde düzenlenen ''10 Milyon Adam Saat Kutlamaları''na katılmak için geldiği Adana'nın Yumurtalık ilçesinde, AA muhabirine, yolsuzluk iddiaları üzerine başlatılan ve bazı bürokrat ve işadamlarının gözaltına alındığı operasyonun, ''bilgisi dahilinde'' gerçekleştiğini kaydetti. 
     Güler, yolsuzluk iddiaları ile ilgili zaman zaman bilgilerine başvurulanlar olduğunu ifade ederken, ''bu arada bilgisi alınıp serbest bırakılanlar da var. Bunları şahit olarak da kabul edebilirsiniz. Şu an yargıya intikal etmiş bir konuda açıklama yapmam doğru olmaz, bu hem nezaketen hem de usulen doğru olmaz. İleride açıklama yapmam gereken bir konu olursa açıklama yaparım'' şeklinde konuştu. 
     Enerji ve Tabii Kaynaklar Bakanlığı'ndan dün akşam saatlerinde yapılan açıklamada, bakanlığın bilgisi dahilinde bazı kuruluşlarda bir süredir yürütülmekte olan inceleme ve soruşturma çalışmalarının ''yargıya'' intikal ettiği, bu kapsamda bir kısım personel hakkında ''tahkikat başladığı'' bildirilmişti. 
     
</TEXT>
</DOC>
