<DOC>
<DOCNO> 342459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yazar/altan.html </URL>
<DATE> 2005/05/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bugünkü Ankara ve II. Mahmut dönemi... 
</HEADLINE>
<TEXT>


İç politikanın, bitip tükenmeyen iğneli fıçı çalkantıları içindeki birtakım tatava türküleri süre dursun bendeniz de Göztepe'de sık kesilmeye başlayan elektriklere karşı önlem almak için vaktiyle edindiğim ve yine elektrik kesintilerine karşı Köyceğiz'e götürdüğüm, Uzakdoğu'dan gelme bakalitten çantamsı çok hünerli bir güç kutusunun benzerini arıyordum. 
Ta Londra'dan, Türkiye'nin kendi kaderini yaşayan kuytu köşelerine dek hiç beklenmedik ufuklardan, bir ömürlük bir gönül dostluğunun sıcacık dayanışması yağdı bizim elektronik postaya... 

Aranıp durduğum, şarj ettiğinde ortasındaki dikey minicik yeşil lambalarla, sağa dönük iki minik lambasından birinin kırmızı yandığı hünerli oyuncak, çoktan demode olmuştu... 
Şimdilerde çok daha gelişmişleri vardı ev ve el menzilindeki güç kaynaklarının. 
Kaldı ki benim gazeteye yazıları gönderirken, bilgisayar yerine, h l daha faksa takılıp kalmışlığımın anlamı neydi... 

Gıyabi bir dostluk dayanışmasının içtenliğiyle, lütfedip bana yardımcı olan beyinsel ve gönülsel bahçedeşlara, kelebek kanatlı bin bir teşekkür... 
Beyaz k ğıda ve tükenmez kaleme, ille de dokunma sevdasından kopamadığım için bizim pancar motoruyla fakstan da boşanıp, bilgisayarla taze bir nik h kıyamıyorum. 

Nisanın sonundaki gündem, Ermeni sorunuydu. 
Mayısın başındaki gündem AİHM'nin Öcalan davası hakkında verdiği karar... 
Avrupa İnsan Hakları Mahkemesi Öcalan davasını, mahkeme sürecinde uygulanan yöntem açısından, Avrupa insan hakları hukukuna aykırı bulmuş. Bu aykırılığın düzeltilmesini istiyor. 

Bizim Ceza Muhakemeleri Usulü Kanunu ise, Yargıtay'ın kesin karara bağladığı bir davanın yeniden görülmesini kabul etmez. 
Anayasamızın 90'ıncı maddesi ise, İnsan Hakları Mahkemesi'nin kararlarını iç hukukun üstünde, uyulması gerekli doruk bir karar olarak görüyor. 

Yani efendim, bizim Ceza Muhakemeleri Usulü Kanunu ile, Anayasamız birbirine zıt düşüyor. 
Bu zıtlığa, başta Cumhurbaşkanı Ahmet Necdet Sezer olmak üzere, üst düzey hukukçularımız da değindi... 
Her ne kadar bir hukuk devletiysek de bu tür çelişkiler bir hayli bolca bizim "hukuk havuzumuz"da... 
AİHM kararına, "yüce milletimiz kendi vicdanında gereken kararı vermiştir" türünden, akıntıya karşı bir kürek çırpıntısı kolaycılığıyla yaklaşmak da "çağdaş uygarlık düzeyine", "nah" yapmaya benziyor... 

"Çağdaş uygarlık düzeyine", "nah" yapmak, yahut yapmamak... 
II. Mahmut dönemini şöyle kısaca bir gözden geçirsek 
1- 1821'de Mora asilerinin Yunan bağımsızlığını ilan etmeye kalkmaları ve isyanın, yeniçeri tarafından kanlı bir biçimde bastırılmak istenmesine karşı, Avrupa ülkelerinin İstanbul'a doğru elektriklenmesi... II. Mahmut'un politikasının yerden yere vurulması ve isyana karşı yeniçerinin başarısızlığı... 

2- 1826'da 140 bin kişilik yeniçeri ordusunun, Şeyhülislam'ın da onayıyla bir katliam sonucu "hayırlı vaka" etiketi arkasında ortadan kaldırılması ve yerine "Asakir-i Mansure-i Muhammediye"nin kurulması... 

3- Yunan başkaldırısını destekleyen İngiltere, Rusya, Fransa'nın, Osmanlı donanmasını Navari'nde yakmaları... 

4- Mora başkaldırısında yardımına başvurulan Mısır Valisi Kavalalı Mehmet Ali Paşa'nın 1831'de bizzat kendisinin, II. Mahmut'a başkaldırısı ve Osmanlı güçlerini bozguna uğratarak, İstanbul iktidarını Kütahya Anlaşması'nı imzalamaya zorlaması... 

5- 1833'te II. Mahmut'un, kendisine başkaldıran Mısır Valisi Kavalalı Mehmet Ali Paşa'ya karşı, "Hünk r İskelesi Antlaşması"yla Ruslara sığınması... 

6- 1839'da, Kavalalı Mehmet Ali Paşa'nın, Osmanlı güçlerini Nizip'te bir kez daha bozguna uğratması ve 31 yıllık Padişah II. Mahmut'un 55 yaşında ölmesi... 

7- 1939'da II. Mahmut'un yerine geçen oğlu Abdülmecit'in Hariciye Nazırı Mustafa Reşit Paşa aracılığıyla açıkladığı "Gülhane Hatt-ı Humayunu" ile "Tanzimat-ı Hayriyye, Hayırlı Düzenlemeler" dönemini başlatması... 
Çağdaş Avrupa kriterlerinin benimsenmeye çalışılması ve sokaklarda tellal bağırtılması "Duyduk duymadık, demeyin bundan böyle g vura, 'g vur demek' yoktur ha..." Ve ilk dış borçlanmalar... 

Sultan Aziz'e kadar, Osmanlı monarşisinin de, sürekli propagandasını yapan "resmi tarih" yerine eksisi artısıyla objektif bir tarih analizi ekonomik bir saydamlık ve karşılaştırmalı "kamu hukuku kriterleri"yle benimsense genç kuşaklar da analitik bir tarih, hukuk ve ekonomi bilinci içinde yetiştirilseydi, ne 2005 yılının Nisan ayı sonunda Ermeni sorunu gelirdi gündeme ne de 2005 yılının Mayıs ayı başında Öcalan davası sorunu... 

21. yüzyılın hızlanan küreselleşmesi, Türkiye'nin saydamlıktan yoksun oligarşik yapısını da zorlamakta... 
Bir yanda Adalet Bakanlığı'nın bütçeden aldığı binde 9'luk pay bir yanda bütçenin yüzde 36'sının dış borç faizlerine ayrılması... 
Bir yanda İncirlik Askeri Üssü için varılan anlaşmalar bir yanda bitmeyen hamasi bir afur tafur... 
Bir yanda Kopenhag kriterleri bir yanda "milli hassasasiyet", "yüce milletin vicdanı" nutukları... 

Görelim bakalım Mevlam ne eyler, ne eylerse güzel eyler... 



</TEXT>
</DOC>
