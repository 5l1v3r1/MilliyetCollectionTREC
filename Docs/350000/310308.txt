<DOC>
<DOCNO> 310308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo20.html </URL>
<DATE> 2005/01/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Beşiktaş taraftarının 58 günlük hasreti bitiyor... 
</HEADLINE>
<TEXT>

     Beşiktaş, yaklaşık 2 aylık bir aranın ardından yarın yapacağı Malatyaspor maçıyla BJK İnönü Stadı'nda taraftarlarıyla buluşacak. 
     Birinci Süper Futbol Ligi'nin 13. haftasında, 21 Kasım 2004 tarihinde BJK İnönü Stadı'nda yapılan Beşiktaş-Çaykur Rizespor maçında, kapalı tribünde Cihat Aktaş adlı taraftarın öldürülmesi sonucu Futbol Federasyonu Profesyonel Futbol Disiplin Kurulu PFDK tarafından 3 maç seyircisiz oynama cezası verilen siyah-beyazlılar, tam 58 gün sonra Dolmabahçe'de seyircisinin önünde resmi maça çıkacak. 
     Çaykur Rizespor maçının ardından, 1 Aralık 2004'te UEFA Kupası'nda Belçika'nın Standard Liege takımını konuk eden Beşiktaş, Birinci Süper Lig'de İstanbulspor ve Akçaabat Sebatspor, Türkiye Kupası 3. kademesinde ise Konyaspor maçlarını seyircisiz oynamıştı. 
     
     ÇALIMBAY'IN İLK SINAVI 
     Beşiktaş'ta, Vicente Del Bosque'nin yerine göreve getirilen teknik direktör Rıza Çalımbay, siyah-beyazlı takımın başında ilk sınavını yarınki Malatyaspor maçında verecek. 
     Çalımbay, uzun yıllar formasını giyip pek çok başarılar yaşadığı Beşiktaş'ta, BJK İnönü Stadı'na bu kez siyah-beyazlı takımın teknik patronu olarak çıkmanın heyecanını yaşayacak. 
     -GALİBİYET SERİSİNİ SÜRDÜRMEYİ AMAÇLIYOR- UEFA Kupası'nın ardından Türkiye Kupası'na da 3. kademede veda ederek taraftarlarını düş kırıklığına uğratan Beşiktaş, lider Fenerbahçe'nin 14 puan gerisinde, 5. sırada başlayacağı sezonun ikinci yarısına Malatyaspor galibiyetiyle start vermeyi hedefliyor. 
     Kötü başladığı ligde son 9 maçını yitirmeyen ve 7 galibiyet, 2 beraberlik alan Beşiktaş, Malatyaspor önünde bu çıkışını sürdürmeyi ve ligde üstüste 5. maçından da galibiyetle ayrılmayı amaçlıyor. 
     
     3 EKSİK 
     Beşiktaş'ta, Malatyaspor maçında 3 futbolcu, sakatlıkları ve cezaları nedeniyle forma giyemeyecek. 
     Kırmızı kart cezalısı Cordoba, sarı kart cezalısı Emre ile sakatlığı bulunan Ahmed Hassan, ikinci yarının ilk maçında takımdaki yerini alamayacak. Sakatlığı süren İbrahim Akın'ın da oynamama olasılığı bulunuyor. 
     Beşiktaş, hazırlıklarını bu akşam basına kapalı yapacağı idmanla tamamlayacak. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Tolga Özkalfa yönetecek. 
     
</TEXT>
</DOC>
