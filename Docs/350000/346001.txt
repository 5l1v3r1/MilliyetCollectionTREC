<DOC>
<DOCNO> 346001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun38.html </URL>
<DATE> 2005/05/26/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
ABD'den Filistin'e 50 milyon dolar yardım... 
</HEADLINE>
<TEXT>

     ABD Başkanı George Bush, Filistin Yönetimi’ne 50 milyon dolar yardımda bulunacaklarını açıkladı. 
     Bush, Filistin Devlet Başkanı Mahmud Abbas ile Beyaz Saray’ın Gül Bahçesi’nde yaptığı açıklamada, ABD’nin, Gazze’den çekilme planının başarılı olması için Filistin Yönetimi’ne, Gazze’de yeni inşaat ve altyapı projelerinde kullanılmak üzere 50 milyon dolar sağlayacağını söyledi. 
     Bu yardımın, Gazze’de yaşayan Filistinlilerin yaşam kalitesini artırmada kullanılacağını belirten Bush, İsrail’in Gazze’den çekilmesinden önce Dışişleri Bakanı Condoleezza Rice’ı da Kudüs ve Ramallah’a göndereceğini kaydetti. 
     Abbas’ı, demokrasiye yönelik attığı adımlardan dolayı öven Bush, Filistinlilerin, Hamas örgütünün adaylarının 17 Temmuz’da yapılacak seçimlere katılmasına karşı çıkmalarını beklediğini kaydetti. 
     ABD’nin Hamas’ı hala bir terörist örgüt olarak gördüğünü söyleyen Bush, "Çok geç olmadan Filistin-İsrail anlaşmazlığını sona erdirmeliyiz" dedi. Bush, hem Filistinlilerin, hem de İsrail’in Ortadoğu barışı olarak bilinen "yol haritası" uyarınca yükümlülüklerini yerine getirmelerini istedi. 
     
     MAHMUD ABBAS 
     Filistin lideri Abbas da, bir soru üzerine, "İki devletten bahsedildiği zaman 1967 sınırları içinde bir Filistin devletinden bahsediyoruz. Bu da bu sınırların Filistin halkına geri dönmesi anlamına geliyor" dedi. 
     İsrail’in topraklarını korumak amacıyla inşa ettiği duvara karşı olduklarını yineleyen Abbas, bu duvarın inşasının haklı bir yanı bulunmadığını ve Yahudi yerleşim yerleri gibi bu duvarın da meşru olmadığını söyledi. 
     Demokrasiyi kurmak istediklerini, demokrasinin ilerlemek için tek yol olduğunu kaydeden Abbas, şunları söyledi 
     "Ancak demokrasi demir para gibidir. İki yüzü vardır. Bir yüzünde demokrasi, diğer yüzünde özgürlük. Şimdi özgür değiliz. Kendi topraklarımızda özgür yaşamıyoruz." 
     
</TEXT>
</DOC>
