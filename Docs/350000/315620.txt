<DOC>
<DOCNO> 315620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/axspo01.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
LÜTFEN kazanın çocuklar 
</HEADLINE>
<TEXT>


Beşiktaş Başkanı Yıldırım Demirören, Gaziantepspor maçının primini 3 bin dolara çıkardı. Futbolcularıyla bir yemek yiyen Demirören, üç puan ricasında bulundu 


Mesaiyi kaçırmadı 
BEŞİKTAŞ Yönetimi, Gaziantepspor karşılaşması için alarm ilan etti. Bu maçın kendileri için dönüm noktası olarak gören Başkan Yıldırım Demirören, dünkü mesaisini de kaçırmadı ve antrenmanı izledi. Haftanın 5 gününü Ümraniye Tesisleri'nde geçiren genç başkan, dün de teknik heyet ve futbolcularla yemek yedi. Denizlispor galibiyeti için 2'şer bin dolar ekstra prim dağıtma kararı alan yönetim, Gaziantepspor maçındaki primi 3 bin dolara çıkardı. 

'Siz kazanın yeter' 
DEMİRÖREN, oyuncularıyla görüşerek, Gaziantepspor karşısında alınacak galibiyetin Beşiktaş adına önemini de aktardı. Takımda eksiklerin bulunduğunu, ancak görev yapacak futbolcuların da en iyi şekilde mücadele edeceğinden emin olduğunu söyleyen Demirören, "Sizden tek isteğim, bu karşılaşmayı kazanıp, İstanbul'a üç puanla dönmeniz. Beşiktaş büyük takım ve hiç bir bahanesi olamaz. Siz kazanmaya devam edin, biz de iyileştirme yapacağız" dedi. 

Yorgunluktan bittiler 

İki gruba ayrıldılar 
BEŞİKTAŞ Teknik Direktörü Rıza Çalımbay, oyuncuların pestilini çıkardı. Takımı iki gruba ayrılan Rıza hoca, ilk grubu topsuz alanda pres ve hız çalışmasına alırken, diğer bölüme ise dar alanda pas antrenmanı yaptırdı. Ülkesinden dönen Juanfran, takıma katılırken, sakatlığı süren Pancu, idmanda yer almadı. 

Gençler hazırlanıyor 
EMRE Aşık'ın düz koşu yaptığı antrenmanda, PAF'tan orta saha oyuncusu Rıza ile kaleci Onur A takımla çalıştı. Kaleci antrenörü Cengiz Birgel Ramazan, Murat Şahin ve Onur'a özel olarak yan top ve refleks çalışması yaptırdı. İdmandan sonra futbolcuların yorgunluktan yürüyecek halde olmadığı görüldü. 

'Kaleci Cordoba kenarda oturmaz' 

TEKNİK Direktör Rıza Çalımbay, Oscar Cordoba'nın kendisinin takımında yedek kalamayacağını söyledi. Yönetimle yaptığı görüşmede, Kolombiyalı file bekçisini savunan Çalımbay, şunları söyledi "Dünyanın en iyi 5 kalecisinden biri. Beşiktaş'ta da yabancı kontenjanında oynuyor. Sakat olmadığı sürece oynar. Kenarda oturma lüksü olamaz. Ramazan ve Murat'ın kaliteleri de ortada. Ancak elimizdeki silahın en iyisini kullanmak zorundayız." 

Ronaldo ödülünü aldı 

IŞIK Sigorta tarafından düzenlenen 11 Altın Adam Yarışması'nda iki yıl üst üste "Yılın Altın Adamı" seçilen Beşiktaşlı Ronaldo'ya, jüri tarafından teşvik ve destek ödülü verildi. Brezilyalı futbolcuya ödülünü dün tesislerde Işık Sigorta Genel Müdür Yardımcısı Aydın Karaduman verdi. 

Lafa bak Dalaman Silahım olsa vururdum 

DENİZLİSPOR Futbol Şube Sorumlusu Turgut Dalaman, maçın başından itibaren Beşiktaş tribünlerinden bir kadının sürekli küfür ettiğini söyledi, "O anda silahım olsa, o bayanı vururdum" dedi. Kadının, Giray Bulak ile kendilerine ağza alınmayacak sözler kullandığını vurgulayan Damakan, "Değer verdiğiniz şeylere küfürler ediliyor. Böyle durumda ne yapmanız gerekir " diye konuştu. Yeşil - Siyahlı yönetici, ceza konusunda çifte standart uygulandığını söyledi. 

Bilgili Geri dönüş yok 

NEVSAL ELEVLİ 

LONDRA'DA düzenlenen Türk Tekstil Fuarı'na, sahibi olduğu Arsan Tekstil ile katılan Beşiktaş eski Başkanı Serdar Bilgili, "Artık geriye dönüş yok" dedi. Hem futbol, hem de Beşiktaş camiasına kırgın olduğunu ifade eden Bilgili, artık işleriyle ilgilendiğini belirtti. 


</TEXT>
</DOC>
