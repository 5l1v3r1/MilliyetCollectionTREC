<DOC>
<DOCNO> 347877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy28.html </URL>
<DATE> 2005/06/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tan Türkiye'nin 3 Ekim'de müzakerelere başlamasına engel yok 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin 3 Ekim’de AB ile tam üyelik müzakerelerine başlamasının önünde şu anda bir engel bulunmadığını bildirdi. 
     Sözcü Tan, haftalık basın toplantısında Türkiye-AB ilişkileri hakkındaki soruları yanıtladı. 
     Tan, AB’nin Türkiye için yayımlaması beklenilen ve daha önce haziran ayında tamamlanacağı belirtilen müzakere çerçeve belgesinin eylül ayına kalabileceği yönünde bazı duyumlar olduğunun belirtilmesi üzerine, gerek çerçeve gerekse diğer belgelerin hazırlıklarının takvime uygun bir şekilde devam ettiğini bildirdi. 
     Sözcü Tan, AB’nin şu anda bazı sıkıntılar yaşadığının gözlemlendiğini söyleyerek, ancak bunların Türkiye ile en ufak bir ilgisi dahi bulunmadığını belirtti. AB’li yetkililerin de bu yönde açıklamalar yaptığına işaret eden Tan, bir sonraki dönem başkanı İngiltere’nin Dışişleri Bakanı Jack Straw’un Dışişleri Bakanı ve Başbakan Yardımcısı Abdullah Gül’ü telefonla aradığını hatırlattı. 
     Tan, Straw’un Gül’e 3 Ekim’de müzakerelerin başlayacağı yönündeki taahhütlerini yineleyerek, 17 Aralık kararlarına bağlılıklarının altını çizdiğini kaydetti. 
     Tan, 17 Aralık kararının oybirliğiyle alındığına işaret ederek, "Bu kararın altında herkesin imzası var, bunun aksini düşünmek zaten hukuken de mümkün değil" diye konuştu. 
     Tan, Gümrük Birliği Ek Protokolü’nün ne zaman imzalanacağına ilişkin soru üzerine de Türkiye’nin bu konuda üzerine düşeni yaptığını, AB’nin kendi formalitelerinin tamamlanması bildirildiğinde protokolün imzalanacağını kaydetti. 
     Sözcü Tan, KKTC üzerindeki ambargoların hafifletilmesi amacıyla AB tarafından çıkartılacağı taahhüdü verilen iki tüzüğe ilişkin soru üzerine de AB’nin hala bu sorumluluğunu bir an önce yerine getirmesini beklediklerini söyledi. 
     
</TEXT>
</DOC>
