<DOC>
<DOCNO> 340151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko13.html </URL>
<DATE> 2005/05/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türk Telekom, bu yıl da kurumlar vergisi rekortmeni... 
</HEADLINE>
<TEXT>

     Türk Telekomünikasyon A.Ş, ödeyeceği 1 milyar 146 milyon YTL vergi ile bu yıl da Ankara’nın kurumlar vergisi rekortmeni oldu. 
     Ankara Defterdar Vekili Cemal Boyalı, Nisan ayında verilen 2004 yılına ait kurumlar vergisi beyannameleri sonucu oluşan vergi rekortmenleri listesini açıkladı. 
     Türk Telekom’un, beyan ettiği 3 milyar 473 milyon 416 bin 673 YTL gelire karşı tahakkuk eden 1 milyar 146 milyon 227 bin 502 YTL vergi ile zirvede bulunduğu listede, Ziraat Bankası 853 milyon 400 bin 276 YTL’lik vergi ile ikinci, Vakıflar Bankası da 247 milyon 498 bin 2 YTL vergi ile üçüncü sırada yer aldı. 
     Halk Bankası’nın 241 milyon 669 bin YTL’lik kurumlar vergisi ile dördüncü olduğu başkentin vergi rekortmenleri listesinde ilk 10’un 8’ini kamu kuruluşları oluşturdu. İlk 10’a özel sektörden giren kuruluşlar 7. sırada yer alan Türk Traktör ile 10. sırada bulunan Aselsan olarak belirlendi. 
     Türk Traktör ve Aselsan’ın ilk 2 sırada olduğu özel sektörün ilk 10’u listesindeki diğer kuruluşlar, tahakkuk eden vergi sırasına göre, Park Teknik, N.V Türkse Perenco, Başkent Elektrik Dağıtım, Baştaş Çimento, Demir Export, Yibitaş Lafarge, Noksel Çelik ve Yeni Gimat şeklinde sıralandı. 
     Ankara’nın, 25 kamu, 75 de özel kuruluşun listeye girdiği, kurumlar vergisinin ilk 100 rekortmeni arasına, Başbakanlık Basımevi, Gümrük Vakfı, Devlet Meteoroloji İşleri Genel Müdürlüğü Döner Sermaye İşletmesi, TASİŞ, Doğadan Gıda Ürünleri San. ve Pazarlama A.Ş, Kavaklıdere Şarapları ve MEB Vakfı da girdi. 
     
     VERGİLERDE YÜZDE 18.1’LİK ARTIŞ OLDU 

     Ankara Defterdar Vekili Cemal Boyalı, 2003 yılında 59 bin 229, 2004 yılında 59 bin 896 olan kurumlar vergisi beyanname sayısının bu yıl 56 bin 954 olarak gerçekleştiğini bildirdi. 
     Geçen yıl, tüm kurumlar vergisi mükelleflerinin araştırma ve yoklamaya tabi tutulduğunu, adreslerinde bulunamayan, başka bir adreste faaliyetine devam ettiğine ilişkin bilgi de olmayan ya da başkaca bir ticari, zırai ve mesleki faaliyeti olmadığı halde başka amaçlarla mükellefiyet tesis ettirenlerin kayıtlarının silindiğini belirten Boyalı, bu durumun beyanname sayısında bir azalmaya yol açtığına işaret etti. 
     Boyalı, buna karşılık 2003 yılında 7 milyar 444 milyon 264 bin, 2004 yılında da 10 milyar 154 milyon 334 bin YTL olan beyan edilen gelir tutarının bu yıl, 10 milyar 716 milyon 670 bin YTL olarak tespit edildiğini ifade etti. 
     Bu çerçevede 2003 yılında 2 milyar 167 milyon 845 bin, 2004 yılında ise 3 milyar 20 milyon 594 bin YTL olan kurumlar vergisi tutarı, bu yılki beyanlar sonucunda 3 milyar 569 milyon 440 bin YTL olarak hesaplandı. 
     Böylece beyan edilen gelirde geçen yıla oranla yüzde 5.54, tahakkuk eden kurumlar vergisinde ise yüzde 18.17 oranında artış kaydedildi. 
     
</TEXT>
</DOC>
