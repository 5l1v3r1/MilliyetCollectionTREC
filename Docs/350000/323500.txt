<DOC>
<DOCNO> 323500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur37.html </URL>
<DATE> 2005/03/13/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Karlıova'daki depremden dolayı eğitime 3 gün ara verildi... 
</HEADLINE>
<TEXT>

     Bingöl'ün Karlıova İlçesi'nde, deprem nedeniyle okullarda meydana gelen hasarın tespit edilmesi için eğitime 3 gün ara verildiği bildirildi. 
     Karlıova İlçesi Kaymakamı Erkan Çapar, AA muhabirine yaptığı açıklamada, ilçede meydana gelen 5.7 şiddetindeki depremde bazı okulların zarar gördüğünü belirterek, Bayındırlık İl Müdürlüğü yetkililerinin okullarda incelemelerde bulunacaklarını söyledi. 
     Kar yağışı yüzünden köy yolları ulaşıma kapalı olduğundan köylerdeki öğrencilerin YİBO'lara taşınamadığını ifade eden Çapar, ilçedeki ilköğretim okulları ve liselerde eğitime Perşembe gününe kadar ara verildiğini bildirdi. 
     Çapar, bölgede yaşanan depremin ardından meydana gelebilecek olası bir depremde can kaybı yaşanmaması için gerekli önlemleri almaya çalıştıklarını kaydetti. 
     Öte yandan, Kriz Merkezi'nden yapılan açıklamaya göre, dün yaşanan depremde 16 kişi yaralandı. 
     İlçe merkezi ve köylerde, 117 ev az, bin 225 ev orta, 65 ev de ağır hasar gördü. 
     Depremden zarar görenlere 121 çadır, 490 battaniye, 95 katalitik soba, 50 uyku tulumu ve 256 adet gıda paketi dağıtıldığı, ancak 357 çadıra daha ihtiyaç duyulduğu bildirildi. 
     
</TEXT>
</DOC>
