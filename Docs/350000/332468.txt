<DOC>
<DOCNO> 332468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun25.html </URL>
<DATE> 2005/04/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Zirvede Bush ve Şaron arasında görüş ayrılıkları... 
</HEADLINE>
<TEXT>

     İsrail basını, Başbakan Ariel Şaron'un Gazze'den çekilme planına desteği pekiştirmek için yaptığı ABD ziyaretinde, ''dostluk ve ortaklık mesajları ortaya çıkacağına, Şaron ile ABD Başkanı George Bush arasındaki görüş ayrılıklarının gün ışığına çıktığını'' yazdı. 
     Gazeteler, Bush'un, ''Batı Şeria'daki Yahudi yerleşim birimlerinin inşaatının dondurulmasına'' yönelik tekrar tekrar yaptığı açıklamaları, ''ABD'nin giderek artan sabırsızlığı'' olarak yorumladı. 
     Liberal eğilimli Haaretz gazetesi, ''İki lider, dostluk ve ortaklıklarını ortaya koyacağına, görüş ayrılıklarını sergiledi. Şaron'un ziyaretini organize etmek için sarf edilen onca çaba, yerleşim birimleri ve Gazze Şeridi ve Batı Şeria'nın kuzeyinden çekilmeden sonra izlenmesi gereken barış sürecinin tarzı hakkındaki uyuşmazlıkla gölgelendi'' yorumunda bulundu. 
     Sağcı Jerusalem Post gazetesi ise, ''Şaron'un Bush'u Batı Şeria'daki büyük yerleşim birimlerindeki konut inşaatının devamı konusunda ikna edememiş olduğunu'' belirterek, ''iki liderin yerleşim birimleri konusunu ele almak istememesinin, düzenlenen basın toplantısına damgasını vurduğunu'' yazdı. 
     Jerusalem Post'taki yorumda, bir Filistin devletinin kurulmasını ve yerleşim birimleri inşasının durdurulmasını öngören son uluslararası barış planı olan yol haritasına atıfta bulunularak, ''Sorun, Beyaz Saray'ın Şaron'un yol haritasını kurtarmak için seçtiği yolu kabul etmeyi reddetmiş olmasında'' denildi. 
     Bağımsız Maariv gazetesindeki yorumda da, ''bir yandan Bush'un, 2004'te Şaron'a gönderdiği ve her türlü nihai düzenleme çerçevesinde yerleşim birimlerinin hesaba katmamanın gerçekçi olmadığını belirttiği mektubu yüksek sesle kamuoyuna bir kez daha duyurduğuna, bir yandan da 3 kez ve yine yüksek sesle, ABD'nin yerleşim birimlerinin genişlemesine karşı olduğunu söylediğine'' dikkat çekildi. 
     Maariv'deki yorumda, ''Bush, kimse kendisine böyle bir soru sormasa da bu noktayı vurguladı ve 'Her şeyin bir sınırı var, artık yeter, bu kez borcunuzu ödemelisiniz' şeklindeki açık mesajı iletti'' denildi. 
     Yüksek tirajlı Yediot Aharonot gazetesinde ise, ''zirvenin Şaron yararına olduğu ve Bush'un, aralarında İsrail'in 3 bin 500 yeni konut inşa etmek istediği Maale Adumim'in de bulunduğu büyük yerleşim birimleri üzerinde İsrail'in kontrolünün devamından söz ettiğinde Şaron'a ters düşmediği'' yorumu yapıldı. 
     
</TEXT>
</DOC>
