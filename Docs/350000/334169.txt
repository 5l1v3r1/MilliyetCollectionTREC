<DOC>
<DOCNO> 334169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/yazar/sazak.html </URL>
<DATE> 2005/04/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kıbrıs baharı 
</HEADLINE>
<TEXT>


Adanın bölünmüşlüğüne aldırmıyor, ilkbahar göçmenleri. Yaz başında Akdeniz'in 'kuş cenneti' Kıbrıs'ta buluşuyor milyonlarcası. Girne'de kaldığımız Colony Oteli'nde kuş sesiyle uyanıyoruz. Portakal, limon bahçeleri içinden yükselen cıvıltıları, birazdan kentin trafiği ve sıcak nedeniyle kentte erken başlayan 'mesai' bastırıyor. Akşamüzeri, Çıkarma Plajı'ndan Beşparmak tepelerine doğru ilerlerken İngiliz köyü Karmi'nin begonvil bahçelerinde parlak renkleriyle kuzeyin göçmenleri sessizliği bozuyor. 
Guguk kuşu, yalıçapkını, bahçe ötleğeni, vınlayan kurukkakan, nar bülbülü, kiraz kuşu. Adlarını duymadığımız onlarca kuş türü, ilkbahar ve yaz aylarında Kıbrıs'ta konaklıyor. Karpaz yarımadası başta, Kuzey'in yamaçlarında 'kuş gözleme' alanları bulunuyor. Karpaz kıyıları, berrak sularıyla son dönemde Akdeniz'in 'sualtı dalış' merkezlerinden biri olmaya aday. Kızıldeniz'e giden sıcak su akıntısı nedeniyle zengin bitki örtüsü ve balık çeşitleriyle Karpaz, Türkiye'de bu sporu yapanlar için yeni bir açılım olacak. 
Pasifik'teki 'tsunami' faciası, Avrupalı turistlerin rotasını bu yıl Akdeniz'e çevirdi. Antalya gibi Kuzey Kıbrıs kıyıları da cazibe merkezi oluşturabilir. 
Akdeniz güneşi içimizi ısıtıyor. Girne limanındaki kafede siyaset dışına çıkıyoruz. 'Maldivler'de 36 metreye dalan bir Türk grubunun, yüzeye çıktıklarında tsunaminin yerle bir ettiği adayı görünce şok geçirmesi olayı'nı konuşuyoruz. Dalgıç hocamız anlatmıştı '18 metrede olanları dalgalar yutmuş. 36 metreye inenler ise tsunamiden habersiz, denizin keyfini çıkarmışlar.' 
Başbakan Yardımcısı, Dışişleri Bakanı Serdar Denktaş da 'doğa tutkunu.' Lefkoşa'daki söyleşimizde, Karpaz'ın denizinden söz açılınca gözlerinin içi gülüyor "Size Kuzey Kıbrıs'ı gezdirsem, bir çakıl taşı bile vermeye razı olmazsınız" diye konuşuyor. 
Kıbrıs, hep stratejik yönüyle Türkiye'nin ve dünyanın gündeminde. Oysa tarihi ve kültürel dokusu, bozulmamış doğasıyla da bir çekim alanı olabilir. 
Emekli İngilizler, ev alıp Kuzey'e yerleşiyor. Bellapais'ten 'yeşil ve mavi'nin kesiştiği Akdeniz, görkemli bir güzellik sunuyor. Kıbrıs mezeleri ve balık için Girne-Çatalköy'de Fuat Bey'in işlettiği 'Anı Restoran'ı' seçiyoruz. Kalamar ve mineri ızgara. Akşam serinliğinde terasta balık keyfi doyumsuz. Gazi Mağusa'da 'Cyprus House' da Kıbrıs mutfağının özgün adresi. 
Ada mimozaları ve papatya tarlaları arasından Ercan Havaalanı'na giderken, AB sürecinde çözüm ve kalıcı barış olasılığını düşünüyoruz. Kıbrıs baharında göçmen kuşlar gibiyiz. 
17 Nisan sonrasına uzanıyoruz. 



</TEXT>
</DOC>
