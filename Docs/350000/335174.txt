<DOC>
<DOCNO> 335174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy08.html </URL>
<DATE> 2005/04/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Teşvikten aslan payını Malatya aldı... 
</HEADLINE>
<TEXT>

     Teşvik Yasası'yla geçen yıl 36 ile 660 yatırım teşvik belgesi kapsamında 2.5 milyar YTL'lik yatırım yapılması öngörüldü. Bu çerçevede öngörülen istihdam da 31 bin 483 kişi oldu. En fazla yatırım çeken il 2 milyon YTL ile Malatya, en az yatırım çeken il ise 1.3 milyon YTL ile Bayburt oldu. 
     Hazine, Mart 2004-Şubat 2005 tarihleri arasında teşvik kapsamında 126 bin 929 sigortalı adına 70.9 milyon YTL prim yükünü üstlendi. Teşviklerden yararlanan işyeri sayısı Şubat 2005 itibarıyla 37 bin 465'e, sigortalı sayısı da 126 bin 
     929'a yükseldi. Teşvik kapsamında 36 ildeki 126 bin 929 
     sigortalı sayısı korunduğu varsayılırsa Hazine üzerinde yalnızca sigorta yükü bazında aylık 9.3 milyon YTL'lik yük üzerinden bir yılda 112 milyon YTL, 5 yılda 561 milyon YTL düzeyinde yük oluşuyor. 5084 sayılı Teşvik Yasası kapsamında 2004 yılında en fazla tutarda yatırım teşvik belgesi düzenlenen il üç ili, Malatya, Düzce ve Sivas oluştururken, Bayburt, Ardahan, Kars, Bingöl, Muş ise düzenlenen yatırım teşvik belgeleri 10 milyon YTL'nin altında kalan iller oldular. Teşvik belgeleri kapsamında en fazla istihdam öngörülen illeri, 4 bin 311 kişi ile Malatya, 3 bin 339 kişi ile Düzce, 3 bin 632 kişi ile Sivas oluşturdu. Yatırım teşvik belgeleri kapsamında en az istihdam öngörülen iller de 49 kişi ile Bayburt, 68 kişi ile Bingöl ve 90 kişi ile Ardahan oldu. 
     
     29 MİLYON METREKARE HAZİNE ARAZİSİ DEVREDİLDİ 
     Bedelsiz Hazine arazisi devri kapsamında 29.3 milyon metrekarelik 515 adet taşınmaz 175 yatırımcıya devredildi. 
     Madencilik ve enerji sektöründeki yatırımlar için hiç bedelsiz Hazine arazisi devredilmedi. Bedelsiz Hazine arazisi devrinin 23.9 milyon metrekaresi organize sanayi bölgeleri ve il özel idareleri kapsamında gerçekleştirildi. 
     Organize sanayi bölgeleri ve il özel idareleri dışarıda bırakılırsa sektörel olarak en fazla Hazine arazisi devri 3.6 milyon metrekare ile imalat sektöründe görüldü. Böylece 
     156 adet taşınmaz devredilen 109 imalat sektöründeki 
     yatırımcı, 232.4 milyon YTL yatırımla 10 bin 826 istihdam sağladı. Toplam 81.3 milyon YTL yatırımla 1308 istihdam sağlayan hizmetler sektörü kapsamındaki 29 yatırımcıya 32 adet taşınmaz devriyle 939 bin metrekarelik Hazine arazisi devredildi. Toplam 60.7 milyon YTL yatırım tutarı olan ve 774 kişilik istihdam sağlayan tarım sektöründe 16 yatırımcıya 791 bin metrekarelik 51 taşınmaz devri yapıldı. 

ANKA 
     
</TEXT>
</DOC>
