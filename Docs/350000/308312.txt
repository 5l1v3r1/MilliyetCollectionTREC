<DOC>
<DOCNO> 308312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas11.html </URL>
<DATE> 2005/01/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sivrisinekler neden herkesi ısırmıyor 
</HEADLINE>
<TEXT>

     BBC 

Bilimadamları, neden bazı insanların sivrisineklere daha cazip geldiğinin sırrını çözdüklerine inanıyorlar. 
     Daha önceden bazılarının sivrisinekleri cezbeden bir koku salgıladıkları biliniyordu. 
     İngiltere'deki Rothamsted Research adlı araştırma merkezindeki uzmanlar, bu kokuları bastıran bazı salgılar bulduklarını söylüyor. 
     Söz konusu salgılardan üretilecek "doğal sivrisinek kovucuların insanları her türlü böceğe karşı koruyabileceği belirtiliyor. 
     Ancak bu ilaç geliştirilinceye kadar sivrisineklerden rahatsız olanların, vücutları bu tür maskeleyici salgılar üreten kişilerin yanında dolaşması yararlı olabilir. 
     Zira, inekler üzerinde yapılan araştırmaya göre, bu tür salgılar üreren ineklerin bol olduğu sürüler sivrisinek tacizine uğramıyor. 
     Araştırmada maskeleyici salgı olarak nitelenen 11 bileşen bulundu. Söz konusu bileşenler, vücudun ürettiği ve sivrisinekleri çeken kokuyu bastırıyor. 
     Daha önce bazı insanlarda bu tür koku üretimi olmadığına inanılıyordu. 
     Araştırma ekibindeki James Logan "Her insan sivrisinekleri çeken bir koku salgılıyor. Ancak bazılarında bunu bastıran başka salgılar da mevcut" dedi. 
     Kokuyu maskeleyen bileşenler incelenerek hangisinin daha etkili olduğu belirlenecek. 
     Daha sonra bu maddeden sivrisinekleri kovan ilaçlar üretilmesi planlanıyor. 
     
</TEXT>
</DOC>
