<DOC>
<DOCNO> 307580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur17.html </URL>
<DATE> 2005/01/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Şoförler Odası Başkanı, trafikte kavga edip bıçaklandı 
</HEADLINE>
<TEXT>

     Kocaeli'nin Gebze İlçesi'nde, Şoförler Odası Başkanı İsmail Bülbül, trafik kazası nedeniyle tartıştığı 4 kişi tarafından bıçaklanarak yaralandı. 
     AA muhabirinin aldığı bilgiye göre, Mustafapaşa Mahallesi Bağdat Caddesi'nde, İsmail Bülbül, yönetimindeki 41 L 0001 plakalı otomobille yol kenarında yürüyen bir gence çarptı. Kazada yaralanmayan genç ve yanındaki 3 arkadaşı ile Bülbül arasında başlayan tartışma, kısa sürede kavgaya dönüştü. 
     Kavga sırasında üzerindeki ruhsatlı tabancası bu kişiler tarafından alınan ve sol kaburgasından 3 bıçak darbesi alan Bülbül, çevreden yetişenler tarafından Kartal Lütfi Kırdar Eğitim ve Araştırma Hastanesi'ne kaldırıldı. Bülbül'ün hayati tehlikesinin bulunmadığı öğrenildi. 
     Olaydan sonra kaçan 4 kişiyi arayan polis, Tufan K. 21 ve Vedat S. 20 adlı kişileri gözaltına aldı. Çeşitli suçlardan sabıkaları olduğu öğrenilen sanıkların üzerinde, Bülbül'e ait tabancanın ele geçirildiği bildirildi. 
     Olaya karışan diğer kişilerin yakalanmasına çalışılıyor. 
     
</TEXT>
</DOC>
