<DOC>
<DOCNO> 315172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur08.html </URL>
<DATE> 2005/02/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şalvarın azizliği .. 
</HEADLINE>
<TEXT>

     Barış DOĞAN DHA 

ZONGULDAK'ta yapılan halkoyunları yarışmasına katılan 13 yaşındaki Rahman Başar'ın oyun sırasında şalvarı düştü. Oyununa düşe kalka devam eden Rahman, izleyenler tarafından dakikalarca ayakta alkışlandı. Genç folklorcu oyun sonunda gözyaşlarına hakim olamadı. Ancak oyunlar sonunda Rahman Başar'ın ekibi, yaşanan bu olaya karşın jüri tarafından birinci seçildi. 
     Zonguldak Can Polat Pamay Spor Salonu'nda yapılan Valilik Kupası Halk Oyunları Yarışması'nda 8 farklı kategoride folklorcular yarıştı. İlköğretim Yıldızlar kategorisinde Artvin' yöresiyle yarışmaya katılan Ahmet Erdoğan İlköğretim Okulu ekibinde oynayan Rahman Başar'ın şalvarı oyun sırasında belinden kaydı ve ayaklarına düştü. 
     
     AYAKTA ALKIŞLANDI 

     Oyunun sonlarına doğru biranda şalvarı düşen Rahman, neye uğradığını şaşırdı. Ahmet Erdoğan İlköğretim Okulu 7'nci sınıf öğrencisi Rahman Başar, şalvarının düşmesine rağmen oynamaya devam etti. 
     Salondaki yüzlerce kişinin ve ekip arkadaşlarının şaşkın bakışları arasında oyununa devam etmeye çalışan Başar, şalvarının ayaklarına dolaşması üzerine iki kez yere düştü. Yerden kalkıp, ayaklarının ucunda dolanan şalvarına karşın oyununun sonunu getiren Rahman'ın azmi, izleyenler tarafından dakikalarca ayakta alkışlandı. 
     
     GÖZYAŞLARINI TUTAMADI 

     Artvin yöresi oyununun sonunda çekilen hareketli halay sırasında oyunu bırakmak zorunda kalan Başar'ı, salon görevlileri ve öğretmenleri sahneden alarak şalvarını giydirdi. Bu sırada Başar'ın gözyaşlarını tutamadığı gözlendi. 
     
     EKİBİ BİRİNCİ SEÇİLDİ 

     Oyunlar sonunda Ahmet Erdoğan İlköğretim Okulu ekibi, jüri tarafından kategorisinde birinci seçildi. Jüri Başkanı Musa Kanber, Türkiye genelinde bu tür olayların sık yaşandığını belirterek, ''Esasında şalvarı düşen oyuncunun oyundan çıkması gerekirdi. Ancak oyuncu devam etti. Şalvar düşene kadar olan bölüme kadar ekip çok iyiydi. Biz gerekli puan düşümünü yaptık. Buna rağmen ekip, birinci oldu. Kesinlikle folklörcünün oyuna devam etmesine karşılık yapmış olduğumuz bir jest söz konusu değil'' diye konuştu. 
     
</TEXT>
</DOC>
