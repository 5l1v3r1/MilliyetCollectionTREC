<DOC>
<DOCNO> 314152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy07.html </URL>
<DATE> 2005/02/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Unakıtan'ı rahatlatan karar 
</HEADLINE>
<TEXT>

     Anayasa Mahkemesi, Vergi Barışı Yasası'nda sahte belge kabul eden ve kullanan kişilerin şartlı af kapsamına alınmış olmasına rağmen belgeyi düzenleyenlerin kapsam dışında bırakılmış olmasının Anayasa'nın "eşitlik ilkesine" aykırı olmadığına karar vererek, hakkında "sahte fatura kullanmak" iddiası bulunan Maliye Bakanı Kemal Unakıtan'ı da rahatlattı. 
     Anayasa Mahkemesi, Karşıyaka Ağır Ceza Mahkemesi ve Ankara 8. Ağır Ceza Mahkemesi'nin Vergi Barışı Yasası'nın bazı maddelerinin Anayasa'ya aykırı olduğu gerekçesiyle yaptığı başvuruları karara bağladı. Karar Resmi Gazete'de yayınlandı. 
     Her iki mahkeme de iptal başvurularında, Vergi Barışı Yasası'nda sahte belgeyi bilerek kabul eden ve kullanan kişilerin şartlı af kapsamına alınmış olmasına rağmen arz talep dengesinin diğer tarafını oluşturan belgeyi düzenleyenlerin kapsam dışında bırakılmış olmalarının Anayasa'nın eşitlik ilkesine aykırı olduğu, sahte belge düzenlemek ve kullanma fiillerini aynı ağırlıkta kabul eden yasa koyucunun yapmış olduğu takdir ile yasayla koyduğu istisna hükümdeki takdirin de açıkça birbiriyle çeliştiğine işaret etti. 
     Başvuruda bir belgeyi düzenleyen firmanın vergi kaçırdığı, bunu kullanan firmanın da yine aynı miktarda vergiyi kaçırdığına işaret edilirken, Vergi Barışı yasası ile sahte belgeyi kullananların ödüllendirildiği, diğerinin ise cezalandırıldığı dile getirildi. 
     
     EŞİTLİK İLKESİ ZEDELENMEZ 
     Başvuruları inceleyen Anayasa Mahkemesi, kimi durumlarda bilmeden de işlenebileceği gözetilerek, sahte veya içeriği itibariyle yanıltıcı belge kullanılması eyleminin, belgelerin asıl veya suretlerini tamamen veya kısmen sahte olarak düzenleme eylemi ile aynı ağırlıkta olmadığı kabul edilerek, düzenleme suçunun yasa kapsamı dışında tutulmasının yasa koyucunun bu konudaki takdir yetkisi içinde olduğuna işaret etti. 
     Yüksek Mahkeme, yasa önünde eşitliğin, herkesin her yönden aynı kurallara bağlı olacağı anlamına gelmeyeceğini vurgulayarak, eşitlik ilkesiyle aynı durumda olanlara ayrı kuralların uygulanması ve ayrıcalıklı kişi ve toplulukların yaratılmasının engellendiği dile getirildi. Durum ve konumlarındaki değişik özelliklerin kimi kişiler ya da topluluklar için değişik kuralları ve uygulamaları gerektirebileceğine işaret eden Yüksek Mahkeme, "Aynı hukuksal durumlar aynı, ayrı hukuksal durumlar ayrı kurallara bağlı tutulursa Anayasa'da öngörülen eşitlik ilkesi zedelenmez" hükmüne vardı. 
     Vergi Barışı Yasası'nın, Vergi Usul Yasası ile birlikte incelendiğinde, sahte veya içeriği itibariyle yanıltıcı belge kullananlar ile düzenleyenlerin aynı hukuksal konumda bulunmadıklarından eşitlik karşılaştırmasına esas alınamayacakları da vurgulandı. Mahkeme, bu nedenlerle itiraz konusunun Anayasa'ya aykırı olmadığından iptal istemini oybirliği ile reddetti. 
     
     UNAKITAN DA RAHATLADI 
     Vergi Barışı Yasası çıkarılırken, Maliye Bakanoı Kemal Unakıtan da bu düzenlemeden yararlanacağı gerekçesiyle eleştirilere hedef olmuştu. Unakıtan'ın hakkında da "sahte fatura kullanmak" iddiasıyla açılmış dava bulunuyordu. 
     
</TEXT>
</DOC>
