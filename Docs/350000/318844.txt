<DOC>
<DOCNO> 318844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy06.html </URL>
<DATE> 2005/02/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan, Kırca yerine Kısakürek'in cenaze törenini tercih etti 
</HEADLINE>
<TEXT>

     Başbakan Tayyip Erdoğan, İstanbul'da şair Necip Fazıl Kısakürek'in oğlu Ömer Kısakürek'in cenaze törenine katıldı. 
     Bugün öğle namazını kılmak için Eyüp Camii'ne giden Erdoğan, Ömer Kısakürek'in cenaze törenine katıldı. Törende, Erdoğan'ın yanı sıra, Dışişleri Bakanı Abdullah Gül, İstanbul Valisi Muammer Güler, Büyükşehir Belediyesi Başkanvekili İdris Güllüce ve çok sayıda ilçe belediye başkanı da yer aldı. 
     Kısakürek'in cenazesi Eyüp'de toprağa verilirken, Teşvikiye Camii'nde de Dışişleri eski Bakanı Coşkun Kırca için cenaze töreni yapıldı. Erdoğan ve Gül'ün İstanbul'da bulundukları halde törene gelmemeleri ve hükümetten de hiçbir katılım olmaması, Kırca'nın cenaze törenine katılanlar tarafından tepkiyle karşılandı. 
     CHP Milletvekili İnal Batu, "Yadırgıyorum. Dışişleri Bakanı Türkiye'de ise burada olması gerekirdi. Çünkü Kırca eski bakandır. Dışişleri bakanları birbirlerine cenazelerde gerekli saygıyı göstermeli, gerekli değeri vermelidir. Hepimiz bu dünyadan gelip gideceğiz" dedi. 
     Kırca için düzenlenen cenaze törenine, aralarında eski başbakanlardan Tansu Çiller, Eski TBMM başkanlarından Hüsamettin Cindoruk, 1. Ordu Komutanı Orgeneral Hurşit Tolon ve Eski Genelkurmay Başkanı Emekli Orgeneral İsmail Hakkı Karadayı'nın da bulunduğu çok sayıda politikacı ve asker katıldı. Cumhurbaşkanı Ahmet Necdet Sezer ve Kara Kuvvetleri Komutanı Orgeneral Yaşar Büyükanıt ise törene çelenk gönderdi. 

     
</TEXT>
</DOC>
