<DOC>
<DOCNO> 306958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy06.html </URL>
<DATE> 2005/01/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gül Vatikan ile temasa geçtik 
</HEADLINE>
<TEXT>

     Papalık Adalet ve Barış Konseyi tarafından bastırılan "Kilise'nin Sosyal Öğretisinin Ana Hatları" kitabında, Türkiye'den bahsedilmese de soykırıma maruz kalanlar arasında Ermenilerin de sayılması üzerine harekete geçen Dışişleri Bakanlığı gerekli girişimlerde bulundu. 
     Vatikan'ın bastırdığı 525 sayfalık kitabın Ekim 2004'te yayımlandığını anımsatan Dışişleri Bakanı Abdullah Gül, "Bu ifadeler, kitabın masum insanlara yönelik suçların engellenmesine değinilen 'Dünya Barışı ve Adalet' bölümünün 'Barışın Başarısızlığı Savaş' kısımında yer almıştır. Bu kısımda 20. Yüzyılda 'Ermenilerden Ukraynalılara, Kamboçyalılardan Afrikalılara birçok yerde halkların ve toplulukların soykırım suçuna maruz kaldıkları' ifadesine yer verilmektedir. Kitapta kullanılan ifadede, her ne kadar ülkemize herhangi bir atıfta bulunulmamakta ise de 'soykırıma' maruz kalanların arasında Ermenilere de yer verilmiş olmasının kabul edilemeyeceği açıktır" dedi. 
     Konuyla ilgili olarak İstanbul Bağımsız Milletvekili Emin Şirin'in önergesini yanıtlayan Gül, konunun takipçisi olacaklarını da şöyle anlattı 
     
     VATİKAN TÜRKİYE'Yİ HEDEF ALMADIK 
     "Vatikan'ın bu tür asılsız suçlamalara destek verecek tavırlardan kaçınması hususunda girişimde bulunulan Vatikan yetkilileri, sözde soykırım konusundaki beyan ve girişimlerin genel anlamda tüm soykırım fiillerine karşı çıktığı ve ülkemizi hedef almadığı şeklinde yanıtlar vermişlerdir. Söz konusu ifadelerin kitaptan çıkartılması ve gelecekte de bu tür ifadelerin kullanılmasından kaçınılması hususunda Vatikan Büyükelçiliğimizce, Vatikan makamları nezdinde gerekli girişimlerde bulunulmuş olup, girişimlerimizin sonucu takip edilmektedir." 
     
</TEXT>
</DOC>
