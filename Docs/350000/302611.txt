<DOC>
<DOCNO> 302611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo06.html </URL>
<DATE> 2005/12/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Muhammed Ali'nin kızı Avrupa'daki ilk maçından galip ayrıldı 
</HEADLINE>
<TEXT>

     Ağır sıklet boksun efsanesi Muhammed Ali'nin kızı Laila Ali, Avrupa'daki ilk karşılaşmasında Berlin'de dün gece İsveçli Asa Sandell karşısından galibiyetle ayrıldı. 
     Süper orta-ağır sıklette mücadele eden Laila Ali, ilk 3 raundda zorlandığı rakibini 5. raundda hakem kararıyla saf dışı bırakırken, 22. zaferini kazandı. 
     Berlin'de babasının önünde dövüşen 27 yaşındaki Laila Ali, eski bir gazeteci olan ve İsveç'te profesyonel boksun yasak olması nedeniyle ABD'de idman yapan 38 yaşındaki rakibi Sandell önünde zor anlar yaşadı. İlerleyen rauntlarda rakibinin yorulmasıyla kontrolü ele geçiren 3 dünya şampiyonluğuna sahip Ali, hakem kararıyla kazanmayı bildi. 
     1999'dan beri profesyonel olan ve kadın boksunda rakipsiz bir yıldız olan Laila Ali, Berlin'deki karşılaşma sonrası ringden inerken seyircinin ıslıklarıyla karşılaştı. 
     
     ALİ'YE BARIŞ NİŞANI 
     Bu arada, boksun yaşayan efsanesi Muhammed Ali'ye, kızının karşılaşmasından önce Berlin'de bir otelde düzenlenen törenle Almanya'nın prestijli Otto-Hahn barış nişanı takıldı. 
     ABD'de siyahlara karşı ayrımcılıkla mücadelesi ve siyahların kültürünün dünyada yayılmasına katkılarından ötürü 2 yılda bir verilen nişana layık görülen 63 yaşındaki Parkinson hastası Ali, eşinin yardımıyla ayakta dururken, eşi Lonnie kocası adına nişana teşekkür etti. 
     Muhammed Ali'ye nişanı Berlin'in sosyal demokrat Belediye Başkanı Klaus Wowereit taktı. 
     
</TEXT>
</DOC>
