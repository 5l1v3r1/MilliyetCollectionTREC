<DOC>
<DOCNO> 320775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo49.html </URL>
<DATE> 2005/03/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Beşiktaşlı futbolcular Galatasaray'ı yenecek güçteyiz... 
</HEADLINE>
<TEXT>

     Ligde yarın derbi maçında Galatasaray'ın rakibi olacak Beşiktaş'ta, futbolcular galibiyet istiyor. 
     BJK Nevzat Demir Tesisleri'nde kampa giren Beşiktaşlı oyuncular, kulübün resmi internet sitesine yaptıkları açıklamada, Galatasaray'ı yenecek güçte olduklarını söylediler. 
     Siyah-beyazlı takımın forvet oyuncusu Ahmet Dursun, ikinci yarıya iyi başladıklarını belirterek, ''Bunu sürdürmek istiyoruz. Galatasaray derbisi de bu anlamda bizim için büyük bir şans. Bu karşılaşmayı kazanırsak hem puan farkını kapatmak, hem de moralimizi daha yükseltmek istiyoruz. Ekip olarak iyi hazırlandığımız bu mücadeleden galibiyetle ayrılacağımızdan eminim'' diye konuştu. 
     Beşiktaş'ın genç savunma oyuncusu Çağdaş Atan ise, rakiplerinin ligdeki puan sıralamasında kendi üstlerinde yer aldığını ifade ederek, ''Biz onları yenerek ligin üst sıralarına yaklaşmak istiyoruz. Bunu başaracak kalite, istek ve arzuya sahibiz. Ezeli rakibimizi yenerek bunu herkese göstereceğiz'' dedi. 
     Futbolculardan Ahmet Yıldırım da her iki taraf açısından çok önemli bir maçın yapılacağı vurgulayarak, ''Onlar üst sıralardan kopmamak, biz ise üst sıralara yaklaşmak istiyoruz. Bizim için iç saha ya da deplasman farketmiyor. Hatta deplasmanda daha iyi oynadığımızı bile söyleyebilirim. Tek amacımız kazanmak. Bunun için elimizden geleni yapacağız'' diye konuştu. 
     İbrahim Üzülmez ise, ''Derbi maçların favorisi olmaz. Bu maçta gol pozisyonlarını değerlendiren taraf galip gelecek. İnşallah o pozisyonlarda iyi vuruşları biz yapıp, gol ve goller bularak maçtan galip ayrılırız'' dedi. 
     Bu arada Beşiktaşlı Genç İşadamları Derneği üyeleri, Ekrem Aygün başkanlığında BJK Nevzat Demir Tesisleri'nde takımı ziyaret ederek, Galatasaray derbisi öncesi kulüp başkanı Yıldırım Demirören, teknik direktör Rıza Çalımbay ve futbolculara başarı dilediler. 
     
</TEXT>
</DOC>
