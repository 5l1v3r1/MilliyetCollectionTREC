<DOC>
<DOCNO> 330858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur43.html </URL>
<DATE> 2005/04/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hagi'ye hakaret davası .. 
</HEADLINE>
<TEXT>

     Eski Kayserispor Taraftarları Derneği Başkanı Mehmet İncialan, Galatasaray Teknik Direktörü George Hagi'ye, ''Kayserililere hakaret ettiği'' iddiasıyla tazminat davası açtı. 
     İncialan, avukatı Kudret Taflıoğlu aracılığıyla Kayseri 1. Sulh Mahkemesi'ne dilekçe vererek, 10 bin YTL'lik tazminat davası açtı. 
     Hagi'nin Kayseri'ye gelişinde cep telefonunun çalındığını iddia etmesinin, Kayseri halkını ve müvekkilini derinden yaraladığını ifade eden Taflıoğlu, dava dilekçesinde şu görüşlere yer verdi 
     ''Galatasaray Teknik Direktörü George Hagi, Kayseri Erkilet Havaalanı'nda Kayserispor taraftarlarına Aranızda hırsız var, siz taraftar değil hırsızsınız. Benim telefonum kimde diye ithamda bulunmuştur. Daha sonra çalındığını iddia ettiği telefonunu paltosunun cebinde bulduğunu belirten Hagi, bu hakaretiyle müvekkilimin manevi olarak zedelenmesine neden olmuştur. Müvekkilimin manevi zararının karşılanması için 10 bin YTL fazlaya ilişkin haklarımız saklı kalmak üzere manevi tazminat talebinde bulunuyoruz.'' Dernek Başkanı İncialan ise AA muhabirine yaptığı açıklamada, Hagi'nin hakaretinin sadece kendisini değil, tüm Kayseri halkını rencide ettiğini belirtti. 
     Hagi'nin Türkçe olarak Kayseri halkından özür dilemesi halinde davasından vazgeçeceğini bildiren İncialan, ''Hagi, Türkçe bilmediğini söylemesine rağmen Kayseri halkına Türkçe olarak hakaret etmiştir ve Türkçe olarak özür dilemelidir. Özür dilerse davamdan vazgeçeceğim. Özür dilemez ve ben davayı kazanırsam, Hagi'ye son model bir cep telefonu hediye edeceğim. Bir tane de aynısından kendime alacağım'' diye konuştu. 
     
</TEXT>
</DOC>
