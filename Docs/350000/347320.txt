<DOC>
<DOCNO> 347320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/guncel/axgun02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta tarihi adım 
</HEADLINE>
<TEXT>


Kıbrıs Rum Kesimi'nin tüm engelleme çalışmalarına rağmen ABD Temsilciler Meclisi Türk Dostluk Grubu Eşbaşkanı Edward Whitfield başkanlığındaki heyet, Kuzey Kıbrıs'a ilk doğrudan seyahati gerçekleştirdi 

Sefa Karahasan - Lefkoşa 

ABD Temsilciler Meclisi Türk Dostluk Grubu Eşbaşkanı Edward Whitfield başkanlığındaki heyet, Ercan Havaalanı'ndan KKTC'ye girdi. Kuzey Kıbrıs'a ilk doğrudan seyahati yapan milletvekilleri, KKTC üzerindeki izolasyonların kaldırılmasına yönelik mesajlar verdi. 
ABD heyetini, KKTC'nin Washington Temsilcisi Osman Ertuğ ve Cumhuriyetçi Türkiye Partisi Milletvekili Salih İzbul karşıladı. TBMM Türkiye - ABD Parlamentolararası Dostluk Grubu Başkanı AKP İstanbul Milletvekili Egemen Bağış'ın eşlik ettiği heyet, ilk olarak ABD'nin Güney Kıbrıs Büyükelçisi Micheal Klosson'la görüştü. Heyet daha sonra KKTC Cumhurbaşkanı Mehmet Ali Talat ile Cumhurbaşkanlığı Sarayı'nda bir araya geldi. 
Görüşme sonrası Talat ve Whitfield, ortak bir basın toplantısı düzenledi. Whitfield, BM'ye ve AB ülkelerine, "KKTC'nin üzerindeki engellemelerin kaldırılmasını destekliyoruz" diyerek çağrı yaparken, Talat da ABD'ye, "Çabalarımıza yardımcı olun" diye seslendi. 

Takdir edilecek cesaret 
Talat, "Konuklarımız takdir edilecek cesaretle baskılara karşı geldi. Ziyaretlerin devam edeceğini umuyorum. Uluslararası toplum kararlılığınızı görürse, Kıbrıs sorununa çözüm bulunur" dedi. 
Direkt olarak KKTC'ye geldiklerini, çünkü tüm Kıbrıs' ta insanların ve malların serbest dolaşımını onayladıklarını belirten Whitfield, Papadopulos'a, "AB' nin Kuzey Kıbrıs'a yapmayı planladığı mali yardıma itiraz etmekten vazgeç" çağrısında bulundu. Bu arada heyetin KKTC'ye girişinin, pasaportlara damga vurulması yerine, damgalanan bir formla yapıldığı, çıkışın da aynı şekilde olacağı öğrenildi. KKTC'nin 1. Cumhurbaşkanı Rauf Denktaş da, heyetle, Saray Otel'de bir görüşme yaptı. 

Çankaya Köşkü'nde 'Kıbrıs zirvesi' 

OSHAN SABIRLI Lefkoşa DHA 
Başbakan Erdoğan'ın ABD gezisi öncesi KKTC Cumhurbaşkanı Mehmet Ali Talat ve hükümet üyeleri, 2 Haziran'da Ankara'ya giderek, Çankaya Köşkü'nde Cumhurbaşkanı Sezer başkanlığında yapılacak "Kırbıs zirvesi"ne katılacak. 
KKTC'de 17 Nisan'da yapılan seçimden sonra kurulan CTP - DP koalisyonu, bu ziyaretle hükümet olarak ilk kez Türkiye'ye gelmiş olacak. Cumhurbaşkanı Talat başkanlığında yapılacak ziyarete, Başbakan Ferdi Sabit Soyer ile Başbakan Yardımcısı ve Dışişleri Bakanı Serdar Denktaş da katılacak. 
Talat ve hükümet üyeleri, 3 Haziran'da da Genelkurmay Başkanı Orgeneral Hilmi Özkök ve TBMM Başkanı Bülent Arınç'la da birer görüşme yapacak. 

Gelemedi ama desteğini gönderdi 

LEFKOŞA DHA 
ABD Kongre üyesi Robert Wexler, KKTC'yi ziyaret eden Kongre üyeleri arasında olamadığı için üzüntü duyduğunu söyledi. 
Wexler yaptığı açıklamada, KKTC'ye gidemediğini, ancak Çalışma Grubu'nun Kıbrıs'a gitmesini desteklediğini belirtti. Rum Haber Ajansı'nın haberine göre Wexler, programındaki aksaklıktan dolayı Ed Whitfield ve diğer üyelere katılamadığını dile getirdi. 
Rum basınında çıkan ve baskılar nedeniyle ziyarete katılmadığı yönündeki haberlerin doğruyu yansıtmadığını ifade eden Wexler, şöyle devam etti "Programda daha önceden belirlenmiş bir durum olmasaydı, Kuzey Kıbrıs'ın Ercan Havaalanı'nı kullanarak grubumla birlikte adaya gelecektim. Kuzey'deki Kıbrıslılar, adayı yeniden birleştirmek için tarihi bir oylama yaptı. İnanıyorum ki, Kıbrıslı Türklere izolasyonun kaldırılması ABD, AB ve uluslararası toplumun yükümlülüğüdür. Kongre Çalışma Grubu'nun ziyareti, izolasyonları kaldırmak için ve ciddi önemli bir adımdır." 


</TEXT>
</DOC>
