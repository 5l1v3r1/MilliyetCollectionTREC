<DOC>
<DOCNO> 330787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo11.html </URL>
<DATE> 2005/04/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Federasyon Başkanı Bıçakçı Kurumsallaşmada önemli mesafe kaydettik 
</HEADLINE>
<TEXT>

     Futbol Federasyonu Başkanı Levent Bıçakcı, federasyon olarak kurumsallaşma anlamında önemli mesafe kaydettiklerini söyledi. 
     Konu ile ilgili AA muhabirine açıklamada bulunan Bıçakçı, göreve geldikleri andan itibaren federasyonunun kimliği ile ilgili çalışmalar yapmaya başladıklarını ve kurumsal kimliğinin tanımlanması için konunun uzmanı kişi ve kuruluşlarla çalıştıklarını belirterek, ''Bu çalışmalarımızın sonuçlarını almaya başladık'' diye konuştu. 
     Futbol Federasyonu'nun açıklamalarının artık tek bir ağızdan yapıldığını belirten Bıçakcı, şunları söyledi 
     ''Bir iletişim kurumu ile çalışmaya başladık. İstanbul'da Türkiye'nin her yerinde görev yapan yaklaşık 250 federasyon personelini İstanbul'da biraraya getirdik. Kamuoyuna yapılacak açıklamalarla ilgili nasıl bir yöntem izleneceği anlatıldı. Futbol Federasyonu açıklamalarını başkan ile genel sekreterin yapması kararlaştırıldı. Aksi halde, bir yönetim kurulu üyemizin yaptığı açıklama, başka yönetim kurulu üyemize yorumlatılıyor. Kargaşaya neden oluyordu. Artık böyle sorunlar yaşamadığımız gibi, tüm açıklamalarımız basında değerini de görüyor.'' 
     
</TEXT>
</DOC>
