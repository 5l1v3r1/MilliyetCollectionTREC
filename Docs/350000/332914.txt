<DOC>
<DOCNO> 332914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko11.html </URL>
<DATE> 2005/04/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Fortis Bank Genel Müdürü Türkiye'nin dinamizmine baktık 
</HEADLINE>
<TEXT>

     Doğan Grubu ile Dışbank'ı satın alma konusunda anlaşan Belçika-Hollanda sermayeli Fortis Bank'ın Genel Müdürü Jean-Paul Votron, ''Türk ekonomisinin dinamizmine bakarak hareket ettiklerini'' söyledi. 
     Votron, basına yaptığı açıklamada, ''biz siyasetçi değiliz'' derken, stratejilerinin ''genişlemiş bir AB'ye odaklandığını, buna AB'ye girecek ülkelerin de dahil olduğunu'' bildirdi. 
     Basına aktarılan bilgilere göre Fortis Bank, Dışbank'ın ana hissedarları olan Doğan Grubu, Doğan Ailesi, Dışbank Mensupları Emekli Sandığı ve Dışbank Mensupları Güvenlik Vakfı ile bir anlaşma imzalayarak, Dışbank'ın yüzde 89.3 oranındaki hissesini satın aldı. Fortis Bank'ın, Dışbank'ın geriye kalan halka açık yüzde 10.7 hissesi için İstanbul Menkul Kıymetler Borsası'nda İMKB çağrı yapacağı bildirildi. 
     Belçika'nın ''Le Soir'' gazetesi, konuya ilişkin haberinde, ''Türkiye'nin moda olduğunu'', Amerikan bankası Morgan Stanley'in Türk bankacılık sektörünü ''parlayan ülkeler arasında en iyi pazar'' olarak nitelendirdiğini yazdı. 
     ''Le Soir'', Türkiye'nin '70 milyonluk genç nüfusu, hızlı büyümesi, artık kontrol altında gözüken enflasyonu, reformların başarısının ardından istikrar kazanan bankacılık sektörü'' ile dikkat çektiğini belirterek, ''Dışbank, büyük gelecek vaat eden bu pazara dalmak için mükemmel bir tramplen oluşturuyor'' dedi. 
     Belçika'daki ekonomi analizcilerinin, Fortis Bank'ın Türkiye yatırımını olumlu değerlendirdiklerini bildiren gazete, 985 milyon avroluk bu yatırımdan, gelecek yıldan itibaren kar beklendiğini belirtti. 
     Fortis Bank Finans Müdürü Gilbert Mittler ise bu önemli yatırımın ardından, yeni yatırımlar için kasalarında 4 milyar avro kaldığını belirtti. 

     
</TEXT>
</DOC>
