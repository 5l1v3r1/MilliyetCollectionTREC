<DOC>
<DOCNO> 315077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko08.html </URL>
<DATE> 2005/02/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Toyota üretimde Renault'u solladı... 
</HEADLINE>
<TEXT>

     Toyota, ocakta otomobil üretiminde Renault'yu geride bırakarak liderliğe yükseldi. Ocak ayındaki otomobil üretiminin yüzde 38'ini Toyota gerçekleştirdi. Oyak Renault yüzde 36'lık payla ikinci sıraya inerken, Tofaş ise yüzde 14'lük payla üçüncü sırada yer aldı. 
     Otomotiv Sanayii Derneği'nden OSD edinilen verilere göre, ocak ayında 27 bin 235 adet otomobil üretildi. Üretim, geçen yılın aynı ayına göre yüzde 18.2 oranında gerileme gösterdi. 2004 yılının ocak ayındaki otomobil üretimi 33 bin 281 adet olarak gerçekleşmişti. 
     
     TOYOTA İLK SIRAYA ÇIKTI 
     Toyota, otomobil üretiminde liderliğe yükseldi. Ocak ayında Toyota 10 bin 302 adet otomobil üretti. Toyota'nın otomobil üretimindeki payı, geçen yılın ocak ayındaki yüzde 30'luk düzeyinden bu yıl yüzde 38'e çıktı. 
     Son dönemde otomobil üretiminin lideri olan Oyak Renault ise ikinci sıraya geriledi. Ocak ayında 9 bin 855 otomobil üreten Oyak Renault'un toplamdaki payı geçen yılki yüzde 47'lik düzeyinden yüzde 36'ya indi. 
     Tofaş ise 3 bin 855 otomobille üçüncü sırada yer aldı. 
     Ortaklığın toplam üretimdeki payı yüzde 15.7'den yüzde 14'e geriledi. 
     Ocak ayında Hyundai Assan 2 bin 450 adet, Honda Türkiye 773 adet otomobil üretti. Hyundai Assan'ın üretimdeki payı 
     yüzde 4.5'ten yüzde 9'a, Honda Türkiye'nin payı da yüzde 2.8'den yüzde 3'e çıktı. 
     
     KAMYON VE KAMYONET 
     Kamyonet üretiminde ise Ford Otosan lider konumda bulunuyor. Ocak ayında 22 bin 328 adet olan kamyonet üretiminin yüzde 61 oranındaki 13 bin 586'lık bölümünü Ford Otosan gerçekleştirdi. Ford Otosan'ı 6 bin 4 kamyonetle Tofaş, 1831 kamyonetle Hyundai Assan izledi. 
     Mercedes Benz Türk büyük kamyon, Temsa ise küçük kamyon üretiminde ilk sırada yer aldı. Ocak ayında 1629 adet olan büyük kamyon üretiminin yüzde 33 oranındaki 5'ini Mercedes Benz Türk yaptı. Temsa ise 457 adet düzeyinde oluşan küçük kamyon üretiminin 192'sini gerçekleştirdiği ve toplamda yüzde 42'lik pay aldı. 
     
     DİĞER ARAÇLAR 
     Sözkonusu ay 1874 minibüs, 290 midibüs, 260 otobüs ve 2 bin 135 traktör üretildi. Minibüs üretiminde yüzde 62 payla Ford Otosan, midibüs üretiminde yüzde 47 payla A.I.O.S., otobüs üretiminde yüzde 34 payla Mercedes Benz Türk, traktör üretiminde yüzde 63 payla Türk Traktör lider konumda bulunuyor. 
     
     TOPLAM ÜRETİM 
     Ocak ayında otomotiv sektörünün toplam üretimi ise 56 bin 208 adet olarak gerçekleşti. Toplam üretimde 15 bin 203 adetle Ford Otosan ilk sırada yer aldı. Ford Otosan'ın toplamdaki payı yüzde 27 oldu. 
     Daha sonra, 10 bin 302 taşıt aracı üretimiyle Toyota, 9 bin 859'la Tofaş, 9 bin 855'le Oyak Renault, 4 bin 900'le Hyundai Assan, 1340'la Türk Traktör, 1076'yla BMC geldi. 

ANKA 
     
</TEXT>
</DOC>
