<DOC>
<DOCNO> 316924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun22.html </URL>
<DATE> 2005/02/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
'Çok yaklaştın' ateşi .. 
</HEADLINE>
<TEXT>

     Irak'ın başkenti Bağdat'ta bugün çeşitli saldırılarda 4 kişi öldü. 
     Irak askeri konvoyunu vurmak için yol kenarına yerleştirilen bombanın patlamasıyla 2 Irak ulusal muhafızı öldü. Saldırının Gazaliye semtinde olduğu bildirildi. 
     Aynı bölgede, koalisyon askerleri ''kendilerine çok yaklaştığı'' gerekçesiyle bir otomobile ateş açtılar. Açılan ateşte bir Iraklı yaşamını yitirdi. 
     Amiriye semtinde de yabancı askerlerinin havalimanı yolunda giden bir otomobile ateş açmalarıyla bir kadın öldü, bir kişi yaralandı. Otomobile neden ateş açıldığı ise bilinmiyor. 
     Bunların dışında başkentte birçok patlama sesi duyuldu, ancak kaynakları tespit edilemedi. 
     Musul'da ise polis dün 2 kişinin cesedini buldu. Kafalarından vurulmuş bu kişilerin eski polis oldukları sanılıyor. 
     
</TEXT>
</DOC>
