<DOC>
<DOCNO> 303323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun35.html </URL>
<DATE> 2005/01/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tsunami, 400 yıl önce İngiltere'yi de vurdu 
</HEADLINE>
<TEXT>

     Dilek Kocabaş bildiriyor 

      İngiliz tarihçilere göre, 400 yıl önce tsunami felaketi İngiltere kıyılarını da vurdu ve binlerce kişinin ölümüne neden oldu, kentler haritadan silindi. 
     Londra'da 1607 yılında, tsunami felaketi ile ilgili basılan 12 sayfalık kitapçıkta, dev dalgaların Bristol kanalı bölgesinde etkili olduğu belirtildi. 
     Felaketten sağ kurtulabilen birkaç görgü tanığının ifadelerine dayanarak yazılan belgeye göre, dev dalgalar 20 Ocak 1607 tarihinde saat 09.00'da kıyıları vurdu. 
     Kimsenin önünden kaçamadığı sular binlerce insanı yuttu, başta Kardif olmak üzere bazı kentler neredeyse haritadan silindi. 
     Belgede tarif edilen doğal afetin tsunami olduğundan yüzde yüz emin olamayan bilim adamları, ancak tüm verilerin tsunamiye işaret ettiğini kaydetti. 
     Bilim adamları, aynı tehlikenin halen İngiltere kıyılarını tehdit ettiğini ve acil tahliye planlarının olmadığını da söyledi. 
     
</TEXT>
</DOC>
