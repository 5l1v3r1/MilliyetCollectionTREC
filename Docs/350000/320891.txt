<DOC>
<DOCNO> 320891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/dunya/axdun01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile protokol takvimi hazır 
</HEADLINE>
<TEXT>


Türkiye, Ankara Anlaşması'nı Rumlar dahil AB'nin 10 yeni üyesine uyarlayan protokolü hazirana kadar paraf edecek 

UTKU ÇAKIRÖZER Ankara 


Avrupa Birliği AB Komisyonu, Türkiye ile AB arasında 3 Ekim'e kadar imzalanacak ve Güney Kıbrıs Rum Kesimi'nin de aralarında olduğu 10 yeni AB üyesini Ankara Anlaşması kapsamına alacak uyum protokolünün, TBMM'nin onayı öncesinde yürürlüğe sokulmasını istedi. Avrupalı diplomatlardan edinilen bilgilere göre, Türk heyetiyle, AB Komisyonu arasında önceki gün Brüksel'de yapılan ilk görüşmede şu sonuçlara varıldı 
İKİNCİ TASLAK PARAFI Türkiye'nin ilk taslakta yapılmasını istediği değişiklik önerileri doğrultusunda hazırlanacak ikinci taslak, 7 Mart'ta Ankara'da yapılacak troyka toplantısı sırasında Türk hükümetine iletilecek. Bu taslak üzerinde mutabakat sağlanırsa, Lüksemburg'un dönem başkanlığında haziran ayına kadar Türkiye ile AB Komisyonu arasında 'paraf işlemi' ya da 'mektup değişimi' yapılacak.AB'NİN TBMM TAKINTISI Paraf atıldıktan sonra AB Konseyi ve Avrupa Parlamentosu'nun onayından geçecek olan belge, daha sonra Türkiye ile AB dönem başkanı arasında "imzalanacak". Türkiye ise belgeyi imza işleminden sonra onay için TBMM'ye gönderecek. Meclis'teki onay sürecine güvenmeyen Rumların talebiyle, AB tarafı paraf atılır atılmaz protokolün hemen yürürlüğe sokulmasını istedi. Türk heyeti, TBMM'den onaylanmayan anlaşmaların yürürlüğe giremeyeceğini anımsatarak, bu talebe olumsuz yanıt verdi. KUZEY'İ KAPSAMAZ AB, protokolün 'Coğrafi alan' tanımında Türkiye'nin tanımadığı 'Kıbrıs Cumhuriyeti'nin Kuzey Kıbrıs üzerinde egemen olmadığı yönünde değişiklik yapılması talebinini ise sıcak karşıladı. ŞERH ZOR Protokolün imzasının 'tanıma' anlamına gelmeyeceği yönündeki siyasi görüşü yineleyen AB Komisyonu, Türkiye'nin belgeye bu yönde şerh düşülmesi önerisine olumlu bakmadı. 

</TEXT>
</DOC>
