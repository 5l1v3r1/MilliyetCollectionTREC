<DOC>
<DOCNO> 320952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yasam/yas04.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de rakı sudan ucuz 
</HEADLINE>
<TEXT>


KKTC'de rakı fiyatları Türkiye'ye göre çok ucuz. Bir büyük Yeni Rakı'nın 6.5 YTL olduğu KKTC'de, 5 litrelik suyun fiyatı 3 YTL Türkiye'de ise büyük Yeni Rakı 22.5 YTL. 

SEFA KARAHASAN Lefkoşa 

Türkiye'de alkollü içkilerdeki Özel Tüketim Vergisi ÖTV anormal derecede yüksekken, Türkiye'den 40 kilometre uzaklıktaki KKTC'de durum çok farklı. KKTC'de ÖTV'nin olmaması nedeniyle rakı fiyatları Türkiye'ye göre çok ucuz. Bir büyük Yeni Rakı'nın 6.5 YTL olduğu KKTC'de, 5 litrelik su fiyatı 3 YTL. 
KKTC Taşel İçki Fabrikası Genel Müdür Yardımcısı Serbil Bilginoğlu, KKTC'de rakı fiyatlarının ucuz olmasının nedenini, "KKTC'de Türkiye'deki gibi fahiş oranda ÖTV vergilerinin olmayışı" olarak açıkladı. Bilginoğlu, "Burada sadece yüzde 20 KDV var. Türkiye'de olduğu gibi anormal derecede bir ÖTV vergisi yok. Bu da bizim fiyatlarımızın makul olmasına neden oluyor" dedi. 
Bilginoğlu, "Bizim hükümet de ÖTV vergisi isterse, bizde de aynı şeyler olur" dedi. 
İsminin verilmesini istemeyen bir içki fabrikası sahibi ise, Türkiye'de rakı satışında çok sayıda aracının bulunduğunu söyledi. Tekel'i eleştiren fabrika sahibi, "Türkiye'de insanlar şimdi zehirlenmiyor. Bugüne kadar yavaş yavaş zehirlediler" dedi. 
KKTC'de Sema, Safa ve Taşel fabrikaları rakı üretimi yapıyor. Yeni Rakı, büyük 6.5 YTL, küçük 4 YTL'den, Tekirdağ da büyük 5 YTL, küçük 2.5 YTL'den satılıyor. 


</TEXT>
</DOC>
