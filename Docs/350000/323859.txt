<DOC>
<DOCNO> 323859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/ekonomi/eko05.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytine 'Made in Turkey' desteği verilecek 
</HEADLINE>
<TEXT>


ANKARA Milliyet 

Para - Kredi ve Koordinasyon Kurulu'nun PKKK Tarımsal Ürünlerde İhracat İadesi Yardımlarına İlişkin Tebliği Resmi Gazete'nin dünkü sayısında yayımlanarak yürürlüğe girdi. 1 Ocak 2005'ten geçerli olan tebliğ ile çiçek, konserve - dondurulmuş - kurutulmuş sebze - meyve, bal, reçel, meyve suyu, zeytinyağı, kümes hayvanları, yumurta, bisküvi, makarna dahil 16 grup işlenmiş tarım ürünü ihracatında, mahsup sistemine dayalı destekler belirlendi. 
Buna göre geçen yıl 180 dolar olan zeytinyağı ihracat desteği 2005'te ton başına 150 dolara çekilecek. Ancak söz konusu zeytin ve zeytinyağının ambalajında 'Made in Turkey' ibaresi yer alıyorsa, ihracat iade miktarı daha büyük olacak. Zeytinyağı ihracatına 1 kilograma kg kadar 1 kg dahil ambalajlarda ihraç edilmeleri halinde, ton başına 300 dolar ihracat iadesi ödenecek. Zeytinyağı, azami net ağırlığı 5 kg'a kadar 5 kg dahil ambalajlarda ihraç edilmesi halinde mahsup hesabına dahil edilecek. Zeytinler, 5 kg'a kadar 5 kg dahil ambalajlarda ihraç edilmeleri halinde ihracat iadesi miktarı ton başına 88 dolar, 1 kg'a kadar 1 kg dahil ambalajlarda ise ton başına 108 dolar olacak. 
İhracat iadeleri, ihracatı takiben dolar karşılığı YTL üzerinden ödenecek. Ödemeler Merkez Bankası nezdinde imalatçı - ihracatçı veya ihracatçı adına açılacak hesaba yatırılacak. 


</TEXT>
</DOC>
