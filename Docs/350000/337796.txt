<DOC>
<DOCNO> 337796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy21.html </URL>
<DATE> 2005/04/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Meclis'in cumartesi günü yapacağı çalışma iptal edildi 
</HEADLINE>
<TEXT>

     TBMM'nin, 30 Nisan Cumartesi günü yapacağı çalışma iptal edildi. 
     TBMM Genel Kurulu'nda kabul edilen Danışma Kurulu önerisine göre, Meclis Cumartesi günü çalışmayacak. Kabul edilen öneri doğrultusunda Genel Kurul gündeminde de değişiklik yapıldı. 
     Buna göre, görüşmeleri yarım kalan 9. Kalkınma Planı'nın TBMM'ye sunulmasının 1 yıl ertelenmesini öngören yasa tasarısının ardından Futbol Federasyonu Merkez Hakem Kurulu'nun seçimle değil, atama ile işbaşına gelmesini düzenleyen yasa teklifinin görüşmelerine geçilecek. 
     Daha sonra siyasi partilere yapılacak Hazine yardımını düzenleyen ve Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye iade edilen yasa ele alınacak. 
     Meclis, Türkiye ile Fas ve Lübnan arasında gelir üzerinden alınan vergilerde çifte vergilendirmeyi önleme ve vergi kaçakçılığına engel olma anlaşmalarının onaylanmasına dair kanun tasarılarını görüşerek, bu haftaki çalışmasını tamamlayacak. 
     Öte yandan, Cumartesi günü toplanarak başta TCK ve CMK olmak üzere çeşitli kanunlarda değişiklik öngören kanun tekliflerini görüşecek olan TBMM Adalet Komisyonu toplantısı da iptal edildi. 
     
</TEXT>
</DOC>
