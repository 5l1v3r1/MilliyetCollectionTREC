<DOC>
<DOCNO> 338642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun10.html </URL>
<DATE> 2005/05/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yeni Tahran havaalanı, İngiltere ile krize yol açtı... 
</HEADLINE>
<TEXT>

     İran'da muhafazakar siyasetçiler, vatandaşlarına, Tahran'da dün açılan Uluslararası İmam Humeyni Havaalanı'nı kullanmamaları tavsiyesinde bulunan İngiltere ile tüm diplomatik ilişkilerin kesilmesi çağrısında bulundu. 
     İngiltere ve Kanada dün, güvenlik gerekçesiyle vatandaşlarına yeni havaalanını kullanmamaları tavsiyesinde bulunmuştu. İngiltere Dışişleri Bakanlığı, İmam Humeyni Havaalanı'ndaki pistin kullanıma uygun olmayabileceği konusunda bilgiler aldığını bildirmişti. 
     Muhafazakar siyasetçiler, Londra'nın güvenlik endişesinden öte, adını, 1979 İslam devriminin lideri Ayetullah Ruhullah Humeyni'den alan havaalanının isminin değiştirilmesini istediği yolundaki iddiaya öfkelerini dile getirdiler. 
     Meclis Başkanlık Divanı üyesi Hamid Rıza Hacıbabayi, İngiltere'nin İran'dan özür dilememesi halinde Londra ile tüm ilişkileri keseceklerini ve İngiltere'nin Tahran Büyükelçisini sınır dışı edeceklerini söyledi. 
     Kayhan gazetesinin Yazı işleri Müdürü Hüseyin Şeriatmadari de ''Eğer bu doğruysa hiçbir İngilizin ülkemize girmesine izin vermemeli ve doğal olarak o ülkeyle ekonomik ilişkilerimizi kesmeliyiz'' dedi. 
     İngiltere'nin Tahran Maslahatgüzarı Matthew Gould ise havaalanının isminin değiştirilmesini istemediklerini belirterek, iddiaların ''saçma'' olduğunu söyledi. 
     
</TEXT>
</DOC>
