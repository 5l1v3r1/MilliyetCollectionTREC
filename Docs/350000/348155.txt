<DOC>
<DOCNO> 348155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun12.html </URL>
<DATE> 2005/06/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Irak'ta kan gövdeyi götürdü Onlarca ölü 
</HEADLINE>
<TEXT>

     Irak'ta bu sabah bomba yüklü araçlarla düzenlenen üç ayrı intihar saldırısında ölenlerin sayısı 19'a yükseldi. 
     Irak polisi ve hastane kaynakları, Tuz Humartu'daki saldırıda ölü sayısının 12'ye yaralı sayısının 37'ye yükseldiğini açıkladı. Kaynaklar, Başbakan Yardımcısı Rovş Şıveys'in korumalarının yemek yediği bir restoranın hedef alındığını açıkladı. 
     Ensar El Sünnet Ordusu adlı grup, bir internet sitesine gönderdiği açıklamayla Tuz Humartu'daki saldırının sorumluluğunu üstlendi. 
     İkinci saldırı Bakuba'da yerel yönetime ait araç konvoyunu hedef almıştı. Bu saldırıda da ölü sayısı 5'e yükseldi. Ölenler arasında, Diyala eyalet meclisi başkan yardımcısı Hüseyin Elvan El Temimi ve üç koruması bulunuyor. 
     Bu saldırının sorumluluğunu da Ürdünlü terörist Ebu Musab El Zerkavi'nin lideri olduğu Irak'taki El Kaide Cihad grubunun üstlendiğini açıkladı. 
     Kerkük'te meydana gelen üçüncü saldırıda, 1 olan ölü sayısının 2'ye yükseldiği, 12 kişinin yaralandığı belirtildi. Amerikan diplomatik araçlarının Kuzey Petrol Şirketi'ne gittiği sırada bomba yüklü bir araç infilak etmişti. Kerkük'teki 3. saldırıyı henüz üstlenen olmadı. 
     Irak'ta, yalnızca mayıs ayında meydana gelen saldırılarda yaklaşık 700 Iraklı ile 78 Amerikan askeri hayatını kaybetti. 
     
     YENİ SALDIRILAR MUSUL'DA 5, BAĞDAT'TA 9 ÖLÜ 

     Irak'ın Musul ve Bağdat kentlerinde düzenlenen yeni saldırılarda toplam 14 kişi hayatını kaybetti. 
     Irak polisi, Musul'da patlayıcı yerleştirilmiş 2 motosikletin infilak etmesi sonucu biri polis 5 Iraklının öldüğünü açıkladı. Patlamanın, Irak polisinin sık sık gittiği bir kahvehanede meydana geldiği, olayda çevredeki dükkanlarda maddi hasar olduğu bildirildi. 
     Bağdat'ta da silahlı kişilerin otomobillerden kalabalık bir pazar yerine ateş açtığı, saldırıda 9 Iraklının öldüğü belirtildi. 
     Savunma Bakanlığı'ndan Radhi Bedir adlı bir yetkili, ölenlerin tümünün sivil olduğunu açıkladı. 
     
</TEXT>
</DOC>
