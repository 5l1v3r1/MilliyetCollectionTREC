<DOC>
<DOCNO> 301064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sondun17.html </URL>
<DATE> 2004/12/26/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Deprem bilimci Amato "Depremin Türkiye ve İtalya'ya uzantısı olamaz" 
</HEADLINE>
<TEXT>

     İtalya Ulusal Jeofizik ve Yanardağ Bilim Enstitüsü Müdürü Alessandro Amato, Hint Okyanusu çevresindeki ülkeleri sarsan şiddetli deprem ve artçı sarsıntıların, Türkiye ve İtalya gibi ülkeleri etkilemesinin söz konusu olamayacağını söyledi. 
     Amato, ''Hint Okyanusu civarında meydana gelen geniş çaplı deprem ve artçı sarsıntıların etkisi, çevre ülkelerle sınırlı kalacaktır. Bunun Türkiye ya da İtalya gibi ülkelere yönelik bir uzantısı söz konusu olamaz'' dedi. Hint Okyanusu'nda yaşanan trajedinin son 100 yıldır yaşanan en büyük 5. deprem olduğuna dikkat çeken Amato, şunları kaydetti 
     ''Hint Okyanusu'nda yüzlerce kilometrelik bir alanda etkisini hissettirmiş olan bu deprem, benzer facialara tanık olmuş ülkelerdeki insanların, yaşanan o korkuyu ister istemez yeniden anımsamalarına neden olabiliyor. Ancak böylesine büyük çaplı bir depremin, Türkiye veya İtalya'da da benzer bir tehlikeyi beraberinde getirebileceği söylenemez.'' Amato, Hint Okyanusu'ndaki depremin yol açtığı titreşim dalgalalarının dünyadaki bütün rasathaneler tarafından kaydedildiğine işaret ederek, şöyle konuştu 
     ''Böylesine büyük depremler, tüm yerkürede titreşimlere yol açar. Hint Okyanusu'ndaki depremin yol açtığı titreşimin dalgaları da dünyadaki tüm rasathanelerde kaydedilmiştir. Bu titreşim dalgalarının geçişi, günlerce sürebilir. Son derece doğal olan bu titreşim dalgalarını, deprembilimciler rasathane imkanlarıyla izleyebilmektedirler. Dolayısıyla bu dünyanın başka yerlerindeki insanların da bir sarsıntı hissedecekleri veya yaşayacakları anlamına gelmez.'' 
     
</TEXT>
</DOC>
