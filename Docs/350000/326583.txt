<DOC>
<DOCNO> 326583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun17.html </URL>
<DATE> 2005/03/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Viyana'da Türk bayrağı tartışma yarattı 
</HEADLINE>
<TEXT>

     Avusturya'nın başkenti Viyana'daki Sanat Müzesi'nin yüzeyinin Türk bayraklarıyla kaplanmasının, Avusturya'daki korkuları su yüzüne çıkardığına dikkat çekildi. 
     International Herald Tribune gazetesi, Viyana Sanat Müzesi'nin dış yüzeyinin Türk bayraklarıyla kaplandığı Feridun Zaimoğlu imzalı etkinliğin, Avusturya'da yarattığı tartışmayı değerlendirdi. 
     Kendilerini yüzyıllardır Hristiyanlığın Osmanlı İmparatorluğu'na karşı siperi olarak görmeye alışmış olan Avusturyalılar'ın, Türkiye Avrupa'ya doğru ilerledikçe artık eski düşmanlarıyla modern bir ilişkiye şekil vermek için mücadele ettikleri yorumu dikkat çekti. 
     Müze binasına asılan Türk bayraklarının, sağcı ve muhafazakar grupların tepkisini çektiği ifade edilen haberde, Avusturya'da bulunan Türk göçmenlerin, pek çok kişi tarafından halen Viyana kapılarına dayanan Osmanlı askerlerinin torunları olarak görüldüğü belirtildi. 
     Haberde, Avusturyalı okul çağındaki tüm çocuklara, Hristiyan güçlerin 1529 ve 1683'te iki kez Osmanlı ordularını yenilgiye uğratarak, Hristiyan Avrupa'yı İslam'dan koruduğunun öğretildiğine dikkat çekildi. 
     Öğretmenlerin ise bu eski imajı, laik, reformcu ve AB'ye katılmak için çaba gösteren Türkiye gerçeğiyle değiştirmenin çok zor olduğunu düşündükleri kaydedildi. 
     Haberde, "kafelerle kaplı Viyana'yı yaşatan kahvenin bir Türk icadı olduğunu" yeterince Avusturyalı'nın kabul etmek istemediği ifade edildi. Viyana'nın ayçöreğine kruvasan-hilal yanıtı olan 'kipferl'in de Türkler tarafından, şu anda Viyana Sanat Müzesi'ni süsleyen bayraklardaki hilalleri kopyalayarak yaratıldığına dikkat çekildi. 
     
</TEXT>
</DOC>
