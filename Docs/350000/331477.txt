<DOC>
<DOCNO> 331477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy12.html </URL>
<DATE> 2005/04/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gül, Arınç'ın önerisine sıcak değil ''Ege'de yeni açılım beklenmemeli'' 
</HEADLINE>
<TEXT>

     TBMM Başkanı Bülent Arınç'ın 1995'te Yunanistan'ın Ege'de karasularını 12 mile çıkarma girişimi karşısında Meclis'te kabul edilen sert bildirinin, iki ülkenin parlamentoları arasında yakın ilişki kurulmasını engellediği gerekçesiyle kaldırılması yönündeki açıklaması, AKP'de çatlağa yol açtı. Bildiriye karşı tavrını sürdüren Arınç, "açılım gerektiğini" belirtirken Dışişleri Bakanı Abdullah Gül, "Tavrımızda değişiklik yok" dedi. 
     
     GÜL KARŞI ÇIKTI 

     Meclis Başkanı Bülent Arınç'ın 'casus belli' kanunu kaldırılsın şeklindeki önerisini değerlendiren Dışişleri Bakanı Abdullah Gül, ''Ege'de şimdilik yeni açılım beklenmemeli'' dedi. 
     Abdullah Gül, Türkiye ile Yunanistan arasında Ege sorunlarını çözmek için yapılan istikşafi görüşmelerin sürdüğünü belirterek, "her iki ülkenin çıkarları doğrultusunda sorunların çözülmesi arzumuzdur" dedi. 
     "Türkiye'nin Ege konusundaki tavrı bellidir" diyen Gül, Yunanistan'la yürütülen görüşmeler çerçevesinde, bölgeyi 'istikrar ve barış' sembolü haline getirmeyi amaçladıklarını söyledi. 
     Bakan Gül, gazetecilerin Yunan Dışişleri Bakanı Petros Molivyatis'in önümüzdeki hafta yapacağı Türkiye ziyaretiyle ilgili sorularına karşılık, "sayın bakanın ziyareti iki ülke arasındaki dostluğu pekiştirecektir. Ancak bu ziyarette yeni açılımlar beklenmemelidir" diye konuştu. 
     Meclis Başkanı Bülent Arınç'ın 'casus belli' kanunu kaldırılması önerisiyle ilgili olarak da konuşan Dışişleri Bakanı Gül, "iki ülke arasında devam görüşmelerde ilerleme sağlanması amacıyla çalışıyoruz. Sayın Arınç'ın açıklamaları da bu yöndedir" dedi. 
     

     
</TEXT>
</DOC>
