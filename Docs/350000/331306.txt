<DOC>
<DOCNO> 331306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo01.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'da umut yok 
</HEADLINE>
<TEXT>


Beşiktaş Yönetimi, Parma sınavında top toplayıcı çocuklara fiili müdahalede bulunan Ramazan ve Tümer için UEFA'ya itiraz edecek. Ancak Tahkim Kurulu'nun toplam beş maçlık cezaları onaylaması bekleniyor 

BİLAL MEŞE 


Beşiktaş'ta, UEFA Disiplin Kurulu'nun, Ramazan ve Tümer'e verdiği cezaların şaşkınlığı yaşanıyor. Siyah-Beyazlılar, Disiplin Kurulu'nun, Parma ile İtalya'da oynanan UEFA Kupası karşılaşmasında top toplayıcı çocuklara fiili müdahalede bulunan Ramazan'a 3, Tümer'e 2 maç verdiği ceza için Tahkim Kurulu'na itiraz etmeye hazırlanıyor. 
Ancak Beşiktaş'ın bu girişimden olumlu sonuç alma ihtimali zayıf. Özellikle ırkçılık ve çocuklara karşı şiddet konusunda duyarlı olan UEFA'nın toplam 5 maçlık cezalarda indirime gitmeyeceği bildirildi. 
Şok cezalarla sarsılan Ramazan ve Tümer, UEFA'ya sert tepki gösterdi. Olayda ağır tahrik olduğunu belirten Ramazan, "Topun oyuna girmesini engellemek için ellerinden geleni yaptılar. Ayrıca ceza vermeden önce çocuklarla konuşan UEFA bizden savunma bile istemedi" dedi. Tümer ise "Top toplayıcı çocuklar rakip gibi davrandılar. Tahkime giderek hakkımızı sonuna kadar arayacağız" diyerek tepkisini dile getirdi. 

'Beşiktaş'a geliriz' 

SAADET ORUÇ DHA 

Beşiktaş Teknik Direktörü Rıza Çalımbay'ın bir süre önce Fransa'ya giderek Lille maçında çıplak gözle izlediği Saint Etienne'in golcüleri, İstanbul'a gelmeye sıcak bakıyor. Galatasaray'ın da gündeminde bulunan Pascal Feindouno ile Frederic Piquionne, gelecek sezonda Siyah - Beyazlı formayı giymeye hazır olduklarını açıkladılar. 
Gineli forvet Pascal Feindouno, parasal konularda anlaşma sağlanması halinde Beşiktaş'a gelebileceğini söyledi. Başarılı futbolcu, "İstanbul'a gelmemem için hiçbir engel yok. Transfer ücretinde anlaşmaya varılırsa Türkiye'de oynayan 5. Gineli futbolcu olacağım. Zaten Türkiye'deki Gineli futbolcuların hepsi benim arkadaşlarım. Ancak motivasyonumun bozulmaması için sezon sonunu bekleyeceğim. Galatasaraylı bir yönetici ile de uzun süredir temas halindeyim" diye konuştu. 
Fransız golcü Piquionne ise Beşiktaş'ın menajeri vasıtasıyla kendisine talip olduğunu açıkladı. Siyahi santrfor, "Görüşmelerin sonucunu bilmiyorum, ancak anlaşma sağlanırsa Beşiktaş'ta oynarım. Sezon sonunu bekleyeceğiz" dedi. 

Kartal farkı 

Diyarbakır'da geçen hafta 2 puan bırakan Beşiktaş bugün İnönü Stadı'nda Ankaragücü'nü ağırlayacak. Siyah - Beyazlılar, Sakaryaspor önünde 7-2'lik skorla şok yaşayan Başkent ekibini mağlup ederek, ligi 3. sırada tamamlama hedefi yolundaki zorlu engeli kayıpsız geçmek istiyor. İki ekip ligde 84. kez karşılaşacak. Geride kalan maçlarda Kartal 54, Ankaragücü 7 galibiyet alırken, 22 mücadele berabere bitti. Beşiktaş 149 kez ağları sarsarken, Başkent ekibi 55 gol attı. Ligin ilk yarısında oynanan maçı Siyah - Beyazlılar 4-1 kazanmıştı. 

Koray müjdesi 

Beşiktaş'ta Koray Avcı sevinci yaşanıyor. Gürcistan ile yapılan maçta sağ ayak bileğinden ciddi şekilde sakatlanan tecrübeli futbolcunun, gelecek hafta Kadıköy'de Fenerbahçe ile oynanacak derbi sınavında forma giyebileceği açıklandı. Kulüp doktoru Yalçın Yavuzer, Koray'ın, dev maça yetişeceğini söyledi. 

Hazırlıklar tamam 

Beşiktaş, Ankaragücü maçının hazırlıklarını tamamlayıp, dün pusuya çekildi. Akşamki idmana sakatlıkları bulunan İbrahim Üzülmez, Juanfran, Fatih Sonkaya ve hasta olan Emre katılmadı. Bu dört futbolcunun yanı sıra, kaleci Murat Şahin, dün fizyoterapist eşliğinde çalışan Koray ile Berkant da kamp kadrosuna alınmadı. 

Ersen'e izin çıktı 

Rıza Çalımbay'ın ısrarla istediği Denizlisporlu golcü Ersen Martin'in transferinde bir engel daha aşıldı. Yıldız futbolcu, Yeşil - Siyahlı takımın hocası Giray Bulak'ın, Beşiktaş'a transfer olmasına izin verdiğini açıkladı. Ersen, "Denizli'den ayrılma zamanı geldi. Büyük olasılıkla Beşiktaş forması giyeceğim" dedi. 



</TEXT>
</DOC>
