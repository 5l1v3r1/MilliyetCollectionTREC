<DOC>
<DOCNO> 305130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy06.html </URL>
<DATE> 2005/01/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan CHP'ye çattı "Kendi içinde birbirlerine düştüler" 
</HEADLINE>
<TEXT>

     İSTANBUL Milliyet 

Başbakan Recep Tayyip Erdoğan, 29 Ocak'taki olağanüstü kurultay öncesinde CHP'de yaşanan yolsuzluk tartışmaları için, "Yolsuzlukla mücadele ettiğini veya edeceğini söyleyenler, şimdi kendi içinde birbirine düştü" dedi. 
     AKP İstanbul İl Gençlik Kolları'nın Abdi İpekçi Spor Salonu'ndaki kongresine katılan Erdoğan, "Yolsuzluk yeniden gündeme oturdu. Ama dikkat ederseniz yolsuzluk farklı bir konumda gündeme oturdu. Burası çok önemli" diye konuştu. 
     Türkiye'nin bir dönem yolsuzluklardan "illallah" dediğini kaydeden Erdoğan, "Biz tüyü bitmemiş yetimin hakkını yedirtmeyeceğiz de yemeyeceğiz de dedik. Bu böyle de biline" diye konuştu. 
     
     Depolitize gençlik istemiyoruz 
     Türkiye'yi daha iyi noktalara taşımak için gençlerin dinamizmine ihtiyaç olduğunu kaydeden Erdoğan, "Asla depolitize gençlik istemiyoruz. Siyasetin inceliklerini yakalamış, hayatı anlayan, hayatı paylaşan bir gençlik istiyoruz. Unutmayın, hayat, ekonomi, siyaset de bir risktir. Bayramlığı ile kefenini birarada taşıyanlar ancak siyaset yapabilir" dedi. 
     Erdoğan, AKP'li gençlere de, "Sizlerin kurtuluş reçeteniz, muhafazakar, demokrat kimliğinizdir. AKP'liyim demek, bir aidiyet, mensubiyet, bir kimliktir. Gençlerden bu şuuru yakalamalarını istiyorum" diye seslendi. 
     
</TEXT>
</DOC>
