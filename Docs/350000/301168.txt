<DOC>
<DOCNO> 301168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/spor/aspo.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolu unuttum 
</HEADLINE>
<TEXT>


Galatasaray Teknik Direktörü, yardımcısı Balint ve ailesi ile Noel gecesini geçirdiği buzlar ülkesinden yeni yıl dileğini yolladı "Sağlık ve şampiyonluk istiyorum" 

ÖZEL RÖPORTAJ İRFAN KURTULMUŞ 


Bavul aksiliği 
GALATASARAY'LA ligin ilk yarısını ikinci sırada tamamlayan Hagi, hristiyanların kutsal gecesi sayılan 24 Aralık'ı, Avrupa'nın buzlar ülkesi olarak bilinen Finlandiya'nın Lapland bölgesinde geçirdi. Rumen hocayı, yardımcısı Balint ve ailesiyle birlikte gittiği Rovaniemi şehrinde sadece MİLLİYET izledi. Noel Baba'nın yaşadığı yer olarak bilinen şehrin 130 kilometre kuzeyindeki Phya Tunturi kayak merkezine eşi Marilena, oğlu Yanis, kızı Kira ve yardımcısı Balint ile kızı Denisa ile yerleşen Hagi, tatiline bavul aksiliği ile başladı. 

İmza dağıttı 
DUSSELDORF üzerinden aktarmalı Helsinki'ye gelen Hagi'nin bavulları uçaktan çıkmadı. Fin havayollarının hatası sonucu eşyasız kalan Rumen hoca ve ailesi, 4 günlük tatilini böyle geçirdi. Ancak bu aksilik Rumenler'in moralini bozmadı ve noel gecesi, Phya Tunturi Oteli'nin muhteşem dağ ve kayak pisti manzaralı restoranında ailece yemekle kutlandı. Otelde kalan müşterilerden büyük ilgi gören ve imza dağıtan Hagi, MİLLİYET için noel babayla çam ağacının yanında poz da verdi. Galatasaray'ın hocası - 10 derecede ve buz üstünde, çocuklarıyla neşeli dakikalar yaşadı. 

"Önce sağlık" 
MİLLİYET'İN sorularını içtenlikle yanıtlayan Hagi, gittikçe düzelen Türkçesini, yatmak üzere olan çocuklarına "Haydi arkadaş gidiyoruz" diye seslenerek kanıtladı. Türkiye'yi çok sevdiğini söyleyen Rumen çalıştırıcı, 10 günlük tatilde futbol konuşmak istemediğini belirtti, "Futbolu şimdilik unuttum" dedi. Hagi, bu dönemde kafasını dinlemek istediğini, moral depolamaya çalışacağını ve Galatasaray'ın başına daha dinç döneceğini de söyledi. Hoca yeni yıl dileği olarak da "Sağlık ve şampiyonluk" dedi, "Sağlık varsa her şey olur" eklemesini yaptı. 

Sosyetenin uğrak yeri 

Kayak cenneti 
LAPLAND, kutup gecelerinin en güzel yaşandığı yerlerden biri olarak biliniyor. Kuzey Finlandiya'da Kemi, Rovaniemi, Kettila, Enontekiö ve Ivalo gibi kentlerin içinde yer aldığı, Norveç ve İsveç'in de bazı kentlerini bölgesine alan doğal güzellikleriyle insanı büyüleyen kayak cenneti bölge. Avrupa sosyetesinin de son dönemdeki favori uğrak yerlerinden biri olan Lapland'de en yoğun ilgi gören kentlerin başında Rovaniemi geliyor. 

Buzdan tesisler 
NOEL Baba'nın yaşadığı yer olduğu iddia edilen Korvatunturi dağını da bünyesinde barındıran bölgede 200 bin ren geyiği bulunuyor. Bir inanışa göre Noel Baba, kuzey kutbunda yaşamı sürdürecek yiyecek olmaması nedeniyle Lapland'ı evi olarak seçmiş. Lapland'ın başkenti Rovaniemi, kardan evleri, restoranları ve ünü tüm dünyaya yayılan buz diskoları, buzdan şato ve Santa Park isimli hayvanat bahçesiyle de tanınıyor. 


</TEXT>
</DOC>
