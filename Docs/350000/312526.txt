<DOC>
<DOCNO> 312526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonyas08.html </URL>
<DATE> 2005/02/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Banderas hayranlarına iyi haber... 
</HEADLINE>
<TEXT>

     Uzun süredir ortalarda görünmeyen ünlü İspanyol aktör Antonio Banderas ile hayranları arasındaki hasret sona eriyor. Banderas, bir dansçıyı canlandıracağı ''Take the Lead'' adlı film için anlaşmaya vardı. 
     Empire dergisinin internet sitesindeki habere göre, salon danslarında adeta bir efsane olan Pierre Dulane'in gerçek yaşam öyküsünden beyazperdeye uyarlanan filmde ünlü dansçıyı Banderas canlandıracak. 
     Salon danslarında uluslararası üne sahip olduğu dönemde New York'taki bir dans okulundan gelen teklifi kabul ederek öğrenci yetiştirme kararı alan, ancak gençlerin bu danslara ilgisiz olduğunu farkettiği için onlarla beraber hip-hop ile salon dansları arası yeni bir stil yaratan Dulane'in hikayesini işleyen film, beyazperdede dans rüzgarı estirecek. 
     
     DOĞUŞTAN DANSÇI 
     Banderas'ın bu ilgi çekici filmdeki rolünde zorlanacağını düşünenlerin ise yanıldığını söylemek gerekiyor. 
     Hemen her İspanyol gibi genlerinde dans olan sanatçı, daha önce birkaç filminde de dans yeteneğini gözler önüne sermişti. Bir süredir beyazperdede dans etmeyen sanatçı, böylece kıvrak dansını yeniden izleyiciye seyrettirme fırsatını yakalayacak. 
     New Line film şirketinin imzasını taşıyacak yapımın çekimlerine 25 Nisan'da Toronto'da başlanacak. 
     Ünlü aktör Richard Gere da geçtiğimiz ay gösterime giren ''Dansa Davet-Shall We Dance '' adlı yapımda Jennifer Lopez ile kamera karşısına geçerek salon danslarına gönül veren bir işadamını canlandırmış ve dans yeteneğiyle dikkatleri üzerinde toplamıştı. 
     
</TEXT>
</DOC>
