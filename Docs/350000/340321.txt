<DOC>
<DOCNO> 340321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/ekonomi/eko02.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Global, İtalyanlarla pazarlıkta 
</HEADLINE>
<TEXT>


Finans sektöründe önce bankalara yönelen yabancılar şimdi de aracı kurumların peşine düştü. Piyasanın öncü aracı kurumu Global Menkul satış için İtalyanlarla pazarlık yapıyor 

SONGÜL HATISARU 

AB'den müzakere tarihi alınmasının ardından finans sektöründe öncelikle bankalara yönelen yabancı ilgisin de şimdi ikinci dalga yaşanıyor. Bender ve HC İstanbul'un yabancılara satışının ardından şimdi de Global Menkul Değerler yabancılarla görüşüyor. Global'in İtalyan bir bankacılık grubu ile görüşmeler yürüttüğünü biliyoruz. Borsa çevresinde ABD'li ve Yunanlı bir grubunda Global ile ilgilendiği söyleniyor. Hatırlanacağı gibi geçtiğimiz günlerde HC İstanbul, Yunanistan'ın en büyük bankalarından Eurobank'a satılmıştı. Ünlü spekülatör George Soros, Mark Mobius gibi büyük yatırımcıların Türkiye'deki portföy yatırımlarını üzerinden gerçekleştirdiği kurum olarak tanınan Global için pazarlıkların 40 milyon dolar civarında yapıldığı söyleniyor. 

İlave yatırımlar gelebilir 
Sermaye piyasasında öncü aracı kurum olarak tanınan Global, 1993 - 2002 yıllarını kapsayan dönemde borsadaki işlem hacminde birinciliği kimseye bırakmadı. 1990 yılından bu yana Türkiye'ye 15 milyar dolarlık yabancı portföy yatırımının gelmesine ön ayak olan Global'in yabancı ağırlıklı müşteri portföyüyle dikkat çektiğini biliyoruz. Ancak Global, sermaye piyasasında sadece aracılık değil özelleştirme danışmanlığı ve şirket satın alma - birleşmelerindeki uzmanlığı ile öne çıkan popüler bir aracı kurum. Bu nedenle borsa çevrelerinde Global'i alacak grubun başta özelleştirme ihaleleri olmak üzere mutlaka Türkiye'ye ilave yatırımlar yapacağı söyleniyor. 

ABD'li Royal'la ortak 
Global Yatırım Holding'in patronu Mehmet Kutman'ın Global'den tam olarak çıkması beklenmiyor. Borsa çevrelerinde Mehmet Kutman'ın az da olsa bir kısım hissesini koruyacağı söyleniyor. Ancak görülen o ki borsanın etkin ismi turizme yöneliyor. 
İçinde kendi hissesinin yanı sıra George Soros, Warren Buffet gibi dünyaca isimlerin bulunduğu bir yabancı konsorsiyumla geçtiğimiz günlerde Park Otel'in satın alınmasına imza atan Mehmet Kutman'ın şimdi de ihalesi için izin çıkan Galata Limanı özelleştirmesini yakın takibe aldığı konuşuluyor. 

Alışveriş merkezi açıyor 
ABD'li ortağı Royal Grubu ile 2003 yılında 27 milyon dolar bedelle özelleştirme kapsamındaki Kuşadası Limanı'nı devralan Global Yatırım Holding'in yine aynı ortakla Galata Limanı'na talip olacağı söyleniyor. Dünyanın en büyük ikinci seyahat gemisi operatörü olan Royal Caribbean International, Kuzey ve Güney Amerika'da bölgesinin en yoğun kruvaziyer limanlarını işletiyor. 
Kutman bir yandan da konsept ve pazarlama danışmanlığını Beymen'in eski genel müdürü AK'S Danışmanlık'ın sahibi Nur Akgerman'nın yaptığı Kuşadası Alışveriş Merkezi'ni yaz sezonuna yetiştirerek bölgedeki turizm gelirlerinden daha büyük bir pay almaya hazırlanıyor. Nur Akgerman'ın Park Otel için de konsept danışmanlık hizmeti vermesi bekleniyor. 

ÖİB'den Hazine'ye 200 milyon dolar ANKARA Milliyet 
Özelleştirme İdaresi Başkanlığı ÖİB , Hazine'ye 200 milyon dolarlık kaynak aktardı. ÖİB'den yapılan açıklamada, dün Hazine Müsteşarlığı'na 200 milyon dolarlık kaynak aktarıldığı belirtildi. Böylece, yılın ilk dört ayında Hazine'ye aktarılan toplam kaynağın 1 milyar dolara ulaştığı bildirildi. 


</TEXT>
</DOC>
