<DOC>
<DOCNO> 349349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko26.html </URL>
<DATE> 2005/06/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TEB'in ortağı BNP Paribas Fırsatlar oldukça yatırıma devam edeceğiz 
</HEADLINE>
<TEXT>

     BNP Paribas Yönetim Kurulu Başkanı Michel Pebereau, Türkiye'nin büyük bir geleceği ve kapasitesi olduğuna inandıklarını belirterek, ''Biz bu ülkeye bağlıyız ve fırsatlar oldukça önümüzde, yeniden yatırım yapmaya devam edeceğiz'' dedi. 
     Türk Ekonomi Bankası'nın TEB BNP Paribas ile yaptığı ortaklığın ilk somut ürün olan, ''Trade Center''ların Türkiye'de hizmete girmesi nedeniyle düzenlenen basın toplantısında konuşan Pebereau, iddialı bir satın alma stratejileri olduğunu vurgulayarak, 2007 yılına kadar 7 milyar avrodan fazla satın alma bütçelerinin olduğunu söyledi. 
     Pebereau, Türkiye'deki gelişmelerden yararlanmanın önemli bir kazanç olacağını düşündüklerini ifade ederek, Türkiye'de yatırım yapmaya karar verdiklerini kaydetti. Türkiye'nin 70 milyon nüfusu ve çok etkileyici bir büyüme potansiyeli bulunduğunu dile getiren Pebereau, makro ekonomik açıdan Türkiye'deki rakamların yeniden dengelendiğini, ülkenin geleceğine ekonomik alanda güvendiklerini söyledi. 
     Pebereau, bankacılık sektöründeki potansiyeli çok anlamlı bulduklarını vurgulayarak, yabancı bankaların payının büyük bir ihtimalle artacağını bildirdi. 
     Pebereau, ''Yani şu anda yabancı bir bankanın Türkiye'de yatırım yapması için iyi bir andayız. BNP ve TEB arasındaki ortaklık da bir yandan bireysel müşteriler, bir yandan da şirket müşterileri için geliştirilecek. Bireysel bankacılık, şirket ve yatırım bankacılığında TEB ile ilişkilerimizi geliştirirken, bu ortaklık Türkiye ekonomisinin gelişmesine önümüzdeki yıllarda büyük katkıda bulunacaktır'' diye konuştu. 
     
     ''EKONOMİNİN ÇOK PARLAK OLDUĞUNA İNANIYORUM'' 

     Pebereau, gazetecilerin sorularını yanıtlarken, Türkiye ekonomisinin çok parlak olduğuna inandığını ifade ederek, ''Türkiye'nin büyük bir geleceği, büyük bir kapasitesi olduğuna inanıyorum. Biz bu ülkeye bağlıyız ve fırsatlar oldukça önümüzde, yatırım yapmaya devam edeceğiz. Ortağımızla birlikte bunu yapacağız'' diye konuştu. 
     BNP Paribas'ın güçlü bir organik büyüme stratejisi olduğunu vurgulayan Pebereau, önümüzdeki bir kaç yıl için hangi sektörde yatırım yapacakları konusunda henüz karar vermediklerini, ancak, bunu yapacak paraları bulunduğunu ve önlerindeki fırsatlara bağlı olarak da bunu gerçekleştirebileceklerini aktardı. 
     Pebereau, Türkiye'de sigortacılık alanında ne yapmak istediklerine ilişkin bir soru üzerine, bunun Türk sigorta mevzuatına bağlı olduğunu vurgulayarak, ''Kapasitemiz var, hayat sigortacılığında çok uzmanız. Kredi sigortaları da var. Bu tür ürünleri TEB ile sunmaya hazırız'' dedi. 
     TEB Genel Müdürü Varol Civil de bir gazetecinin BNP ile birlikte Türkiye'de yeni bir banka satın almayı düşünüp düşünmediklerini sorması üzerine, öncelikle organik büyüme yapmak istediklerini belirterek, ''Ortakların görüşü şudur Herhangi bir fırsat doğarsa, o fırsatları değerlendirebileceğimizi tahmin ediyorum'' dedi. 

     
</TEXT>
</DOC>
