<DOC>
<DOCNO> 305405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko03.html </URL>
<DATE> 2005/01/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Merkez Bankası'ndan faiz indirimi 
</HEADLINE>
<TEXT>

     Merkez Bankası, gecelik faiz oranlarında borçlanma faiz oranı ile bir haftalık faiz oranını yüzde 18'den yüzde 17'ye, borç verme oranını yüzde 22'den yüzde 21'e, geç likitide penceresi borç verme faiz oranlarını ise yüzde 26'dan yüzde 25'e indirdi. 
     Borçlanma faiz oranı ise yüzde 5 olarak kaldı. 
     Merkez Bankası Para Politikası Kurulu'nun, dün gerçekleştirilen ilk toplantısından faiz indirimi kararı çıktı. 
     Merkez Bankası'ndan yapılan açıklamaya göre, Banka bünyesindeki Bankalararası Para Piyasası ve İstanbul Menkul Kıymetler Borsası Repo-Ters Repo Pazarı'nda uygulanan kısa vadeli faiz oranlarının, bugünden geçerli olmak üzere 1'er puan düşürülmesine karar verildi. 
     Buna göre, gecelik faiz oranları çerçevesinde, borçlanma faiz oranı yüzde 18'den yüzde 17'ye, borç verme faiz oranı yüzde 22'den yüzde 21'e düşürüldü. 
     Diğer vadelerde 1 haftalık borçlanma faiz oranı da yüzde 18'den yüzde 17'ye indirildi. 
     Geç likidite penceresi faiz oranları, geç likidite penceresi uygulaması çerçevesinde, Bankalararası Para Piyasası'nda saat 16.00-16.30 arası gecelik vadede uygulanan Merkez Bankası borç verme faiz oranı ise yüzde 26'dan yüzde 25'e düşürülürken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları da yüzde 20'den yüzde 19'a çekildi. 
     Bu arada faiz indirimi kararının gerekçesinin açıklanacağı ''Enflasyon ve Görünüm'' başlıklı rapor, Para Politikası Kurulu'nun dünkü toplantısında yapılan değerlendirmeleri de göz önüne alınarak 2 gün içinde yayımlanacak. 
     Para Politikası Kurulu, bu yılın Ocak ayından itibaren enflasyondaki ve ekonomideki gelişmeleri değerlendirmek üzere düzenli olarak her ayın 8'inde, saat 15.00'de ayın 8'inin tatil gününe denk gelmesi durumunda takip eden işgününde aynı saatte Merkez Bankası Başkanı'nın başkanlığında toplanıyor. 
     8 Ocak tarihinin Cumartesi gününe gelmesi nedeniyle Kurul, toplantısını dün gerçekleştirmişti. 

     
</TEXT>
</DOC>
