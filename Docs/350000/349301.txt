<DOC>
<DOCNO> 349301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun31.html </URL>
<DATE> 2005/06/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
KKTC'de öğretmenler süresiz grevde... 
</HEADLINE>
<TEXT>

     KKTC'de, Maliye Bakanlığı ile yapılan görüşmelerde anlaşmaya varamayan Kıbrıs Türk Orta Eğitim Öğretmenler Sendikası KTOEÖS , Cuma günü yaptığı uyarı grevinin ardından, bugün de Milli Eğitim ve Kültür Bakanlığı'na bağlı tüm ortaokul ve liselerde süresiz greve gitti. 
     Maliye Bakanlığı ile sendikaların maaş ve özlük haklarıyla ilgili görüşmelerinden tatmin olmayarak, ''öğretmenlerin haklarını arama'' kararı alan KTOEÖS'ün grevi nedeniyle, okullardaki sınavlar da yapılamadı. 
     KTOEÖS Genel Başkanı Adnan Eraslan, yaptığı açıklamada, ''grevin tüm okullarda uygulandığını, bunun da öğretmenin kararlılığını gösterdiğini'' belirtti. 
     Sorunun aşılması için Başbakan Ferdi Sabit Soyer, KTOEÖS yetkilileriyle bir araya geldi. 
     KKTC'de kamuda örgütlü Kıbrıs Türk Amme Memurları Sendikası KTAMS , Kıbrıs Türk Öğretmenler Sendikası KTÖS , Kamu Görevlileri Sendikası Kamu-Sen ve Kıbrıs Türk Devlet İşçileri Sendikası Kamu-İş , Maliye Bakanlığı ile, çalışanların maaş ve özlük haklarına yüzde 11 oranında artış yapılması yönünde anlaşmaya varmıştı. 
     
     VELİLERDEN GREVE TEPKİ 
     Bu arada, KTOEÖS'ün orta eğitim kurumlarında bitirme sınavları döneminde uyguladığı süresiz greve, lise son sınıflarda çocukları bulunan bir grup veli tepki gösterdi. 
     Girne 19 Mayıs Türk Maarif Koleji'nde Okul Aile Birliği Başkanı Mete Demirdeş başkanlığındaki bir grup velinin düzenlediği eylemde, ÖSS sınavının 19 Haziran'da yapılacağına dikkat çekilerek, lise 3. sınıf öğrencileri ve ailelerinin büyük bir tedirginlik içinde bulundukları belirtildi. 
     Eyleme katılan veliler, ''öğretmenlerin haklarına saygı duymakla beraber, grevi etik bulmadıklarını, zamanının yanlış seçildiğini, bu nedenle bugünkü eylemi protesto ettiklerini'' söylediler. 
     
</TEXT>
</DOC>
