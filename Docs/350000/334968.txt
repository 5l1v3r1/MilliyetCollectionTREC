<DOC>
<DOCNO> 334968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/dunya/adun.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, 'soykırım' demeye getirecek 
</HEADLINE>
<TEXT>


ABD'deki Ermeni lobisinin lideri Barsamian'a göre, Bush bu 24 Nisan'da daha sert bir açıklama yaparak, 'Ermeni soykırımını resmen tanımaya yaklaşabildiği kadar yaklaşacak' 

Yasemin Çongar 


ABD'deki Ermeni lobisi, "soykırım"ın 90. yıldönümü olduğu öne sürülen 24 Nisan'da Başkan George W. Bush'tan geçen yıllardakinden daha sert bir açıklama beklemesine karşın, Bush'un "soykırım" sözcüğünü bu kez de kullanmayacağı izlenimini taşıyor. 
Amerika Ermeni Asamblesi AAA Yönetim Kurulu Başkanı Anthony Barsamian, Milliyet'in sorularını yanıtlarken, "Başkan Bush, bugüne dek yaptığı açıklamalarda soykırımın temel tanımını hep kullandı. Başkan'ın bu yıl bir adım daha ileri gideceğini ve ABD'nin, Ermeni soykırımını tanıma yükümlülüğünü yerine getirmeye yaklaşabildiği kadar yaklaşacağını düşünüyorum. Bu kez, geçen yılkinden daha da kuvvetli bir mesaj vereceğine inanıyorum" dedi. 
Bush, 24 Nisan 2004'teki anma mesajında, "Osmanlı İmparatorluğu'nun son günlerinde 1.5 milyon Ermeni'nin tehcir ve cinayet ile yok edildiğini" ve bunun "20. yüzyılın en korkunç trajedilerinden biri olduğunu" söylemişti. 

Kongre'de hedefi aştılar 
"Soykırım"ın resmen tanınmasına ilişkin bir karar tasarısının yarın ABD Kongresi'nde düzenlenecek anma töreninin ardından Temsilciler Meclisi'ne sunulması bekleniyor. 
Tasarıya zemin hazırlamak için Kongre'de yoğun etkinlik yürüten Ermeni lobisi, düzenlediği imza kampanyasında hedefini aştı. 
Barsamian'a göre, Başkan Bush'a "soykırım"ı resmen tanıması çağrısı yapan mektup, dün itibarıyla "Temsilciler Meclisi'nde 174, Senato'da ise 35'ten fazla imzaya ulaştı". Bu rakamlar, Kongre'nin her iki kamarasında da üyelerin 3'te 1'inden fazlasının "soykırım" mektubunu imzaladığını yansıtıyor. Ermeni lobisi, hedefini "Kongre'nin en az 4'te 1'inin imzasını almak" diye açıklamıştı. 

Tasarı kabul edilebilir 
AAA Yönetim Kurulu Başkanı Barsamian, "Başkan'ın ve Kongre'nin bu yıl olmasa da çok yakında Amerikan arşivlerinin ortaya koyduğuna uygun biçimde soykırım sözcüğünü kullanacaklarına inanıyorum" diye konuştu. 
Bu yılki tasarının kabul edileceğinden "umutlu" olduklarını vurgulayan Barsamian, "Umudumuzun asıl nedeni, Türkiye'deki durum. Türkiye'de yazarlar, gazeteciler, akademisyenler giderek artan biçimde 'soykırım' sözcüğünü kullanıyorlar. Türkiye'de bir tabu yıkılıyor. Bu konuda erişilen rahatlama düzeyi sayesinde, ABD Kongresi çok yakında bir soykırım tasarısını kabul edebilir. Ayrıca, ABD'nin Erivan Büyükelçisi 'soykırım' sözcüğünü kullandı. Bu da tasarının kabulü yönündeki eğilimi güçlendirdi" şeklinde konuştu. 


</TEXT>
</DOC>
