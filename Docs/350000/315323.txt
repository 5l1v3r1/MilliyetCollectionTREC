<DOC>
<DOCNO> 315323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun01.html </URL>
<DATE> 2005/02/15/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Lübnan'da Hariri alarmı... 
</HEADLINE>
<TEXT>

     Lübnan'da eski Başbakan Refik Hariri'nin öldürülmesinin ardından ordu tüm birliklerini alarma geçirerek, sokaklara devriye çıkardı. 
     Lübnan ordusunun yazılı açıklamasında, komutanlığın ''Lübnan ordusunun tüm birliklerine genel alarm'' verdiği belirtildi. Askerlerin her türlü izin ve tatili kaldırılırken, ordunun yollara kontrol noktaları kurduğu, devriyeler çıkardığı kaydedildi. 
     Devlet başkanı, bakanlar ve askeri yetkililerden oluşan Lübnan Yüksek Savunma Konseyi, ordudan ve iç güvenlik güçlerinden güvenlik durumunun kontrol altında tutulması için gerekli tüm tedbirlerin alınmasını istemişti. 
     Bu arada, Bakanlar Kurulu'nun olağanüstü toplanmasının ardından bir açıklama yapan Enformasyon Bakanı Elie Ferzli, hükümetin, Hariri'nin öldürülmesiyle ilgili davayı siyasi ve devlet güvenlik suçlarına bakan Yüksek Yargıçlar Konseyi'ne göndereceğini söyledi. 
     Hükümet ayrıca, yerel medyadan kışkırtmaya neden olabilecek girişimlerden kaçınmasını istedi. 
     
     EL HAYAT'IN İDDİASI 

     El Hayat gazetesi de, kimliği belirsiz kaynaklara dayanarak, BM özel temsilcisi Terje Roed-Larsen'ın perşembe günü Suriye Devlet Başkanı Beşşar Esad'la görüşmesinde, Hariri ile Dürzi lider Velid Canbolat'ın adını anarak Suriye'nin müdahalesine karşı çıkan Lübnanlı muhaliflere zarar gelmemesi konusunda uyardığını öne sürdü. 
     Roed-Larsen, henüz bu iddianın doğru olup olmadığı konusunda bir açıklama yapmadı. Beşşar Esad ve diğer Suriyeli yetkililer ise, saldırıyı sert bir dille kınamıştı. 
     Bu arada, saldırıda yaralanan eski Ekonomi Bakanı Bassel Fleyhan'ın da tedavi için özel bir uçakla Paris'e gönderildiği belirtildi. 
     BM Güvenlik Konseyi'nin de yarın Lübnan için toplanmayı planladığı belirtiliyor. 
     
</TEXT>
</DOC>
