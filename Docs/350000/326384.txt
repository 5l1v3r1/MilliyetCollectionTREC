<DOC>
<DOCNO> 326384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur19.html </URL>
<DATE> 2005/03/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bayrak yakma girişiminde iki gözaltı 
</HEADLINE>
<TEXT>

     Mersin’de 20 marta yapılan yasadışı Nevruz kutlamaları sırasında Türk bayrağını yakma girişiminde bulunduğu gerekçesiyle iki kişi gözaltına alındı. 
     Mersin Emniyet Müdürlüğü'nden yapılan yazılı açıklamada, 20 Mart Pazar günü Metropol Miting Alanı'nda yapılan Nevruz kutlamalarının ardından, 23 Evler Kavşağı civarında, Türk Bayrağı'nı yere atıp, yakma girişiminde bulundukları tespit edilen grup içindeki C.S ve V.S'nin yakalandığı belirtildi. 
     Nevruz kutlamaları sonrasında taşkınlık yapanlara müdahale etmek isteyen polis ve gazetecilerin taşlandığı belirtilen açıklamada, şunlar kaydedildi 
     ''Yapılan çalışmalar neticesinde, bağımsızlığımızın ve özgürlüğümüzün sembolü olan, tarih boyunca uğruna on binlerce şehit verdiğimiz ay yıldızlı bayrağımızı yakma ve çiğnemeye cüret eden şahıslar yakalanmıştır. Böylesi gaflet ve hıyanete neden olan teşvik ve tahrikçilerin tespit ve yakalama çalışmaları devam etmektedir. 
     Ayrıca, kutlamanın yapıldığı akşam, yoğunlukla Güneydoğu ve Doğu Anadolu bölgelerinden göçle gelen ve devletine ve bayrağına saygılı olan vatandaşlarımızın ev ve işyerlerine saldırıda bulunulmuş, ancak emniyet güçlerince verilmek istenen zararlar büyük ölçüde önlenerek sorumlular gözaltına alınmıştır.'' Açıklamada, ayrıca, Nevruz öncesi ve sonrası olaylara karıştıkları tespit edilerek yakalanan 30 kişinin çıkarıldıkları adli makamlarca tutuklandığı, halen gözaltında soruşturması süren 6 kişinin bulunduğu kaydedildi. 
     Açıklamada, ''Bugüne kadar olduğu gibi bundan sonra da vatan, millet, devlet, bayrak ve insanlık düşmanı terör örgütü ve yandaşlarına karşı mücadelemiz azim ve kararlılıkla devam edecektir'' denildi. 
     

     
</TEXT>
</DOC>
