<DOC>
<DOCNO> 337983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/spo07.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
178 milyon YTL 
</HEADLINE>
<TEXT>


Chelsea'nin dolar milyarderi Rus patronu, mutlaka kadrosuna katmak istediği Brezilyalı süperstar için İtalyan ekibinin kapısını üçüncü kez çalmaya hazırlanıyor. Ancak bu seferki teklif akıllara zarar olacak 100 milyon Euro 


Serveti 15 milyar dolara ulaşan ve dünyanın en zengin işadamları arasında yer alan Roman Abramovich yatırımlarının bir kısmını yine Chelsea için yapmaya kararlı. İngiliz ekibini satın aldıktan sonra transfere yaklaşık 300 milyon Euro harcayan Rus petrol kralı, şimdi gözünü Inter'in yıldız golcüsü Adriano'ya dikti. Abramovich'in gönlünde yatan aslanın Shevchenko olduğu biliniyor. Ancak Ukraynalı'yı şu an Milan'dan koparmak imkansız gözüküyor. Bu nedenle Abramovich de daha önce iki kez 'hayır' yanıtı aldığı Mavi - Siyahlı ekibe sambacı süperstar için 100 milyon Euro'luk 178 milyon YTL reddetmesi çok zor bir teklifle gidiyor. 

Moratti'den kontra... 
Ancak Ronaldo'yu Real Madrid'e kaptırdığında büyük tepki alan Inter'in patronu Massimo Moratti de hemen kontratağa geçip, sözleşmesi 2008 haziranında bitecek Adriano'ya beşi opsiyonlu 2005'ten itibaren geçerli olmak üzere 10 yıllık yeni bir transfer teklifi götürdü. Bu Adriano'nun bir anlamda kariyerini Mavi - Siyahlı forma altında tamamlaması anlamına geliyor. "Paranın açamayacağı kapı yoktur" felsefesiyle hareket eden Abramovich bu sefer sert bir kayaya çarpmış gözüküyor. 

Maradona mucizesi 

Dünyanın gelmiş geçmiş en iyi futbolcularından biri gösterilen Diego Armando Maradona aşırı kilolarından çok kısa süre içinde kurtulmaya başladı. 5 Mart'ta geçirdiği by - pass operasyonuyla midesine kelepçe taktıran ünlü yıldızın bu günden sonra 33 kilo verdiği bildirildi. Ameliyata girdiğinde 120 kilo civarında bulunan Arjantinli efsanenin, 90 kilonun altına düştüğü belirtildi. Ünlü yıldızın doktoru Alfredo Cahe, Buenos Aires'te yayın yapan Radio 10'a verdiği demeçte "Maradona sürpriz denilecek derecede iyileşme gösterdi. İşler onun açısından harika işliyor. Normal şartlar altında ikinci bir operasyon geçirmesi gerekiyordu. Ancak şu anki durum itibariyle böyle bir ameliyata gerek yok" dedi. Özellikle kırmızı etten sakınan Maradona'nın tavuk ve sebzeyle dengeli bir şekilde beslendiği ifade edildi. 

Romario'dan gözü yaşlı veda 

Brezilya'nın efsane golcüsü Romario, milli takım formasını son kez giydi. Guatamela ile oynanan özel maçta sahaya çıkan 40 yaşındaki süperstar, 16. dakikada kafayla fileleri havalandırdı. Milli forma altında 84. maçında 71. golünü atan Romario, 39. dakikada Pacaembu Stadı'nı dolduran yaklaşık 35 bin taraftarın müthiş tezahüratı ve gözyaşlarıyla sahayı terketti. Son golünü doğuştan Dawn sendromu hastalığı bulunan kızı Ivy'ye armağan eden Romario, "Hayatımın en özel anlarından biri. Ben Brezilya formasını giymekten her zaman gurur duydum" dedi. 

UEFA Kupası 

Sporting bir adım önde 
UEFA Kupası'nın finaline ev sahipliği yapacak olan Portekiz'in güçlü ekibi Sporting Lizbon yarı finalin ilk maçında sahasında Hollanda temsilcisi AZ Alkmaar'ı 2 - 1 yendi. Alkmaar 36'da Landzaat'la 1 - 0 öne geçerken 37'de Douala skora eşitlik getirdi. Maçın sonucunu ise 80'de Pinilla'nın vuruşu belirledi. Gecenin diğer maçında ise İtalyan Parma evinde Rus CSKA Moskova ile golsüz berabere kaldı. 

Yüzyılın transferi 

En pahalı Zidane 
Dünya futbol tarihinde son yüzyılın en pahalı transferleri belirlendi. 1905 yılında İngiltere'nin Sunderland takımından Middlesbrough'a 1000 Sterlin'e transfer olan Alf Common, profesyonel anlamda ilk transferlerden biri ve döneminin en pahalı oyuncusuydu. 2001'de Juventus'tan Real Madrid'e 45.62 milyon Sterlin'le Yaklaşık 115 milyon YTL geçen Zinedine Zidane gelmiş geçmiş en pahalı futbolcu unvanını aldı. 

Milan'da ilginç karar 

Berlusconi'ye saygı 
Milan, tüzüğünde bir değişiklik yaparak kulüp başkanlığı makamını iptal etti. Yönetim tarafından, başbakan olması nedeniyle görevinden ayrılan Silvio Berlusconi'ye duyulan saygı ve sevgi doğrultusunda, değişiklik yapılmasının uygun görüldüğü açıklandı. Yapılan değişiklik ile başkanlık makamının tüm yetkileri Berlusconi dönene kadar başkan yardımcısında olacak ve bu koltuk kimseye verilmeyecek. 


</TEXT>
</DOC>
