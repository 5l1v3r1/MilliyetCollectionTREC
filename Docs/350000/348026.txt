<DOC>
<DOCNO> 348026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/dunya/axdun01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derin Gırtlak' 'Post'u atlattı 
</HEADLINE>
<TEXT>


'Watergate' skandalını ortaya çıkararak Nixon'ın istifasını hazırlayan Washington Post, bir numaralı kaynağı 'Derin Gırtlak' konusundaki haberi atladı 

YASEMİN ÇONGAR Washington 


ABD tarihinin en büyük siyasi skandalına olduğu kadar, gelmiş geçmiş en önemli araştırmacı gazetecilik örneklerinden birine de adını veren "Watergate" olayının gizli kahramanı artık "gizli" değil. 
32 yıl önce "Washington Post" gazetesi muhabirleri Bob Woodward ve Carl Bernstein'in ortaya çıkardığı ve dönemin ABD Başkanı Richard Nixon'ın istifasını getiren skandala ilişkin haberlerin "Deep Throat" Derin Gırtlak lakaplı kaynağının, eski Federal Soruşturma Bürosu FBI Başkan Yardımcısı W. Mark Felt olduğu, söz konusu 2 gazetecinin açıklamasıyla kesinleşti. 
"Watergate" haberleriyle "Pulitzer" ödülünü kazanan ve bu konuda yazdıkları "Başkan'ın Bütün Adamları" kitabının sinemaya aktarılması sonrasında dünyaca ünlenen Woodward ve Bernstein, "Vanity Fair" dergisinin haberini doğruladılar. 

İntikam mı 
Dergi, "Derin Gırtlak"ın, Nixon'ın skandaldaki rolünü basına sızdırdığı 1973'te FBI'da 2 numaralı yetkili olarak görev yapan, bugün 91 yaşındaki Felt olduğunu yazdı. "Watergate" sırlarını basına sızdırması, Felt'in ailesince "vatanseverlik" ile açıklanırken, FBI başkanlığına getirilmemesine kızdığı için konuşmuş olabileceği yorumları da yapıldı. 
"Vanity Fair" haberine ilk tepkilerinde "Kaynağımızı, kendisi ölene dek açıklamayacağız" diyen Woodward ve Bernstein, daha sonra "Washington Post" yönetiminin kararı üzerine, Felt'in "Derin Gırtlak" olduğunu doğruladılar. Ancak "Derin Gırtlak"ın kimliğinin "Post"tan önce "Vanity Fair" tarafından duyurulması, gazetenin "kendi haberini atlaması" sayıldı. 
"The New York Times" gazetesi, "Washington Post, 30 yıl sır sakladıktan sonra haberi atladı" diye yazdı. "Washington Post"un Genel Yayın Yönetmen Yardımcısı Woodward da, adını bunca yıl saklı tuttuğu Felt'in kimliğini "Vanity Fair"e açıklamasına şaşırdığını gizlemedi. 


</TEXT>
</DOC>
