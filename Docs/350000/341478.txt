<DOC>
<DOCNO> 341478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun24.html </URL>
<DATE> 2005/05/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Avusturya Meclisi, AB Anayasası'nı onayladı 
</HEADLINE>
<TEXT>

     Avusturya Parlamentosu, bugünkü olağanüstü oturumunda Avrupa Anayasası’nı referanduma sunulmasına gerek görmeden onayladı. 
     Hıristiyan demokrat eğilimli Halk Partisi ÖVP ile aşırı sağcı Avusturya’nın Geleceği İçin Birlik BZÖ hareketinin oluşturduğu koalisyon hükümetinin yanı sıra muhalefetteki Sosyal Demokrat Parti SPÖ ile Yeşiller Partisi’nden 182 milletvekili, parlamentodaki oylamada "evet" oyu kullandı. Oylamada tek "hayır" oyunu, bir süre önce bölünen aşırı sağcı Özgürlükçüler Partisi FPÖ üyesi Barbara Rosenkranz verdi. 
     Başbakan Wolfgang Schüssel, oylamadan sonra yaptığı konuşmada, Avusturya’nın işgalci kuvvetlerden kurtarılmasının 60. yıldönümünü kutladığı sırada Avrupa Anayasası’nın oylandığı bugünün "mutlu bir gün" olduğunu söyledi. 
     Ana muhalefet partisi SPÖ’nün Başkanı Alfred Gusenbauer de partisinin Avrupa Anayasası’nı onayladığını belirtirken, yurttaşların buna ilişkin öneri ve şikayetlerini iletebilecekleri mekanizmaların da oluşturulmasını beklediklerini bildirdi. 
     Yeşiller Partisi Başkanı Alexander Van der Bellen ise, "Avrupa Anayasası’nı onayladıklarını, ancak koalisyon hükümetinin icraatlarını onaylamadıklarını ve erken seçim taleplerinin geçerli olduğunu" ifade etti. 
     
     HAIDER, "REFERANDUM" İSTEDİ 
     Koalisyon hükümetinin yeni ortağı BZÖ hareketi, oylamada grup halinde "evet" oyu verirken, hareketin kurucu lideri Jörg Haider, Kaernten Eyalet Valisi olarak Anayasa Mahkemesi’ne başvuracağını ve Avrupa Anayasası’na ilişkin referandum yapılmasını talep edeceğini açıkladı. 
     Siyasi gözlemciler ve hukukçular, Haider’in yapacağı başvurudan sonuç alamayacağı görüşünü savunuyor. 
     Bu arada parlamentonun bugünkü olağanüstü oturumunda, bu yıl başında yürürlüğe giren "bahşişin vergilendirilmesi" yasası da iptal edildi. Garson, otel personeli, taksi şoförleri gibi meslek sahiplerine müşterilerin verdiği bahşişin bundan böyle vergiden muaf olacağı açıklandı. 
     
</TEXT>
</DOC>
