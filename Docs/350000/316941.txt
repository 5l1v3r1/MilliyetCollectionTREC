<DOC>
<DOCNO> 316941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun39.html </URL>
<DATE> 2005/02/20/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
George Bush ''Marihuana Kullandığını'' itiraf etti 
</HEADLINE>
<TEXT>

     ABD Başkanı George Bush'un, ''marihuana kullandığını'' itiraf ettiği bir söyleşi, Amerikan ABC televizyonunda yayınlandı. 
     Yazar Doug Wead'in, Bush'un bilgisi dahilinde olmadan 1998-2000 tarihleri arasında kaydettiği kasetlerde yer alan ve New York Times gazetesi tarafından da yayımlanan söyleşide, ABD Başkanı, ''Marihuana sorusunu yanıtlamayacağım. Nedenini biliyor musun Çünkü küçük çocukların, denediğim bir şeyi kullanmasını istemiyorum'' diyor. 
     Bush, söyleşide sözlerini şöyle sürdürüyor 
     ''Fakat anlamalısın. Başkan olmak istiyorum. Yönetmek istiyorum. Küçük çocuğunun, 'Baba, Başkan Bush marihuana denemiş, sanırım ben de deneyeceğim' demesini ister misin ''. 
     George Bush, söyleşide 2000 yılındaki seçimlerde Demokrat Parti'li rakibi Al Gore'un marihuana içtiğini kabul etmesiyle de dalga geçiyor. 
     Beyaz Saray sözcüsü Ken Lisaius, Bush'un bu söyleşilerin yayınlanması nedeniyle hayal kırıklığına uğradığını belirterek, ''Bunlar, Bush'un arkadaşı sandığı biriyle yaptığı havadan sudan konuşmalar'' dedi. 
     Yeni kitabının piyasaya çıkmasıyla birlikte kasetleri ortaya çıkaran yazar Doug Wead, söyleşileri, Bush'un tarihi bir kişilik olduğuna inandığı için kasete aldığını belirtti. 
     Wead, bunun Başkan'ın güvenilirliğini sarsmayacağını da sözlerine ekledi. 
     Bush'un babası, eski ABD Başkanı George Bush da CNN'de katıldığı bir söyleşide, kasetlerle ilgili soru üzerine, bunlardan haberi olmadığını söyledi. 
     
</TEXT>
</DOC>
