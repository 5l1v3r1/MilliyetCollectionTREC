<DOC>
<DOCNO> 318842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy04.html </URL>
<DATE> 2005/02/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Livaneli'nin ünlü şarkısı istifa gerekçesi oldu 
</HEADLINE>
<TEXT>

     İstanbul Milletvekili Zülfü Livaneli, CHP'den istifa ederken yaşadığı duyguyu, "Kardeşin Duymaz Eloğlu Duyar" şarkasındaki, "Yüreğin taşıyıp götürür seni" sözüyle açıkladı. 
     Livaneli, Vatan Gazetesi'ndeki yazısında istifasıyla şarkıları arasında bağlantı kurdu. Livaneli, "Kardeşin Duymaz Eloğlu Duyar" adlı şarkısının istifasına gerekçe oluşunu şöyle anlattı 
     "Bir gün yüreğiniz size 'yap' der ve yaparsınız. 
     CHP'den istifa sürecim de aynen böyle oldu. Hani bir şarkımda diyordum ya, 'Yüreğin taşıyıp götürür seni.' Yüreğim taşıyıp bu noktaya sürükledi beni. Bu şarkının adı, 'Kardeşin Duymaz Eloğlu Duyar' idi. Aşağı yukarı 25 yıl önce yazmıştım. Ama içinde yaşadığım son dönemi o kadar güzel anlatıyordu ki ben bile hayret ettim." 
     
     İSTİFA ACI VERDİ 
     Livaneli, "Çok acı veren bir karardır bu, ancak başka bir çıkış bulamadığınız zaman bu yola başvururusunuz. Ve istifa gibi bir mayınlı arazide tek başına yürümeniz gerekir. Hiçbir arkadaşınızı bu sorumluluğa ortak edemez, hatta sorumluluk altında bırakmamak için en yakınınıza dahi görüşünü soramazsınız" sözleriyle de istifa ederken çok zorlandığını ifade etti, ad vermeden Derviş vurgusu yaptı. 
     Livaneli, CHP'de yıllardır çektiklerini anlatmasına imkan olmadığını belirtirken partideki son durumu, "İnanılmaz bir düşmanlık havası, kin, öfke, acımasızlık, sevgisizlik" ifadeleriyle tanımladı. Livaneli, istifasının kişisel olduğunu belirtirken de, "İstifa kararı alırken Kemal Derviş, Fikret Ünlü gibi arkadaşlarıma bile fikirlerini sormadım. Sadece böyle bir karar aldığımı bildirdim" dedi. Son kurultayda kendi adaylığının destekleyen milletvekillerine de istifayı haber verdiğini ancak kimseyi istifaya teşvik etmediğini belirten Livaneli, istifası sonrası durumu da şöyle anlattı 
     
     YALNIZ DEĞİLMİŞİM 
     "İlk günden beri halkımızdan, CHP'ye gönül vermiş kitlelerden ve örgütten binlerce tebrik mesajı alıyorum. 
     'Hak bildiğin yolda yalnız gideceksin' ilkesiyle bir yalnızlığa sürüklendiğimi düşünürken, bir de baktım ki yalnız değil, çok ama çok kalabalıkmışız. Bana destek veren, mesaj gönderen, telefon eden, yolda çevirip hararetle elimi sıkan, kutlayan herkese teşekkürlerimi, minnet duygularımı ve saygılarımı sunuyorum. Parti içinde kalan iyi niyetli, kahraman arkadaşlarıma da sabırlar diliyorum." 
     
</TEXT>
</DOC>
