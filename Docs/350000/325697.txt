<DOC>
<DOCNO> 325697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas22.html </URL>
<DATE> 2005/03/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baş ağrısı hastalıkların habercisi... 
</HEADLINE>
<TEXT>

     Ankara Üniversitesi Tıp Fakültesi Farmakoloji ve Klinik Farmoloji Anabilim Dalı Öğretim Üyesi ve Baş Ağrısı Derneği Başkanı Prof. Dr. F. Cankat Tulunay, baş ağrısının 100'den fazla, migrenin de 20 değişik hastalığın habercisi olduğunu bildirdi. 
     Prof. Dr. Tulunay, Isparta'da verdiği konferansta, ağrıların sebepleri, tedavileri ve ağrının çeşitleri hakkında bilgi verdi. İlaç sorununun her geçen gün büyüdüğünü ve yanlış ilaç kullanımının kötü sonuçlar doğurduğunu bildiren Prof. Dr. Tulunay, şu bilgileri verdi 
     ''Ağrı, tıpta doku hasarı ile beraber hoş olmayan ve duygusal his olarak tanımlanır. Ağrının çok çeşidi vardır. Bunlar bilimsel ağrılar, fizyolojik ağrılar gibi sıralanabilir. Tıp kuralı gereği, tanısı konulmayan ağrılar tedavi edilemez. Mesela baş ağrısı bizim için 100'den fazla hastalık demektir. Migren 20 değişik hastalık habercisidir. Bu nedenle kendi başınıza, doktora danışmadan ilaç kullanmayınız. Prospektüsü mutlaka okuyun. Kullandığınız ilacın size ne getireceğini mutlaka doktorunuza sorun. Ağrı ilaç eksikliğine bağlı değildir. Migrende ilaca bağlı nöbetler olabilir.'' Prof. Dr. Tulunay, ABD'de 40 milyon kişinin çeşitli ağrılarla yaşamını sürdürmek zorunda kaldığını, 44 milyon kişinin de baş ağrısı çektiğini kaydetti. Prof. Dr. Tulunay, Türkiye'de bu rakamın kesin olarak bilinmemekle birlikte çok yüksek olduğunun sanıldığını kaydetti. 
     Prof. Dr. Tulunay, ağrının kişisel çöküntüden başka ekonomik sıkıntı getirdiğine de dikkat çekerek, şöyle devam etti 
     ''Bir ülkede ağrı çeken sayısı fazla ise o ülkede üretim ve ekonomik kalkınma olamaz. İlaç, doktor, tetkik parası gibi kayıplar yaşanır. Türkiye'de hastalık tanısı için çekilen tomografinin yüzde 80'i gereksizdir. MR ile migren tanısı olmaz. Ülkemizde bazı ağrıların tedavisi de yetersizdir. Mesela kanser ağrılarını gidermede yeterli düzeyde değiliz. Ameliyat olanların yüzde 50'si yeterli tedavi görürken, diğer yarısı hala ağrısından şikayetçidir. Migren tanısının yüzde 80'i de yanlıştır. 
     
</TEXT>
</DOC>
