<DOC>
<DOCNO> 323283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonyas06.html </URL>
<DATE> 2005/03/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ABD'nin Müslümanlara yönelik ilk televizyonu büyük ilgi görüyor... 
</HEADLINE>
<TEXT>

     ABD'de yaşayan Müslümanlara yönelik kurulan ilk televizyon kanalı ''Bridges TV''nin, yayına başladığı 30 Kasım 2004 tarihinden itibaren büyük ilgi gördüğü bildirildi. 
     ABD Dışişleri Bakanlığı'nın resmi sitesi Washington File'da yer alan habere göre, başta sadece Müslüman nüfusun yoğun olduğu Detroit ve Toledo kentlerine yayın yapan Bridges TV, gelecek aylarda kablo üzerinden abonelik esasına göre kapsama alanını Chicago, New York, Los Angeles, Washington, Dallas ve Columbus kentlerine yaygınlaştıracak. 
     Şimdiye kadar Bridges TV'ye 50 bin kişinin abonelik başvurusunda bulunduğu belirtildi. 
     ABD'nin Müslümanlara yönelik yayın yapan ilk televizyon kuruluşunu oluşturan 40 yaşındaki Muzammil Hassan, ABD'ye 1979 yılında göç ettiğini söyledi. Muzammil, İngilizce dilinde yayın yapan Bridges TV'nin amacını, Müslüman Amerikalılar ile toplumun geriye kalan büyük kesimi arasında dostluk ve anlayışı geliştirmek olarak özetledi. 
     Bridges TV'de haber, aktüalite ve röportaj programlarının yanı sıra, İslam tarihi, yemek kültürü ve eğitim konularında da yayınlar yapılıyor ve Müslüman ülkelerde çekilmiş çeşitli filmler gösteriliyor. 
     
</TEXT>
</DOC>
