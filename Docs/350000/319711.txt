<DOC>
<DOCNO> 319711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur04.html </URL>
<DATE> 2005/03/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Görülmez kaza 
</HEADLINE>
<TEXT>

     Tacettin ÇEBİ-Berat TOPAL DHA 

      TRABZON'un Akçaabat İlçesi'ne bağlı Akpınar Beldesi'ndeki mescitte ikindi namazını kılan Belediye Meclis Üyesi Mehmet Davulcu'nun belinden düşen silah ateş aldı, yanında namaz kılan Celal Bayraktar bacağından yaralandı. Davulcu, mahkemece tutuksuz yargılanmak üzere serbest bırakılırken, Bayraktar hastanede tedavi altına alındı. 
     Olay, geçen cuma günü meydana geldi. Akpınar Beldesi'nde ikindi namazını kılmak için Merkez Kuran Kursu'nun mescidine giden 76 yaşındaki Celal Bayraktar, cemaatla birlikte namaz kılmaya başladı. Bu sırada yanında namaz kılan DYP'li Meclis Üyesi 52 yaşındaki Mehmet Davulcu, secdeye eğilirken belindeki 7.65 mm. çapındaki el yapımı ruhsatsız tabancası mescidin zeminine düşerek ateş aldı. Silahtan çıkan kurşun, Celal Bayraktar'ın sol baldırına saplandı. Mehmet Davulcu, acı içinde kıvranan Bayraktar'ı Akçaabat Devlet Hastanesi'ne götürdü. Tedavi altına alınan Celal Bayraktar'ın hayati tehlikesi olmadığını belirten doktorlar, baldır içersinde kalan kurşunun ameliyatla çıkartılacağını söyledi. 
     Olaydan sonra gözaltına alınan Mehmet Davulcu, ruhsatsız silah bulundurmak' suçundan sevkedildiği Akçaabat Adliyesi'nde mahkemece, tutuksuz yargılanmak üzere serbest bırakıldı. Kazanın yaralanmayla sonuçlanıp, daha üzücü bir olayın meydana gelmemesi nedeniyle teselli bulduğunu belirten Mehmet Davulcu, "İnsanın başına ne zaman ne geleceği gerçekten belli olmuyor. İbadetimi yapmaya gittim, az kalsın bir faciaya sebep olacaktım. Çok şükür ucuz atlattık'' dedi. 
     Ameliyat olmak için Akçaabat Devlet Hastanesi'nde bekleyen Celal Bayraktar da olayın tamamen kaza sonucu meydana geldiğini ve Mehmet Davulcu'dan şikayetçi olmadığını belirterek, "40 yıl düşünsem aklıma böyle birşey gelmezdi'' diye konuştu. 
     
</TEXT>
</DOC>
