<DOC>
<DOCNO> 303886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/siyaset/axsiy02.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sorun sivillerde' 
</HEADLINE>
<TEXT>


AB'nin Türk Silahlı Kuvvetleri'ni izleme grubunun raporunda, sivil - asker ilişkilerinde yaşanan gerginliklerin sorumlusu olarak parlamenterler gösterildi 

Barkın Şık - Ankara 


Avrupa Güvenlik Araştırmaları Merkezi CESS ile Avrasya Stratejik Araştırmalar Merkezi'nce ASAM yürütülen "AB Sürecinde Yönetişim ve Silahlı Kuvvetler" adlı çalışmada, Türkiye'deki sivil - asker ilişkilerinde sorunun parlamenterlerden kaynaklandığı yargısına varıldı. 
Elde ettiği sonuçlar, AB Komisyonu'nun hazırladığı raporların altyapısını oluşturan grup, Hollanda'nın AB dönem başkanlığında oluşturuldu ve finansmanını Hollanda Dışişleri Bakanlığı karşıladı. Toplantının gündemini belirleyen ve çalışma grubuna başkanlık eden eski Hollanda Savunma Bakanı Wim Van Ekelen, Türkiye'deki sivil - asker ilişkilerinde sorunun parlamenterlerden kaynaklandığı tespitinde bulundu. 

Şubatta toplantı 
Çalışma grubunun hazırladığı raporlar, Avrupa Birliği Komisyonu'na sunuluyor. Komisyon, çalışma grubunun sivil - asker ilişkileri konusundaki raporlarını "öncelikli olarak" dikkate alıyor. 
Grubun ikinci toplantısı 11 - 12 Şubat'ta Ankara'da gerçekleştirilecek. Toplantıda, parlamenterlerin "savunma ve güvenlik kültürü" konusundaki yeterlilikleri masaya yatırılacak. Sivil - asker ilişkilerinin AB'ye uyumlaştırılması için sivillerin savunma alanındaki uzmanlıkları değerlendirilecek. Toplantıya, çalışma grubunda da yer alan emekli Orgeneral Edip Başer ve emekli Tümgeneral Armağan Kuloğlu ile çok sayıda akademisyen katılacak. 
2 gün sürecek toplantının bir bölümünün TBMM çatısı altında yapılması ve NATO Parlamenterler Asamblesi üyesi Vahit Erdem'in de konuşmacı olması planlanıyor. 

İlk öneriden vazgeçtiler 

CESS ve ASAM çalışmalarının ilk toplantısı Eylül 2004'te Ankara'da düzenlenmiş, bu toplantıda Hollanda Genelkurmay Başkanı General Dick Berlijn, Türk Genelkurmayı'nın Milli Savunma Bakanlığı'na bağlanması gerektiğini savunmuştu. Ekelen'in ise bu öneriden vazgeçtiği bildirildi. 
Milli Savunma Bakanı Vecdi Gönül'ün de Genelkurmay'ın, Başbakanlığa bağlı kalmasını savunduğu kaydedildi. 


</TEXT>
</DOC>
