<DOC>
<DOCNO> 322823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun45.html </URL>
<DATE> 2005/03/11/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
KKTC'de 9 aday cumhurbaşkanlığı için yarışacak... 
</HEADLINE>
<TEXT>

     Kuzey Kıbrıs Türk Cumhuriyeti'nde 17 Nisan'da yapılacak cumhurbaşkanlığı seçiminde aday olanların Yüksek Seçim Kurulu'na YSK başvuruları tamamlandı. 
     Adaylık başvuruları saat 17.00'de sona erdi ve 9 kişi cumhurbaşkanlığı seçiminde aday olmak için YSK'ya başvurdu. YSK, adayları yarın geçici olarak ilan edecek. 
     Ana muhalefet Ulusal Birlik Partisi'nin UBP cumhurbaşkanı adayı Genel Başkanı Derviş Eroğlu adına Yüksek Seçim Kurulu'na adaylık başvurusu, UBP Genel Sekreteri Salih Miroğlu ve kalabalık bir milletvekili grubunca yapıldı. 
     Salih Miroğlu, başvurudan sonra yaptığı açıklamada, ''UBP'nin seçime son derece önem verdiğini, ülkenin içinden geçtiği kritik sürecin bu önemi daha da artırdığını'' belirterek, ''UBP, Kıbrıs Türk halkının dünyadaki hak ettiği yeri alması kavgasında önemli bir taraftır'' dedi. 
     
     DP, İLK KEZ PARTİ ADAYIYLA KATILIYOR 
     Demokrat Parti'nin DP adayı DP Genel Sekreteri Mustafa Arabacıoğlu'nun cumhurbaşkanlığına adaylık başvurusunu, DP Genel Başkanı, Başbakan Yardımcısı ve Dışişleri Bakanı Serdar Denktaş, DP milletvekilleriyle birlikte yaptı. 
     Serdar Denktaş, başvurunun ardından yaptığı açıklamada, ''kurulduğu günden bu yana Cumhurbaşkanı Rauf Denktaş'a destek veren DP'nin ilk kez bir aday çıkardığına'' işaret ederek, ''Kamplaşmanın değil uzlaşmanın, bölücülüğün değil halkı bütünleştirmenin sembolü olarak DP, Mustafa Arabacıoğlu'nu aday gösterdi'' dedi. 
     Seçimde iddialı olduklarını kaydeden Denktaş, ''anayasal sınırlar içerisinde görev yapacak, devleti temsil edecek ve halkın bütününü kucaklayacak bir makam olan cumhurbaşkanlığı için en uygun ismin Arabacıoğlu olduğunu'' belirtti. 
     Mustafa Arabacıoğlu da, ''bugüne kadar hep bağımsız aday Cumhurbaşkanı Rauf Denktaş'ın yanında olan DP'nin kendisini bu göreve layık görmesinden gurur duyduğunu'' söyledi. Arabacıoğlu, ''Genel seçimlere 4 kez katıldım. Bu çok farklı bir duygu. Bana bunu yaşattıkları için teşekkür ederim'' dedi. 
     
     ADAYLAR 
     17 Nisan'da yapılacak cumhurbaşkanlığı seçimi için adaylık başvurusunda bulunanlar şunlar 
     1- Başbakan ve Cumhuriyetçi Türk Partisi CTP Genel Başkanı Mehmet Ali Talat. 
     2- UBP Genel Başkanı Derviş Eroğlu. 
     3- Demokrat Parti DP Genel Sekreteri Mustafa Arabacıoğlu. 
     4- Toplumcu Kurtuluş Partisi TKP Genel Başkanı Hüseyin Angolemli. 
     5- Yeni Parti YP Genel Başkanı Nuri Çevikel. 
     6- Kıbrıs Sosyalist Partisi KSP adayı Zehra Cengiz. 
     7- Yrd. Doç. Dr. Zeki Beşiktepeli Bağımsız . 
     8- Arif Salih Kırdağ Bağımsız . 
     9- Ahmet Kaymak Bağımsız-Daha önce de iki kez aday olmuştu . 
     
</TEXT>
</DOC>
