<DOC>
<DOCNO> 340666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko03.html </URL>
<DATE> 2005/05/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Döviz gelirlerinin tümü bile ithalatı karşılamıyor... 
</HEADLINE>
<TEXT>

     Türkiye’nin döviz harcamaları ithalata bağlı olarak hızlı artışını sürdürüyor. Yılın ilk üç ayında 23 milyar dolarlık döviz geliri elde eden Türkiye, 30 milyar dolara yakın döviz harcaması yaptı. Toplam döviz geliri aynı dönemdeki 23.9 milyar dolarlık ithalatı bile karşılayamadı. 
     ANKA’nın Merkez Bankası verilerinden yaptığı hesaplamaya göre, Türkiye’nin ocak-mart dönemindeki döviz gelirleri 22 milyar 951 milyon dolar oldu. Döviz gelirleri, geçen yılın aynı dönemindeki 18 milyar 600 milyon dolarlık düzeyine göre yüzde 23.4 oranında arttı. 
     Döviz harcamaları da yüzde 22.1’lik artış gösterdi. 
     Türkiye’nin 2004 yılının ilk üç ayında 23 milyar 977 milyon dolar olan döviz giderleri, bu yıl 29 milyar 268 milyon dolara çıktı. 
     
     6.3 MİLYAR DOLARDAN FAZLA AÇIK 
     Türkiye, ocak-mart döneminde döviz dengesinde 6 milyar 317 milyon dolarlık açıkla karşılaştı. Türkiye ekonomisi 
     günlük olarak ortalama 70 milyon doların üzerinde bir döviz açığı vermeye başladı. Döviz açığı, geçen yıla göre yüzde 17.5’lik artış gösterdi. 2004 yılının eş döneminde Türkiye 5 milyar 377 milyon dolarlık döviz açığı vermişti. 
     
     GİDERLERİN BÜYÜK BÖLÜMÜ İTHALAT 
     Döviz harcamalarındaki artışın büyük bölümü ithalattan kaynaklandı. Ocak-mart döneminde Türkiye’nin ithalat faturası, yüzde 23.1 artarak 23 milyar 930 milyon dolara yükseldi. İthalat toplam döviz gelirlerinin yüzde 104’ünden fazla bir byüklük oluşturdu. Başka bir ifadeyle Türkiye bu dönemde elde ettiği döviz gelirleriyle ithalat harcamalarının ancak yüzde 96’sını karşılayabildi. İthalatın yüzde 4’üyle, turizm, faiz, taşımacılık ve benzeri normal döviz harcamalarının ise tamamı için dışardan borçlanmak zorunda kaldı. 
     Ocak-mart döneminde taşımacılık giderleri yüzde 39.2 artarak 1 milyar 150 milyon dolara, turizm giderleri yüzde 22.3 artarak 679 milyon dolara, faiz giderleri yüzde 10.1 
     artarak 2 milyar 249 milyon dolara çıktı. Diğer döviz harcamaları da yüzde 12.7’lik artışla 1 milyar 260 milyon dolar oldu. 
     
     GELİRLER 
     Türkiye, döviz gelirlerinin büyük bölümünü ise ihracattan sağladı. Ocak-mart dönemindeki ihracat, geçen yıla göre yüzde 23.4 artarak 17 milyar 736 milyon dolara çıktı. Bunun 713 milyon dolarlık bölümünü oluşturan bavul ticareti gelirleri, yüzde 18.7 oranında azaldı. 
     Turizm gelirleri yüzde 16.5 artarak 1 milyar 995 milyon dolara, taşımacılık gelirleri yüzde 37.8 artarak 817 milyon dolara, faiz gelirleri yüzde 21.4 artarak 187 milyon dolara ulaşırken, işçi dövizi gelirleri yüzde 6.2 azalarak 181 milyon dolara indi. 
     Yurtdışı müteahhitlik gelirleri yüzde 16.5’lik artışla 162 milyon dolar, diğer döviz gelirleri yüzde 30.9’luk 
     artışla 1 milyar 873 milyon dolar oldu. 
     Ocak-mart döniminde Türkiye döviz gelirleriyle döviz harcamalarının yüzde 74.1’ini karşılayabildi. 

ANKA 
     
</TEXT>
</DOC>
