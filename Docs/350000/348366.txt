<DOC>
<DOCNO> 348366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas07.html </URL>
<DATE> 2005/06/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Estonya'da "tecavüzcü kahraman" krizi 
</HEADLINE>
<TEXT>

     Eda BERKBAYRAK LİTVANYA, DHA 
     

      ESTONYA’nın başkenti Tallinn’de belediyenin, denizcileri kurtardığı rivayet edilen ulusal destan kahramanı Kaleviopek’in heykelini dikme girişimi sanat çevrelerinden büyük tepki gördü. Tallinn Limanı’na Kaleviopek heykeli dikilmesine ilişkin planlar üzerine Estonyalı sanatçılar, "Bu adam denizcileri kurtarmadı, aksine tecavüzcüydü" diye tepki gösterince bir anda ortalık karıştı. 
     
     KÖTÜ TANRILARI DİZE GETİRMİŞ 
     Destana göre, muazzam güçlerle donatılmış bir dev olan Kalevipoeg, yani ’Kalev’in oğlu’, en uzağa taş atarak kral olur. Finli bir büyücü yüzünden annesiz kalır, ancak daha sonra intikamını alır ve kötü tanrıları dize getirir. Zorlu mücadelelerle dolu bir hayatın ardından bir kahraman gibi ölür. Artık ülkesi yabancı istilasına uğramıştır, ancak destan, "Kalev’in oğlu bir gün eve dönecek Çocuklarına mutluluk getirecek Ve yeni bir Estonya yaratacak" sözleriyle biter. 
     
     ADALI BİR GENÇ KADINA TECAVÜZ ETTİ’ 
     Kalevipoeg Destanı’nda, kahramanın herhangi bir denizci ya da gemiyi kurtardığına dair tek bir söz bulunmadığını savunan Estonyalı ressam Leonhard Lapin, "Bunu başka bir kahraman olan Büyük Till yapıyormuş. Kalevipoeg denizde adalı bir genç kadına tecavüz etti. Eğer belediye destana uygun bir heykel yapmak istiyorsa bu sahneyi alsın" dedi. 
     Estonya Ressamlar Birliği de bir açıklamada bulunarak heykeltraş Tauno Kangro’nun Tallinn Limanı’na konulmak üzere Kalevipoeg heykeli yapmasına karşı çıktı. Tallinn Belediyesi’nden ise konuyla ilgili henüz bir açıklama yapılmadı. 
     
</TEXT>
</DOC>
