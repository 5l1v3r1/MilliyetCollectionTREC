<DOC>
<DOCNO> 346840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/siyaset/axsiy01.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakereci Vali 
</HEADLINE>
<TEXT>


Ala'nın, AB ile müzakere grubunda yer almasını Başbakan önerdi. Diyarbakır Valisi, kentte 10 alanda gösteri yasağını kaldırmıştı 

TOLGA ŞARDAN Ankara 


Devlet Bakanı Ali Babacan'ın başmüzakereci olmasının ardından Avrupa Birliği AB ile görüşmeler için oluşturulacak alt müzakereci gruplarında görev yapacak bürokratlar arasında Diyarbakır Valisi Efkan Ala'nın da yer alacağı öğrenildi. 
İçişleri Bakanlığı kulislerine yansıyan bilgilere göre, demokratik çalışma tarzı ve açıklamalarıyla hükümetin değerlendirmelerinde öne çıkan Ala'nın müzakerelere katılmasını, bizzat Başbakan Recep Tayyip Erdoğan önerdi. 

Yerine Can gelecek 
Ala'nın, sayıları 36'yı bulacak alt müzakere grubundan birinin başına getirilmesi planlanıyor. 
Ala'nın yeni görevi nedeniyle ayrılacağı Diyarbakır Valiliği'ne de Konya Ereğli Kaymakamı Cevdet Can'ın getirilmesi bekleniyor. 
İçişleri Müsteşarı Şahabettin Harput'un memleketinde görev yapan Can, en kıdemli kaymakamlar arasında yer alıyor. Bu amaçla bakanlıkta dar kapsamlı bir valiler kararnamesi hazırlandığı kaydedildi. Can'ın da yakın çevresinde Diyarbakır'a atanacağını söylediği öğrenildi. 
Milliyet'in sorusunu yanıtlayan Ala ise kendisine bir bildirimde bulunulmadığını belirtti. 

Hukuk mezunu 
İstanbul Hukuk Fakültesi mezunu olan Ala, "reformcu vali" ve "AB valisi" olarak tanındı. 
Efkan Ala'nın uygulamalarını eleştiren dönemin Diyarbakır Emniyet Müdürü Orhan Okur, bir başka ilde görevlendirilmek istemişti. 
Efkan Ala, Orhan Okur'un bu tepkisi karşısında, "Herkes görevini yapacak. Tarz değişikliği diye bir şey olmaz. Ben, yatay ilişki kuracağım insanlarla tartışırım" demişti. 
Orhan Okur, Diyarbakır'ın ardından Çanakkale Emniyet Müdürlüğü'ne atanmıştı. 

Cesur adımlarıyla tanındı 

Efkan Ala, ilk görev yeri olan Batman'da bazı askeri alanların turizme açılmasını sağladı. Diyarbakır'da vatandaşın devletle barışmasını sağlamayı amaçlayan adımlar attı. Özellikle 10 alanda devam eden gösteri yasağını kaldırdı. 
Polise, sivil toplum örgütlerinin demokratik etkinliklerine müdahale etmemesi talimatını veren Ala, terör örgütü sempatizanlarıyla terörist cenazelerindeki gösterilerde sınır aşılmamasını ve örgütü simgeleyen sarı - kırmızı - yeşil renklere karışılmamasını istedi. 


</TEXT>
</DOC>
