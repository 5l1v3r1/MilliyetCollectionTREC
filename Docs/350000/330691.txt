<DOC>
<DOCNO> 330691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun35.html </URL>
<DATE> 2005/04/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kardinaller, yeni Papa'yı 18 Nisan'da seçecek... 
</HEADLINE>
<TEXT>

     Vatikan, İkinci Jean Paul'ün halefinin kim olacağını belirlemek için seçmen kardinallerin katılımıyla yapılması gereken toplantının başlangıç tarihini belirledi. 
     Vatikan Sözcüsü Joaquin Navarro-Valls, bugünkü basın toplantısında, ''Kardinaller Kurulu bugün dördüncü kez bir araya gelmiş bulunmaktadır. Toplantıda Papalık seçiminin ne zaman yapılacağı da belirlendi. Kardinallerin Papa seçimi için 18 Nisan'da bir araya gelmeleri kararlaştırılmıştır'' dedi. 
     Vatikan yasaları, Papalık seçiminde oy verebilme hakkını, seçim toplantısının başlangıç tarihi itibariyle 80 yaşını doldurmamış kardinallerle sınırlı tutuyor. Buna göre, seçmen kardinallerin sayısı 117 olması gerekecek. Geleneğe göre, seçmen kardinallerin 18 Nisan'da Vatikan Müzeleri dahilindeki Sixtus Şapeli'ne kilitlenmeleri gerekecek. Kardinallerin Papa'yı seçene dek, dışarıyla telefon, mail gibi araçlarla da olsa hiçbir surette iletişim kurmamaları gerekecek. 
     Kardinallerin, hayati tehlike durumu hariç, Papalık seçimi tamamlanmadan toplantı mekanından dışarı çıkmalarına da izin verilmiyor. Yüzyıllardır süren kardinallerin içeri kilitlenmesi geleneği, Papalık seçiminin Latince'de ''konklave'' diye adlandırılmasının da ana sebebi. ''Anahtarla kilitlenmiş'' anlamına gelen ''konklave'' sözcüğü, Katolik Kilisesi'ne ait belgelerde hem Papalık seçimini hem de seçimin yapıldığı mekanı imlemek için kullanılıyor. 
     Papalık makamının Vatikan'a taşındığı dönemden bu yana da Papalık seçimi, duvarları ve tavanı Michelangelo'nun fresk ve resimleriyle süslü Sixtus Şapeli'nde yapılıyor. 
     Vatikan Müzeleri dahilinde bulunan minik bir kilise konumundaki Sixtus Şapeli, Vatikan'ı ziyaret eden turistlerin en fazla ilgi gösterdikleri mekanlardan biri. Sixtus Şapeli, Papalık seçiminin yapıldığı süre zarfında doğal olarak turistlerin ziyaretine de kapalı tutuluyor. 
     Navarro-Valls, Papa'nın bıraktığı yazılı mirasın ise 1979'dan itibaren çeşitli dönemlerde yazılmış bazı notlardan oluştuğunu açıkladı. Yaklaşık 15 sayfalık vasiyette, defin ve benzeri türden somut taleplerin yer almadığı da belirtildi. 
     
     ZİYARETÇİ AKINI 
     Bu arada, Papa'nın naaşını ziyaret için Aziz Petrus Bazilikası'na akın eden ziyaretçiler, Vatikan ve çevresinde büyük izdihama neden oluyor. 
     Ziyaretçilerin, Papa'nın naaşını görebilmek için kuyrukta bekleme sürelerinin zaman zaman 12 saate kadar ulaşmaya başladığı bildirildi. 
     Bugün itibariyle naaşı ziyaret edecek insan sayısının 600 bin civarında olacağı tahmin ediliyordu. Ancak İtalyan kaynaklara göre, ziyaretçi sayısının 1 milyona yaklaşması da ihtimal dahilinde. 
     Halkın Papa'nın naaşını ziyareti, yarın TSİ 23.00'te sona erecek. 
     Devlet ve hükümet başkanlarının da cenaze için kente ulaşmaya başlamalarının ardından ise Roma trafiğinde ciddi kaos yaşanacağı ifade ediliyor. 
     
</TEXT>
</DOC>
