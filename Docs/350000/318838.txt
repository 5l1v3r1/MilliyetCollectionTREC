<DOC>
<DOCNO> 318838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/soneko11.html </URL>
<DATE> 2005/02/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Hisarcıklıoğlu Ülkeyi krizden özel sektör çıkardı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'yi kriz ortamından özel sektörün çıkardığını söyledi. 
     Alanya'daki bir grup işadamının ortaklığıyla kurulan Alanya Market'in ALMAR açılış törenine katılan Hisarcıklıoğlu, Alanya Ticaret ve Sanayi Odası'nda ALTSO bir toplantıya katıldı. Hisarcıklıoğlu toplantıda yaptığı konuşmada, geçmişte devletin savurganlıklarının faturasının özel sektöre çıkarıldığını söyleyerek, ''Geçmişte yaşadığımız ekonomik krizden ülkesi özel sektör çıkardı'' dedi. 
     Hisarcıklıoğlu, nerede marka olmuş bir şehir varsa, orada yerel yöneticiler ve politikacılarla, sivil toplum kuruluşlarının işbirliğinin bulunduğunu belirterek, Gaziantep, Kahramanmaraş ve Denizli'yi örnek gösterdi ve Alanyalılar'dan birlikte hareket etmelerini istedi. 
     Devletin batık bankalardan bugüne kadar 1 milyar dolar tahsil ettiğini, daha tahsil edilmesi gereken 9 milyar dolar bulunduğunu kaydeden Hisarcıklıoğlu, ''Batık bankaların batırdığı paranın 36 milyar doları da milletin cebinden çıkacak. Avrupa'nın en pahalı benzinini biz kullanıyoruz. Bunları yaşadığımız için en yüksek bedeli biz ödüyoruz. Kamu bankalarının 20 milyar dolarlık zararını da sizler ödüyorsunuz'' dedi. 
     Türkiye'de savurganlık yüzünden de milyarlarca dolar borç bulunduğunu, bütçenin her yıl 15 milyar dolar daha açık verdiğini anlatan Hisarcıklıoğlu, ''Bu yüzden Türkiye IMF'ye mahkum olmuştur. Lisanslı bir yüzücünün bile bulunmadığı bir ilde 10 tane olimpik yüzme havuzu yapılmış. 20 milyon dolar harcanarak açılan bir havalimanına bir yılda 5 yolcu geliyor'' diye konuştu. 
     Hisarcıklıoğlu, Türkiye'nin kalkınabilmesi ve dünya ülkeleriyle yarışabilir hale gelmesi için işadamlarının yol gösterici olması gerektiğini kaydetti. 
     Rifat Hisarcıklıoğlu, şunları söyledi 
     ''Geçmişte yaşadığımız o krizden bizi özel sektör çıkardı. O dönemleri hatırlıyorum. 5 bin gazeteci işten çıkarılmıştı. Kemal Derviş ile görüş alışverişinde bulunduğumuzda çevremizdeki gazetecilerin ağlamalarını gördüm. Derviş o zaman öyle bir karamsar tablo çizdi ki, inanamazsınız. Ama ben gazetecilere dönüp, Türk özel sektörünün dinanizmiyle bu krizden kurtulacağız demiştim. Özel sektörün yatırımları sayesinde ülke krizden çıkabilmiştir. Ama özel sektörün ayağındaki prangayı çözmek lazım.'' Hisarcıklıoğlu, ALTSO'daki toplantının ardından, ALMAR Market'in açılışını, Alanya Kaymakamı Günhan Sarıkaya, Belediye Başkanı Hasan Sipahioğlu ve Alanyalı işadamlarıyla birlikte yaptı. 
     
</TEXT>
</DOC>
