<DOC>
<DOCNO> 332027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonyas03.html </URL>
<DATE> 2005/04/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk doktordan 'far'da çığır açan çalışma... 
</HEADLINE>
<TEXT>

     Zafer ATAMER DHA 

      GÖZ hastalıkları uzmanı Dr. Turhan Alçelik'in otomobiller için geliştirdiği, göz kamaştırma etkisi yapmayan uzun mesafeli aydınlatma sistemi geniş yankı uyandırdı. Dr. Alçelik yeni far sisteminin otomotiv endüstrisinde çığır açacağını söyledi. 
     Alçelik'in 11 yıldır üzerinde çalıştığı far sistemi ile ilgili teknik incelemeler TÜBİTAK, TSE, Otomotiv Sanayicileri Derneği, Sanayi ve Ticaret Bakanlıkları ile çeşitli üniversiteler tarafından yapıldı. Patent hakkının alınmasından sonra Dışişleri Bakanlığı'nın girişimleriyle Birleşmiş Milletler Avrupa Ekonomik Komisyonu'na bağlı Karayolu Araçları Düzenlemeleri Dünya Forumu'na sunulan çalışma, BM'nin ilgili komisyonlarında görüşüldü. 
     İsviçre'nin Cenevre kentinde 6 Nisan'da yapılan toplantıda, komisyon üyelerine eski far sitemleriyle karşılaştırmalı olarak tanıtılan yeni sistemin, otomobillerdeki standart kısa farlara göre daha fazla aydınlatma sağladığı ve göz kamaştırma etkisi yapmadığı onaylandı. Toplantı sonucunda, Türkiye'nin BM nezdinde danışma statüsüne sahip uzman kuruluş GTB ile birlikte uluslararası standartlarda değişiklik önerisi hazırlaması ve bir sonraki toplantıda bu öneriyi sunması kararlaştırıldı. Dünya Sağlık Örgütünün yol ve can güvenliği ile ilgili birimlerine de yeni sistemle ilgili bilgi verildi. 
     
</TEXT>
</DOC>
