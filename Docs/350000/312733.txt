<DOC>
<DOCNO> 312733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur30.html </URL>
<DATE> 2005/02/05/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Polisin kulağına fısıldadı, fuhuştan kurtuldu 
</HEADLINE>
<TEXT>

     Antalya Emniyet Müdürlüğü Yabancılar Şubesi'ne vize süresini uzatmak için gelen Güncistan uyruklu bir kadının, polise alıkonulduğunu fısıldaması üzerine fuhuş şebekesinin biri yabancı uyruklu 4 üyesi yakalandı. 
     Edinilen bilgiye göre, emniyet Müdürlüğü'nde vize süresini uzatmak için gelen Gürcistan uyruklu E.Z'nin, pasaport işlemlerini yapan polis memurunun kulağına düşük sesle ''kendisini 2 kişinin takip edildiğini ve bu kişilerce fuhuş amaçlı olarak alıkonulduğunu'' söylemesi üzerine Yabancılar Şubesi'nde bekleyen A.G. ve S.A. adlı kişiler gözaltına alındı. 
     Yapılan soruşturmada, Kaş'a bir yakınının yanına tatile gelen E.Z'nin burada 2 kişi tarafından kaçılarak, A.G. ve S.A'ya 2 bin dolar karşılığında satıldığı ortaya çıkarıldı. 
     Soruşturmayı derinleştiren Ahlak Büro Amirliği ekipleri E.Z'yi arayan Gürcistan uyruklu bir başka kadının Artvin'den fuhuş amaçlı olarak iki kadının daha Antalya'ya getirileceğini söylemesi üzerine harekete geçti. Yapılan operasyonda Artvin'den otobüsle gelen Gürcistan uyruklu T.M. ve Ermenistan uyruklu A.T. isimli kadınları terminalde karşılayan M.K. ve Ş.Ç. gözaltına alındı. Polis, Gürcistan uyruklu T.M'nin de şebeke üyesi olduğunu belirledi. 
     Her iki olayla ilgili yakalan A.G, S.A, M.K. ve yabancı uyruklu T.M., ''insan ticareti yapmak, ''alıkoymak'', ''fuhşa aracılık ve darp etmek'' suçlarından adliyeye sevk edildi. 
     Olayla ilgisi olduğu belirlenen 2 kişinin de arandığı öğrenildi. 
     
</TEXT>
</DOC>
