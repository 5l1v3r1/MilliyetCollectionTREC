<DOC>
<DOCNO> 327967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/axgun01.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan örnek karar 
</HEADLINE>
<TEXT>


1999'daki Atina depremiyle yıkılan fabrikada can veren 4 kişinin ailelerine, devlet, 'gerekli önlemi almadığı' için 1.5 milyon euro tazminat ödeyecek 

YORGO KİRBAKİ Atina 

Atina Asliye Hukuk Mahkemesi, devletin, 1999 Eylül ayında meydana gelen depremde yaşamını yitirenlerden 4'ünün yakınlarına 1 milyon 568 bin euro yaklaşık 2 milyon 750 bin YTL ödemesine karar verdi. 
Depremde tamamen yıkılan Ricomex fabrikasında ölenlerden 4'ünün yakınlarının Atina Asliye Hukuk Mahkemesi'ne başvuruları üzerine görülen davada mahkeme, ilgili kamu kurumlarının yıkılan binaya inşaat ruhsatı ve oturma izni verilmesi aşamalarında gerekli kontrolleri yapmadığının sabit görüldüğü hükmüne vardı. 

140 kişi ölmüştü 
Atina'da yayımlanan Ethnos gazetesi, 1976-1979 arasında inşa edilen Ricomex'in dere yatağına yapıldığını ve ruhsatı başvuru dosyasında arsanın büyüklüğü gibi pek çok gerçeğe uymayan beyan bulunduğunu yazdı. 
O dönemde Ricomex şirketi, enkaz altında kalarak ölen 39 kişi yakınlarına tazminat ödemeden iflasını açıklamış, kurbanların yakınları ise, iflasın "düzmece olduğunu" savunmuştu.Yunanistan'ın başkenti Atina'da 7 Eylül 1999 tarihinde meydana gelen Richter ölçeğine göre 5.9 büyüklüğündeki yer sarsıntısı, 140 kişinin ölümüne ve binlerce kişinin evsiz kalmasına yol açmıştı. 




</TEXT>
</DOC>
