<DOC>
<DOCNO> 309933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy19.html </URL>
<DATE> 2005/01/27/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Köy hizmetleri resmen kapatıldı... Sezer kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 5286 sayılı ''Köy Hizmetleri Genel Müdürlüğünün Kaldırılması ve Bazı Kanunlarda Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanun yayımlanmak üzere Başbakanlığa gönderildi. 
     Kanunla, köye yönelik hizmetler yeniden belirlendi. Bu hizmetler arasında yağışların ve selin zararlarını önleyici ve depolayıcı tarım arazileri için sulama suyu ve hayvanlar için içme suyu sağlanması amacıyla gölet ve diğer tesisler, içme suyu tahlilleri ile toprak deneyleri, her türlü toprak analizleri, sınıflandırmaları ve toprak harita raporlarını yapmak ve yaptırmak ile evvelce dağıtılan toprakların dağıtım tarihindeki meri mevzuat hükümlerine uygun olarak işletilmeyenlerin geri alınması, yerleşim birimlerinde çevre sağlığı hizmet ve düzenlemelerini gerçekleştirme de yer aldı. 
     Kanuna göre, Köy Hizmetleri Genel Müdürlüğü kaldırılacak, kurum hizmetleri İstanbul ve Kocaeli'nde büyükşehir belediyelerine, diğer illerde ise il özel idarelerine devredilecek. İskan konularına ilişkin hizmetler ise Bayındırlık ve İskan Bakanlığı tarafından yürütülecek. 
     Ahıska Türkleri'nin Türkiye'ye Kabulü ve İskanına Dair Kanun'da yer alan görev ve yetkiler, ilgili kurumlar tarafından yürütülecek. 
     Köy Hizmetleri Genel Müdürlüğü'nün taşra teşkilatının bölge müdürlüklerinin görev alanına giren işler, il özel idarelerince her yıl müşterek yapılacak iş programı çerçevesinde yürütülecek. Bu iş programı çerçevesinde, ilgili il özel idarelerince araç, gereç, taşınır ve diğer her türlü destek sağlanacak. 
     
     DEVİRLER 
     Kaldırılan Köy Hizmetleri Genel Müdürlüğü'nün mülkiyeti Hazine'ye ait olup da Maliye Bakanlığı'nca bu genel müdürlüğe tahsis edilen taşınmazlar hariç olmak üzere taşra teşkilatının kadro ve pozisyonları, personeli, tüm varlıkları, araç, gereç ve taşınırları, tapuda genel müdürlük adına kayıtlı olan taşınmazları ve hizmet binaları İstanbul ve Kocaeli illerinde büyükşehir belediyelerine, diğer illerde il özel idarelerine devredilecek. 
     Merkez teşkilatının kadro ve pozisyonları, personeli, tüm varlıkları, araç, gereç ve taşınırları ile hizmet binaları ve diğer taşınmazları Tarım ve Köyişleri Bakanlığı'na aktarılacak. 
     Özelleştirme kapsamındaki kuruluşlardan Köyişleri Genel Müdürlüğü'ne atanmış personel, merkezde Tarım ve Köyişleri Bakanlığı merkez teşkilatına, taşrada ise bakanlığın taşra teşkilatına geçirilecek. 
     
     GÖÇMEN KONUTLARI TOKİ'YE 
     Araştırma enstitüleri, Tarımsal Hidroloji Araştırma ve Eğitim Merkezi Müdürlüğü ve bunların döner sermaye işletmeleri ile bunlara ait kadro ve pozisyonlar, personel ve tüm varlıklar, personel, tüm varlıklar, araç, gereç ve taşınırlar ile hizmet binaları ve diğer taşınmazlar da Tarım ve Köyişleri Bakanlığı'na devredilecek, göçmen konutları ve bu amaçla ayrılan taşınmazlar Toplu Konut İdaresi Başkanlığı'na verilecek. 
     İskan hizmetlerinde kullanılan ve mülkiyeti Köy Hizmetleri'ne ait olan veya iskan amaçlı tahsis edilen taşınmazlar ile merkez teşkilatında iskan görevlerini yerine getiren personel, Bayındırlık ve İskan Bakanlığı'na aktarılacak. 
     Mülkiyeti Hazine'ye ait olup da Maliye Bakanlığı'nca Köy Hizmetleri Genel Müdürlüğü'ne tahsis edilen taşınmazlar, İstanbul ve Kocaeli'de büyükşehir belediyesine, diğer illerde ise il özel idarelerine tahsis edilmiş sayılacak. 
     Mülkiyeti Hazine'ye ait olup da Maliye Bakanlığı'nca Köy Hizmetleri'ne tahsis edilen taşınmazlar hariç olmak üzere bölge ve proje müdürlüğü teşkilatlarına ait kadro ve pozisyonlar, personel, tüm varlıklar, araç, gereç ve taşınırlar, tapuda bu genel müdürlük adına kayıtlı olan taşınmazlar ve hizmet binalarının mevcut bölge ve proje müdürlüklerinin hizmet götürdükleri iller arasındaki dağılımı ve bu dağılımla ilgili usul ve esaslar Bakanlar Kurulu'nca belirlenecek. 
     
     UNVANLI KADROLAR 
     Köy Hizmetleri Genel Müdürlüğü ile bölge müdürlüklerindeki üst düzey yöneticiler ile sayman ve merkezdeki avukat unvanlı kadrolarda çalışanların görevleri, yasa yürürlüğe girdiğinde sona erecek. Söz konusu kişiler, devredildikleri kurumca yeni kadroya atanana kadar eski kadrolarına ait parasal haklarını almaya devam edecek ve devredildikleri kurumda ihtiyaç duyulan işlerde görevlendirilecek. Diğer personel ise devredilen kadro unvanlarıyla görevlerine devam edecek. 
     Genel müdür, genel müdür yardımcısı, teftiş kurulu başkanı, birinci hukuk müşaviri, daire başkanı ve bölge müdürü unvanlı kadrolarda bulunanlar Tarım ve Köyişleri Bakanlığı müşaviri, avukatlar ise hukuk müşaviri kadrolarına atanacak. 
     Devredildikleri kurum tarafından ihtiyaç duyulmayan kadrolarda çalışan diğer yöneticiler ise 6 ay içinde kadro ve kademelerine uygun olmak koşuluyla ihtiyaç duyulan kadrolara tayin edilecek. Sürekli işçiler kadrolarıyla birlikte devredilecek. 
     
     DEVİR İŞLEMLERİ BİR YIL İÇİNDE TAMAMLANACAK 
     Kapatılan Köy Hizmetleri Genel Müdürlüğü'nün yatırım projeleri ve ödenekleri bu kanun çerçevesinde Yüksek Planlama Kurulu ile ilgili kurum ve kuruluşlara devredilecek. 
     Devir işlemleri, kanunun yürürlük tarihinden itibaren bir yıl içinde tamamlanacak. Devir işlemlerine ilişkin usul ve esaslar Bayındırlık ve İskan, İçişleri ve Maliye bakanlıkları ile DPT Başkanlığı'nın uygun görüşleri alınarak Bakanlar Kurulu'nca belirlenecek. 
     Devir işlemleri ile düzenlenecek belgeler her türlü vergi, resim, harç, ücret ve fondan müstesna olacak. 
     16 Mart'ta yürürlüğe girecek olan yasa, Köy Hizmetleri Genel Müdürlüğü'nden devredilecek personel için Tarım ve Köyişleri Bakanlığı'na 108 kadro tahsis edilmesini de öngörüyor. 
     
</TEXT>
</DOC>
