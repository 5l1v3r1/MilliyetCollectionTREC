<DOC>
<DOCNO> 329751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonyas03.html </URL>
<DATE> 2005/04/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sadece uykusu gelen esnemiyor... 
</HEADLINE>
<TEXT>

     Erciyes Üniversitesi Tıp Fakültesi Nöroloji Anabilim Dalı Öğretim Üyesi Doç. Dr. Murat Aksu, esnemenin kandaki oksijen oranının düşmesi sonucu ortaya çıktığını söyledi. 
     Aksu, AA muhabirine yaptığı açıklamada, esnemenin yalnızca insanlara özgü olmadığını, kuşlar ve memeliler ile bazı sürüngenlerin de esneyebildiğini belirtti. 
     İnsanlarda esnemenin anne karnında 11. haftada başladığını ifade eden Aksu, şu bilgileri verdi 
     ''Vücudun oksijen gereksinimi koşullara bağlı olarak gün içinde değişir. Oksijene özellikle beyin, kalp kası ve çizgili kaslar ihtiyaç duyar. Kandaki oksjien oranının düşmesi sonucu da esneme ortaya çıkar. Başka bir deyişle organizmanın artan oksijen ihtiyacı esneme ile karşılanır. Direk olarak uyku ile ilişkisi vardır, ancak uykuyu bastırmak ve beyni uyanık tutmak için ortaya çıkan fizyolojik bir olaydır.'' Doç. Dr. Aksu, beyinde esnemeyi düzenleyen merkezin hipotalamusta yer aldığını belirterek, hipotalamusun duyguların dışa vurumunda önemli bir merkez olduğunu bildirdi. 
     Bunun esnemenin duygularla olan ilişkisini de açıkladığını ifade eden Aksu, can sıkıntısında, durağan durumlarda hipotalamusa ulaşan bilgilerin esnemeyi sağladığını anlattı. 
     Aksu, esneme sırasında çizgili kasların, yüz kaslarının, diyaframın ve kaburgalar arasındaki kasların gerildiğini, bunda istemli hareket merkezinin rol oynadığını belirtti. 
     Organizmanın oksijen ihtiyacı karşılamak için esnemenin bastırılmaması gerektiğini dile getiren Aksu, esnemenin sosyal nedenlerle kabul edilebilir düzeylerde bastırılmasının sakıncasının olmadığını ifade etti. 
     
</TEXT>
</DOC>
