<DOC>
<DOCNO> 346481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur16.html </URL>
<DATE> 2005/05/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
''Bebeğim'' erkekti iddiası... 
</HEADLINE>
<TEXT>

     Van’da Yüzüncü Yıl Üniversitesi Araştırma Hastanesi’nde erkek olarak dünyaya geldiğini iddia ettiği bebeğinin defin sırasında kız olduğunun anlaşıldığını söyleyen baba, savcılığa suç duyurusunda bulundu. 
     AA muhabirin aldığı bilgiye göre, Ağrı’nın Patnos İlçesi Akdilek Köyü’nde oturan Muhabbet Ataman 26 , erken doğum nedeniyle 21 Mayıs 2005 günü YYÜ Tıp Fakültesi Araştırma Hastanesi’ne getirildi. 
     Muhabbet Ataman, Acil Servis’te doğum yaptı. Doğumun ardından hastane yetkililerinin kendilerine ’eşinin bir erkek çocuk dünyaya getirdiğini’ söylediğini ve resmi evrakta da bebeğin cinsiyetinin ’erkek’ olarak yazıldığını öne süren baba Erhan Ataman, doğumdan 2 gün sonra bebeğin öldüğünü öğrendiklerini belirtti. 
     Erhan Ataman, yakınlarıyla birlikte ölen bebeklerini hastaneden teslim aldıklarını ve defin işlemleri için köye gittiklerini söyledi. 
     Defin sırasında bebeğin kız olduğunun anlaşıldığını ifade eden baba Erhan Ataman, şunları kaydetti 
     "Bir şüphe içerisine düştüm. Elimdeki yeşil karta, reçetelere ve gömme izin kağıdına tekrar baktığımda cinsiyet kısmına ’erkek’ yazıldığını gördüm. Ben de bu evrakla birlikte Van Cumhuriyet Başsavcılığı’na müracaatta bulundum. Hastanede doğumu gerçekleştiren doktor, hemşire ve hastane yönetimi hakkında savcılığa suç duyurusunda bulundum. Çocuğum yaşıyorsa bana teslim etsinler. Bu duruma neden olanların cezalandırılmasını istiyorum." 
     SORUŞTURMA BAŞLATILDI 
     Van Yüzüncü Yıl Üniversitesi YYÜ Tıp Fakültesi, bir babanın, "Araştırma Hastanesi’nde erkek olarak dünyaya geldiğini iddia ettiği bebeğinin defin sırasında kız olduğunun anlaşıldığını" söyleyerek savcılığa suç duyurusunda bulunduğu olayla ilgili soruşturma başlattı. 
     Van YYÜ Tıp Fakültesi’nden yapılan yazılı açıklamada, anne Muhabbet Ataman’ın 21 Mayıs saat 00.30’da hastanenin Acil Servisi’ne geldiğinde doğumun başlamış olduğu belirtildi. 
     Acil Servis sorumlu hekimlerinin, durumun aciliyetine uygun olarak Kadın Doğum Servisi’ne haber verdikleri, ancak kadın doğum nöbetçi hekimleri Acil Servis’e ininceye kadar hastanın doğumunun "spontan olarak gerçekleştiği" ifade edilen açıklamada, şunlara yer verildi 
     "Kadın Doğum doktorları, gerekli müdahaleleri yapmıştır. Bebeğin düşük apgar indekslerine sahip olması nedeniyle çocuk hekimlerine haber verilmiştir. Çocuk hekimlerinin acil serviste ilk müdahalesini yaptığı bebek, hemen Yeni Doğan Ünitesi’ne yatırılmıştır." Hastanın aciliyeti nedeniyle, kadın doğum doktorlarının, bebeğin cinsiyetine dikkat etmediklerine işaret edilen açıklamada, şöyle denildi 
     "Kimliği şu anda belli olmayan birisi tarafından o anda çocuğun erkek olduğu, hasta yakınlarına söylenmiştir. Hastane kayıt sistemine girerken de hasta yakınlarının beyanı üzerine, bebeğin cinsiyeti, otomasyon sistemine erkek olarak işlenmiştir. Olayın hafta sonu meydana gelmesi de düzeltme yapılmasına imkan vermemiştir. 
     Dolayısıyla burada kasıt olmadan bir kayıt hatası söz konusu olmuştur. 
     Daha sonra hastane otomasyon sistemi kayıtlarına göre, doğum raporu ve gömme izin belgesi verilirken de cinsiyet erkek olarak düşülmüştür. 
     Hasta yakınınca hastanemiz başhekimliğine müracaatta bulunulmuş ve gerekli soruşturma başlatılmıştır." Ağrı’nın Patnos İlçesi’ne bağlı Akdilek Köyü’nde oturan Erhan Ataman, YYÜ Araştırma Hastanesi’nde doğum yapan eşinin erkek çocuk dünyaya getirdiği yönünde kayıtlara geçildiğini iddia ederek, doğumdan 2 gün sonra ölen bebeğin defin sırasında kız olduğunun anlaşılması 
     üzerine, Van Cumhuriyet Başsavcılığı’na suç duyurusunda bulunmuştu. 
     
</TEXT>
</DOC>
