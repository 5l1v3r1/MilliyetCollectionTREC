<DOC>
<DOCNO> 323416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko11.html </URL>
<DATE> 2005/03/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Devletin ÖTV insafsızlığı... 
</HEADLINE>
<TEXT>

     Hükümetin, her kaynak arayışında artırdığı özel tüketim vergisi tahsilatında bu yılın ilk iki ayında yüzde 31.7 oranında artış yaşandı. Tüketim harcamalarındaki büyümenin yüzde 5'ler düzeyinde kalacağı tahmin edilen ve yıllık enflasyonun 8-9 düzeyinde seyrettiği bu yıl özel tüketim vergisinde yaşanan bu hızlı büyüme ÖTV'ye tabi ürünler üzerindeki vergi yükünün ağırlaştırılmasından kaynaklandı. 
     Maliye Bakanlığının verilerine göre 28 gün sürmesi nedeniyle şubatta alınması gereken dahilde alınan katma değer vergisi tahsilatının mart ayına kalmasına rağmen, mal ve hizmetler üzerinden alınan katma değer ve özel tüketim vergisi tahsilatı bu yılın ilk iki ayında yüzde 30.8 oranında artarak 6 milyar 981 YTL'ye kadar yükseldi. Eğer şubat ayında alınması gereken KDV de yine şubatta tahsil edilseydi söz konusu tutar yaklaşık 8 katrilyon lirayı, artış oranı da yüzde 49'u bulacaktı. Şubatta yapılması gereken yaklaşık 1 milyar YTL'den fazla KDV tahsilatının marta kalması nedeniyle ocak-şubat döneminde dahilde alınan KDV geçen yılın aynı dönemine göre yüzde 0.7 azalarak 1 milyar 467 milyon YTL olarak gerçekleşti. 
     Petrol ürünleri, doğalgaz, motorlu taşıtlar, kolalı gazoz, alkollü içki ve sigara ile dayanıklı tüketim malları üzerinden alınan özel tüketim vergisi tahsilatı ise ocak-şubat döneminde yüzde 31.7 oranında artarak 4 milyar 194 milyon YTL'ye ulaştı. 
     Bu kapsamda doğalgaz ve petrol ürünleri üzerinden alınan özel tüketim vergisi yüzde 31.8 oranında artarak 2 milyar 834 milyon YTL'yi buldu. 2004 yılında bir ara akaryakıta fazla zam yapılmaması için ÖTV tutarlarında değişiklik yapan hükümet bu yıl hampetrol fiyatlarındaki artışa rağmen ÖTV tutarlarında indirim yapmadı. Petrol fiyatlarındaki artışlar akaryakıt fiyatlarına tümüyle yansıtıldı. 
     Motorlu araçlardan alınan özel tüketim vergisi ise yüzde 69.6 oranında artarak 316 milyon YTL'ye ulaştı. İç piyasada 
     otomobil ve diğer motorlu taşıtların satışında geçen yıla göre yaşanan azalmaya rağmen, ÖTV'deki bu büyüme Hükümetin geçen yıl motorlu taşıtlardan alınan ÖTV'de yaptığı yüksek oranlı artışlarla, hurda indiriminin tümüyle kaldırılmasından kaynaklandı. Türkiye'de kaçak içki üretiminin ve kaçak sigara girişinin önemli bir nedeni olarak gösterilen ve hükümetin bu yıl başında da artırdığı alkollü içki ve sigaralarla kolalı gazozlar üzerinden alınan özel tüketim vergisi miktarı ise yüzde 21.9 artarak 985.4 milyon YTL'ye ulaştı. Dayanıklı tüketim malları üzerinden alınan özel tüketim vergisi ise yüzde 46.6 artarak 59 milyon YTL'ye çıktı. Yıllık enflasyonun yüzde 8-9 düzeyinde gerçekleştiği ve tüketim harcamalarındaki artışın yüzde 5-6 gibi ılımlı bir düzeyde seyrettiği tahmin edilen bu dönemde ÖTV tahsilatındaki bu artışın, ÖTV'ye tabi söz konusu ürünler üzerindeki vergi yükünün önemli ölçüde artırılmasından kaynaklandığı belirtiliyor. 
     
     BENZİNİN ÖTV'Sİ YÜZDE 36-43 ARTTI 
     Geçen yıl ocak-şubat aylarında 95 Yeni Kuruş ile 1 YTL arasında değişen kurşunsuz benzin üzerinden alınan özel tüketim vergisi bu yıl ocak-şubat döneminde 1.36 YTL olarak uygulanıyor. Buna göre hükümet benzin üzerindeki özel tüketim vergisinde son bir yılda yüzde 36-43 oranları arasında artış yaptı. 
     Alkollü içkiler üzerinden alınan ÖTV'de bu yıl başında önemli artışlar yapıldı. Örneğin biradan alınan ÖTV yüzde 22, rakıdan alınan yüzde 26.3 artırıldı. Aynı şekilde sigaradan alınan ÖTV'nin tutarları da içerdiği tütün tipine göre yüzde 7 ile yüzde 50 oranları arasında yükseltilmişti. 

ANKA 
     
</TEXT>
</DOC>
