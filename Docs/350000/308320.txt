<DOC>
<DOCNO> 308320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/dunya/axdun01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 'hayalet' kampanya 
</HEADLINE>
<TEXT>


30 Ocak'ta yapılacak seçimin adayları gizleniyor. Kampanya bile yapmayan adayların adı seçim pusulalarından öğrenilecek... 

DIŞ HABERLER SERVİSİ 


Irak'ta 30 Ocak'ta düzenlenecek Meclis seçimlerine yönelik kampanyalarda son viraja girilirken, adayların çoğu seçimi kazanmaktan çok canlarını kurtarmanın derdinde. 
Ölüm korkusu içindeki 7500 adayın çoğu isimlerini seçim gününe kadar gizli tutacak. Irak halkının oylarını kullanacağı seçim merkezleri bile, olası bir terör eylemine karşı son anda açıklanacak. 
Sakınmadan adaylığını açıklayan ve korkusuz tutumuyla dikkat çeken Şii politikacı Mansur El Tamimi bile son zamanlarda seçim tartışmalarından ve mitinglerden uzak durmaya özen gösteriyor. Suikast korkusu yüzünden seçimlere katılan 7500 adaydan çoğu, oy toplamak yerine isimlerinin gizli tutulması için uğraşıyor. 
ABD öncülüğündeki işgalin ardından düzenlenecek seçimler hakkında Reuters'a konuşan Batılı bir diplomat, Irak'taki seçimleri "tarihin ilk hayalet seçimleri" diye tanımladı. Mansur el Tamimi ise Basra'daki ABD Konsolosluğu'nda Amerikalı korumaların gölgesinde "Ölüm tehditleri sürekli var. Ben risk almayı tercih ettim. Ancak şimdiye kadar isimlerini gizli tutan diğerlerini suçlayamıyorum" dedi. 
Direnişçiler, geçtiğimiz günlerde Basra'da Başbakan İyad Allavi'nin partisinden bir adayı öldürmüştü. Seçime 8 gün kala, can güvenliğinin olmaması yüzünden kampanyalar her tarafa asılan afişlere indirgenmiş durumda. 
Bu arada, başkent Bağdat'ın güneyindeki Kars el Avsad kasabasında düzenlenen bir düğün töreni sırasında, bomba yüklü bir ambulansın patlaması sonucu 7 kişi öldü, 42 kişi yaralandı. 


</TEXT>
</DOC>
