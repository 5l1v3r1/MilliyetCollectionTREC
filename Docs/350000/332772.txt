<DOC>
<DOCNO> 332772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/agun.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet yolcu etti 
</HEADLINE>
<TEXT>


Trabzon'da polis, "kamu düzenini sağlama" gerekçesiyle 11 TAYAD'lıyı otobüse bindirip İstanbul'a gönderdi. Saldırganlardan 3 kişinin ifadesinin alındığı belirtildi 

Ali Eyüboğlu - Trabzon 

Trabzon'da cezaevi koşullarını protesto etmek için bildiri dağıtırken linç girişimlerine hedef olan Tutuklu ve Hükümlü Aileleri Dayanışma Derneği'nin TAYAD dışarıdan gelen üyeleri, dün polis tarafından kent dışına çıkarıldı. 
Kendilerine karşı şiddet kullananlar hakkında dün saat 15.00'te Trabzon Cumhuriyet Savcılığı'na suç duyurunda bulunup basın açıklamasından sonra İstanbul'a döneceklerini açıklayan TAYAD'lıları, polis Trabzon'dan erken yolcu etti. 

Avukatlar da gitti 
TAYAD'lıların toplandığı Trabzon Gençlik Derneği önünde, tepki gösterenlerin çoğaldığını dikkate alan emniyet yetkilileri, 14.30 sıralarında 11 kişiyi olay yerinden aldı. TAYAD'lıların otobüse bindirilip İstanbul'a gönderildiği ortaya çıktı. Gönderilenler arasında TAYAD'lıların avukatları Özgür Yılmaz ile Naciye Demir de vardı. 
Trabzon Emniyet Müdürlüğü Güvenlik Şube Müdürü Necati Ekinci, uygulamanın "kamu düzeninin sağlanması çalışması" olduğunu söyledi. 
Milliyet'e bilgi veren emniyet yetkilileri, 6 ve 10 Nisan'daki olayların kasetlerinin incelendiğini, ancak bu arada olaylarda etkisi görülen 3 kişinin Asayiş Şube Müdürlüğü'nce ifadesinin alındığını ve adli işlemlerin başlatıldığını söylediler. 
Gözaltıları doğrulayan TBMM İnsan Hakları İnceleme Komisyonu üyesi Zafer Hıdıroğlu da, şunları söyledi "Gerekli kayıtlardan tespit yapılacak. Linç girişiminde bulunanlardan gözaltına alınanlar oldu. 'Bir tarafa yükleniliyor, diğer tarafa yüklenilmiyor' diye bir şey yok." 
Olaylarla ilgili 10 kişinin kimliğinin saptandığı, 6 Nisan'da polis aracının üzerine çıkan 2 kişinin kimliğinin de araştırıldığı kaydedildi. 
Trabzon Cumhuriyet Başsavcısı Burhan Çobanoğlu, görevlendirilen savcı Kasım Aras'ın Trabzon Emniyet Müdürlüğü'nde kurulan özel ekiple soruşturma yaptığını, iki olayın görüntülerinde yaklaşık 1500 kişi bulunduğunu söyledi. 
Çobanoğlu, şu açıklamayı yaptı 
"Polisin aldığı görüntülerin yanı sıra televizyonların görüntüleri de inceleniyor. Gazetelerdeki tüm fotoğraflardan da kimlik tespiti yapılıyor. Yanlışlık yapmak istemiyoruz." 
Kentteki olayları kınamak için İstanbul'dan Trabzon'a gitmeye karar veren TAYAD üyeleri de seyahati erteledi. Seyahate ne zaman gidileceği ise açıklanmadı. 

Dernek lokaline esnaftan baskı 

TRABZON DHA 
TRABZON'da 2 kez linç girişimiyle karşılaşan TAYAD'lıların sık sık gittiği Gençlik Derneği'nin bulunduğu pasajda işyeri sahibi olanlar, lokalin tahliye edilmesi için baskı yapmaya başladı. Esnaf, dün derneğe gelen bir grup TAYAD'lıya "Sizi burada istemiyoruz" diye bağırarak, saldırmak istedi. 

Yabancı basının ilgisi Trabzon'da 

TAYAD üyelerine yönelik saldırıların yankıları sürerken, yabancı basın temsilcileri de gelişmeleri izlemek üzere kente geldi. Chicago Tribune Gazetesi Türkiye Temsilcisi Kanadalı Catherina Collins ve Los Angeles Times Gazetesi Türkiye Temsilcisi Burak Şenbak, izlenimlerini gazetelerine aktardı. 


</TEXT>
</DOC>
