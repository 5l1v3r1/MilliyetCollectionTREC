<DOC>
<DOCNO> 320302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun39.html </URL>
<DATE> 2005/03/03/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Kürtler ittifaktan önce taleplerin kabulunu istiyor 
</HEADLINE>
<TEXT>

     Iraklı Kürt liderlerin, herhangi bir ittifaktan önce, başta federal sistem ve Kerkük ile ilgili olmak üzere taleplerinin kabul edilmesini istedikleri bildirildi. 
     Irak Kürdistan Yurtseverler Birliği IKYB lideri Celal Talabani, fikir ve talepleriyle aynı doğrultuda programı olan, federal ve parlamenter sisteme sahip birleşik bir Irak'ta bu talepleri karşılamaya hazır tarafla ittifak yapacaklarını söyledi. 
     Kuzeydeki Selahaddin'de Irak Kürdistan Demokratik Partisi IKDP lideri Mesud Barzani ile basın toplantısı düzenleyen Talabani, ''Yazılı olarak taleplerimizi karşılamayı kabul eden partiyle ittifak yapacağız. Kürtler kesin engel teşkil eden taleplerde bulunmadı, talepleri geçmişte Saddam Hüseyin tarafından kabul edilmişti'' dedi. 
     Barzani de, Kerkük konusuna geçici anayasanın 58. maddesi temelinde çözüm bulunmasını, peşmergelerin varlığının devam etmesini, petrol zenginliklerinin eşit bir biçimde dağıtılmasını ve federalizm ilkesinin kabul edilmesini istedi. 
     İstişarelere devam etme kararı aldıklarını belirten Barzani, bunun kolay bir süreç olmadığını, istisnai pazarlıklar ve çaba gerektirdiğini kaydetti. 
     Şiilerin ittifak listesinin başbakan adayı İbrahim Caferi, hükümet oluşturma çabaları kapsamında Salı günü Barzani, Çarşamba günü de Talabani ile görüşmüştü. 
     
</TEXT>
</DOC>
