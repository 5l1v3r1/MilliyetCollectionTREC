<DOC>
<DOCNO> 305062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun30.html </URL>
<DATE> 2005/01/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Filistin seçimlerine dünyadan tebrik yağıyor... 
</HEADLINE>
<TEXT>

     Filistin'in efsanevi lideri Yaser Arafat'ın ölümünün ardından yerine geçecek kişiyi belirlemek amacıyla dün yapılan başkanlık seçiminin galibi Filistin Kurtuluş Örgütü lideri Mahmud Abbas'a İsrail başta olmak üzere dünyadan tebrik mesajları gelmeye devam ediyor. 
     
     FRANSA 

     Fransa Cumhurbaşkanı Jacques Chirac, Filistin'de efsanevi lider Yaser Arafat'ın yerine geçecek kişinin seçilmesi için dün düzenlenen seçimlerin iyi bir ortamda geçmesinden duyduğu memnuniyeti dile getirerek, seçimin ''barış için bir umut'' olduğunu söyledi. 
     Cumhurbaşkanlığı sözcüsü, Portekiz Başbakanı Pedro Santana Lopes'i kabul eden Chirac'ın ''Başta Avrupa ve ABD tarafından olmak üzere uluslararası toplum tarafından desteklenmesi gereken bir barış umudu görüldüğünü'' söylediğini aktardı. AB Komisyonu Başkanı Jose Manuel Durao Barroso, seçimlerin ardından yaptığı değerlendirmede, Filistin'deki seçimin demokratik bir Filistin devletinin kurulmasına doğru çok önemli bir adımı oluşturduğunu söyledi. 
     
     İSPANYA 

     İspanya adına, seçimlerin galibi Filistin Kurtuluş Örgütü lideri Mahmud Abbas'ı Dışişleri Bakanı Miguel Angel Moratinos tebrik etti. 
     İspanyol diplomatik kaynaklar, Abbas'a telefon eden Moratinos'un seçim sonuçları ve seçimin iyi bir ortamda yapılmasından dolayı memnuniyetini dile getirdiğini aktardı. 
     
     AVRUPA BİRLİĞİ 

     Seçimin galibi Abbas ile Ramallah'ta bir araya gelen AB Ortak Savunma ve Dış Politika Yüksek Temsilcisi Javier Solana da Avrupa'nın Filistinlilerin ''düşlerini gerçekleştirmesine'' yardım edeceğini söyledi. 
     Solana, ''Düş gerçek olabilir. Bunun somutlaşması için elimizden geleni yapacağız. Şimdi yeni bir fırsat, bir iyimserlik söz konusu'' diye konuştu. Solana, ''Filistin halkı, yeni başkan olarak çok önemli birine sahip'' dedi ve Abbas'a Avrupa'nın siyasi, ekonomik ve güvenlik alanlarında gerekli gördükleri zaman yardım edeceği konusunda emin olabileceğini söyledi. 
     
     İNGİLTERE 

     İngiltere, Filistin'de dün yapılan devlet başkanlığı seçimini kazanan Mahmud Abbas ile çalışmaktan memnuniyet duyacağını bildirdi. 
     İngiltere Dışişleri Bakanlığı sözcüsü, ''İngiltere hükümetinin, yeni Filistin devlet başkanı ve yeni Filistin yönetimiyle çalışmaktan memnuniyet duyacağını'' kaydetti. 
     Sözcü, Abbas'ın seçimi kazandığının resmi olarak ilan edilmesinden sonra açıklama yapılacağını belirtti. 
     Fransa Dışişleri Bakanı Michel Barnier, Le Parisien gazetesine yaptığı açıklamada, ''barışçı seçimin, demokrasi için bir zafer ve barış için ilk zafer olduğunu'' bildirdi. 
     Seçimde olay çıkmamasının ve katılımın yüksek olmasının, Filistinlilerin sorumluluğunun ve olgunluğunun bir kanıtı olduğunu belirten Barnier, yeni Filistin devlet başkanının ilk işinin, Filistin yönetiminin hizmetlerinin yeniden düzenlenmesi olması gerektiğini söyledi. 
     
     ŞARON KUTLADI 

     İsrail Başbakanı Ariel Şaron, gönderdiği mesajda, taraflar arasında diyalogun başlamasından önce Abbas'ın silahlı gruplara karşı kararlılıkla hareket etmesini istedi ve ''demokratik yoldan elde ettiği zafer'' nedeniyle Abbas'ı kutladı. Şaron, İsrail-Filistin ilişkilerinin hızla düzelmesi temennisinde bulundu. 
     İsrail'deki İşçi Partisi'nin lideri Şimon Peres de, Abbas'ın seçilmesiyle önemli bir değişim olduğunu ve yeni bir sürecin başlayacağını belirtti. Peres, ''Yeni Filistin Yönetimi'nin yansımasını Filistin sokaklarında görmeyi umuyorum. Abbas, uzlaşılması zor bir ortak olacak, ancak kendisi ılımlı, sağduyulu ve deneyimli bir kişi. Terörizme ve İsrail'i hedef alan Kassam füzelerine karşı'' ifadelerini kullandı. 
     Peres, ''terör örgütlerinin Abbas'a harekete geçme zamanı tanıyıp tanımayacağını bilmek gerektiğini'' belirttiği konuşmasında, ''Filistinlilerin Ebu Mazen'i seçerek barış çağı açtığını, uzlaşma ve diyalog yoluna girmelerini umuyoruz'' dedi. Peres, Filistinli mahkumların serbest bırakılması ve Filistin topraklarında ordunun kurduğu barikatların kaldırılması gibi jestlerin yapılabileceğinden de söz etti. 
     İsrail Maliye Bakanı Binyamin Netanyahu da, Abbas'ın seçilmesiyle ilgili olarak, ''Onu, sözleri ve eylemleriyle değerlendireceğiz. Filistin Yönetimi, mültecilerin İsrail'e dönme hakkından ve İsrail'i yıkma düşünden vazgeçerek cesaret göstermelidir'' diye konuştu. 
     
     RUSYA 

     Rusya Devlet Başkanı Vladimir Putin, Filistin'de dün yapılan seçimin galibi Filistin Kurtuluş Örgütü lideri Mahmud Abbas'a desteğini bildirdi. 
     Putin'in Abbas'a desteğini belirttiği mesajını basına açıklayan Kremlin'e göre, Rusya Devlet Başkanı, ''Engin siyasi tecrübenizin, Filistin halkının size verdiği, İsrail ile barış ve güvenlik içinde komşuluk eden bağımsız bir devleti kurmak gibi yüksek görevi etkin bir biçimde yerine getirmenize olanak sağlayacağına inancım tamdır'' ifadesini kullandı. 
     
     İTALYA 

     İtalya adına Abbas'ı tebrik eden Dışişleri Bakanı Gianfranco Fini de İtalya'nın siyasi ve ekonomik desteğini sunduğu mesajında, ''Seçilmeniz, yeni Filistin yönetiminin yakalaması gereken barış süreci için yeni perspektifler ortaya koymaktadır'' dedi. 
     Fini, Mısır, Ürdün, Suriye ve Lübnan'ı kapsayan Ortadoğu ziyaretine bugün başladı. 
     
     BAHREYN 

     Bahreyn de, Abbas'ı kutlayan ülkeler arasında yer aldı. 
     Bahreyn Enformasyon Bakanı Nebil Yakub El Hamar da, Abbas'ı kutladıklarını açıkladı. 
     
</TEXT>
</DOC>
