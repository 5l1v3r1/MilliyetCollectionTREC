<DOC>
<DOCNO> 316857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/spor/aspo.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan tek tuşla 
</HEADLINE>
<TEXT>


Cim-Bom fark için sahaya çıktı. Ancak rakip, nefes aldırmadı. Hakan Şükür tıkanan takımının önünü penaltıyla açtı. Sarı-Kırmızılı takım, üç puanı terleyerek aldı 

ERHAN TELLLİ 


Maçtan önce Ali Sami Yen'de olup bitenleri izlemek gerçekten keyif vericiydi. 5 dakika aralıksız devam eden tezahürat sonrası, Galatasaray'ın bıçkın yöneticisi Ergun Gürsoy'un, asi teknik direktör Hagi'yi alarak kol kola kapalı tribüne koşması ve beklenen barışın sağlanması, taraftarları mest ederken, şüphesiz en çok Başkan Özhan Canaydın'ı sevindirdi. Sezon başından beri ikilinin arasında kalan Başkan, memnuniyetini alkışlarıyla gösterirken, yanına gelen Gürsoy'u öperek kutlaması gerçekten anlamlıydı. 
İşte bu görüntüler içinde başlayan maçın ilk yarısında, Galatasaray'ın penaltıdan attığı golün dışında kayda değer hareket yoktu. Dakikalarca iki takım arasında sıkışan oyun, 28. dakikada Hakan Ünsal'ın ceza sahası içinde, Sakaryasporlu Mesut tarafından yere indirilmesiyle açıldı. Çalan penaltı düdüğü ardından, topun başına geçen Hakan Şükür, 29. dakikada attığı şık golle takımını 1-0 öne geçirdi. 
Koskoca ilk yarıda, 38'de Ayhan'ın kafasından az farkla auta giden pozisyon dışında bir şey yoktu. 

Uğur büyük kazanç 
Sakarya, gol atmak yerine gol yememek için kapanıyor, orta sahayı top kayıpları nedeniyle geçemeyen Galatasaray boşa vakit harcıyordu. Bu yarıdaki tek güzellik, cezalı Cihan'ın yerine forma giyen 17 yaşındaki genç Uğur'un başarısı ve şık hareketleri oldu. Genç yıldız ilerisi için hem umut verdi, hem de kendisine güvenen hocasını mahçup etmedi. 
İkinci yarıda maç hareketlenir gibi oldu. Ancak beklenen futbol ve goller bu yarıda da yoktu. Rize'den sonra herkesin ilk 11'de beklediği Ribery, 61'de Ayhan'ın yerine oyuna girerken, bu kez sol kanatta boy gösteriyordu. Genç Fransız, ilk çalımında herkesi ayağa kaldırırken, ilk ortasında biraz da abartılı şekilde alkışlandı. 66'da Sabri'nin frikiği az farkla auta gitti. 
İlerleyen dakikalarda, Ergün'ün yerine Volkan, Sabri'nin yerine de Hasan, oyuna dahil oldu. Buna rağmen sonuç yine de değişmedi. 
Maçın son pozisyonu, Hakan Şükür'ün kafasıyla yaşandı. Ribery'nin ortasına yükselen golcü sert vurdu, ancak kaleci Şenol'un müdahalesiyle top direğe vurdu. 
İlk yarıdaki penaltı golü, Galatasaray'ın üç puanını getirirken, Cim - Bom da yoluna devam etti. 

Hakan Şükür tarihe geçti 

ÇAYKUR Rizespor deplasmanında fileleri iki kez sarsarak kariyerinin 217. golüne ulaşan ve Metin Oktay'ı yakalayan Hakan Şükür, dün gece tarihe yeni bir sayfa açtı. Yıldız futbolcu, Sakaryaspor maçındaki penaltı sayısıyla 218. golünü atarak Metin Oktay'ı geçmeyi başardı. 100'ler kulübünde üçüncü sıraya yerleşen Hakan'ın önünde 219 golle Hami Mandıralı ve 240 golle Tanju Çolak yer alıyor. 

Maçın hakemi 
Ayhan'ı atladı 

HAKEM Hakan Sivriselvi kararlarını adil dağıtamadı. Seyirci baskısında kaldı. Galatasaray lehine verdiği penaltıda haklıydı. Ancak ikili mücadelelerde standartı yakalayamadı. Düdüklerini genelde ev sahibi lehine çaldı. İkinci yarıda Ayhan'a göstermediği ikinci sarı kart en ciddi hatasıydı. 

Emir büyük yerden 

Sarı - Kırmızılı taraftarların ısrarı üzerine uzun zamandır bir araya gelmeyen Ergun Gürsoy ile Hagi el ele tribünlere gitti 

Barış rüzg rları esti 
GALATASARAY'DA zaman zaman gündeme damgasını vuran Futbol Şubesi ile Hagi arasındaki buzlar dün gece eridi. Sarı - Kırmızılı taraftarlar, uzun zamandır bir araya gelmeyen İkinci Başkan Ergun Gürsoy ile Teknik Direktör Gheorghe Hagi'yi maç öncesinde tribüne davet etti. Gürsoy ve Hagi, taraftarlardan gelen bu istek üzerine, el ele saha ortasına kadar koştu. 

Canaydın'ı mutlu etti 
TEKNİK Direktör Hagi, Ergun Gürsoy ile sevgi ve barışa dayalı bir ilişkilerinin olduğunu iddia ederek, "Bazı olayları basın abartıyor. Herhangi bir sorun yok" yorumunu yaptı. Bu arada ikili arasında barışın sağlanması en çok Başkan Özhan Canaydın'ı memnun etti. Canaydın, Hagi ve Gürsoy'un el ele tribünlere koşmasını tebessümle izledi. 


</TEXT>
</DOC>
