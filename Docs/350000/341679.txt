<DOC>
<DOCNO> 341679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonyas13.html </URL>
<DATE> 2005/05/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mavi yolculuk ile alternatif tatil... 
</HEADLINE>
<TEXT>

     Son yıllarda yıldızlı otellerde tatil kadar, mavi yolculukların da ilgi görmeye başlamasıyla birlikte, yat turizmi Doğu Akdeniz’i de içine almaya başladı. Mavi yolculuğa katılmak isteyen turistler 12 kişilik bir tekne için bu sezon 3 bin avrodan başlayan fiyatlarla tekne kiralayabilecek. 
     Güney sahillerinde yeni yaz sezonunun hazırlığını sürdüren turistik tesisler kadar, yat turizmcileri de rezervasyon almaya başladı. Uzun bir tatil için fırsat bulamayanlar da hafta sonlarında günübirlik mavi yolculuklara çıkma imkanı bulabiliyor. 
     Mersin’de mavi yolculuk hizmeti veren bir yatçılık şirketinin Halkla İlişkiler Sorumlusu Canan Eyler, AA muhabirine yaptığı açıklamada, turistlerin artık sıra dışı tatil aradığını, bunun için de en iyi alternatifin mavi yolculuk olduğunu söyledi. 
     Gelişen teknolojiyle birlikte yatların teknik kapasitelerinin daha iyi standartlara ulaşmasının mavi turlara ilgide önemli bir etken olduğuna dikati çeken Eyler, "Masmavi gökyüzü, tertemiz deniz ve mükemmel doğa ile iç içe unutulmaz geziler yapmak isteyenler mavi yolculuğu tercih ediyor" dedi. 
     Eyler, genelde mayıs ve haziran aylarında yoğunlaşan günübirlik mavi yolculuğun kişi başı bedelinin 25 YTL olduğunu, bu gezide sadece öğle yemeği verdiklerini ifade ederek, şunları söyledi 
     "Günübirlik turların yanı sıra yatlarımızla 7 gün 7 gece turlar da düzenliyoruz. Konuklarımıza güneydeki ada ve koyları gezdiriyoruz, tarihi yerleri de rehber eşliğinde tanıtıyoruz. Bu sezon Antalya ve Kıbrıs’a haftalık gezi için belirlediğimiz fiyat 12 kişi için 3 bin 100 avro. Cuma akşamı çıkış, pazar akşamı dönüş için ise bu bedel 800 
     avro. Sadece pazar günü bir günlük gezi ise yine 12 kişi için 550 avro. Lüks yatların günlük ücretleri ise bin 500 avroya kadar çıkıyor. Bu fiyatlarda hafta içinde indirim uyguluyoruz. Ayrıca 7 yaş ve altı çocuklar için ücret almıyoruz." Eyler, günlük turlarda sadece öğle yemeği verildiğini, içki ve meşrubatların ayrıca fiyatlandırıldığını, tur boyunca Liman Kalesi, Barbaros Koyu, Dana Adası ve Tisan’ın gezildiğini, Dana Adası ve Tisan’da yüzme molası verildiğini kaydetti. Güney sahillerinde yatçılık yapan firmaların geneli ise 12 kişilik yatların haftalık kira ücretlerini yaklaşık 3 bin avrodan başlayan fiyatla belirledi. Yat firmaları günlük yemek ücreti için ise kişi başı 20 avro civarında ücret alıyorlar. 
     
     KABİN KİRALAMA 
     Eyler, mavi turlara kabin kiralamayla katılanların yeni dostluklar da edinme fırsatı bulabildiklerini belirterek, konuşmasını şöyle sürdürdü 
     "Bir yat yerine sadece kabin de kiralanabiliyor. Her hafta cumartesi, pazar ve çarşamba olmak üzere haftada üç gün Fethiye, Göcek ve Marmaris çıkışlı mavi yolculuk turlarımız var. Bu turlarda aynı yatta değişik ülkelerden gelen kişiler bulunabiliyor. Bu turlarda içecekler hariç tam pansiyon uygulaması yapıyoruz. İçecekler tekneden satın alınabiliyor. Haftalık mavi yolculuk turlarımızda boyları 16 ile 27 metre arasında değişen 4 ile 10 kabinli, her kabininde tuvalet ve 
     duşu olan tekneler kullanılıyor." 
     
     TÜRK MÜŞTERİLERDE ARTIŞ BEKLENİYOR 
     Merkezi Bodrum’da bulunan bir yatçılık şirketinin sahibi Kemal Serenciloğlu ise yat turizminin uygun fiyatına rağmen, Türk müşteriler tarafından pahalı bir hizmet olarak düşünüldüğünü, ancak son yıllarda bu yanlış kanının kaybolmaya başladığını kaydetti. 
     Geçen yıl yat turizmine katılan Türk turist oranının yüzde 10 iken bu yıl bu oranın daha da artacağına inandıklarını vurgulayan Serenciloğlu, yatçıların tanıtım amacıyla özelikle haziran ve eylül aylarında çok uygun fiyatlı turlar programa aldıklarını, alternatif tatil arayanların bu fırsatı iyi değerlendirmeleri gerektiğini ifade etti. 
     
</TEXT>
</DOC>
