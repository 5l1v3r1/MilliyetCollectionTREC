<DOC>
<DOCNO> 301403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas01.html </URL>
<DATE> 2004/12/27/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
2004 Gaf Dağı'nın ardında kaldı 
</HEADLINE>
<TEXT>

     
     2004 yılında da pek çok gafa tanık olduk. Örnek mi İşte Türkiye'den ve dünyadan şarkıcısından futbolcusuna, politikacısından sunucusuna ünlü isimlerden yılın seçme gafları... 
     SERHAT OĞUZ Bir hafta sonra geride bırakacağımız 2004 yılı, dünyanın ve Türkiye'nin akışını değiştiren olayların yanı sıra gaflarıyla da anılacak. İşte Bush ailesinden futbolcu Nihat Kahveci'ye kadar çok sayıda ismin bazen güldüren bazen şaşırtan gafları. 
     Başkanların adlarını karıştırdı Bir gazetenin düzenlediği yarışmada ödül alan futbolcu Nihat Kahveci, ödülünü Galatasaray Başkanı Özhan Canaydın'ın elinden aldıktan sonra, "Bu ödülü aldığım için çok mutluyum, ayrıca bu ödülü önemli bir spor adamı ve Galatasaray Başkanı Faruk Süren'den almak büyük bir onur" deyince salonda soğuk bir hava esti. 
     Kaliforniya valisi seçilen Avusturya asıllı ünlü oyuncu Arnold Schwarzenegger, George Bush'un seçim kampanyasına katılarak yaptığı konuşmada, tarihçileri yaptığı gaflarla şaşırttı. Ünlü oyuncu Avusturya günlerini şöyle anlattı "Sokaklarda tanklar gördüm. Komünizmi kendi gözlerimle gördüm. Çocukken Sovyetler'in gitmesinden sonra Avusturya'nın bir sosyalist ülke oluşunu gördüm." Tarih kitapları ise 30 Temmuz 1947 doğumlu Arnold'un doğduğu Avusturya'nın Styria kasabasının o dönem İngiltere yönetiminde olduğunu ve Sovyetler'in o tarihte çoktan Styria'dan çıktığını yazıyor. 
     Bu yıl gaflarıyla ünlü George Bush'a ekibi ve ailesi de eşlik etti. Başkan Yardımcısı Dick Cheney, Demokrat Parti'nin başkan yardımcısı adayı Senatör John Edwards ile karşı karşıya geldiği televizyon programında kendileriyle ilgili bir iddiayı çürütmek için ünlü işadamı George Soros'un Bush karşıtı internet sitesinin adresini verdi. Cheney, "Gerçekleri öğrenmek istiyorsanız, Pennsylvania Üniversitesi'nin işlettiği bağımsız internet sitesi factcheck.com'a girebilirsiniz" dedi. Tavsiyeye uyanlar bu adrese girdiklerinde, "Bush'u neden yeniden başkan seçmemeliyiz " ifadesini gördü. 
     Türkiye "İslam cumhuriyeti" Eski ABD Dışişleri Bakanı Colin Powell ise siyasi bir gaf yaparak Türkiye'yi "İslam cumhuriyeti" olarak nitelendirdi. Powell "Irak'ta bir İslam cumhuriyeti olacak. Türkiye ve Pakistan'daki diğer İslam cumhuriyetleri gibi. Ancak bu, anayasal çerçeve, şeriat hukuku, Kuran hukuku çerçevesinde olacak. Neden Türkiye gibi bir İslam ülkesi, Türkiye'deki gibi bir demokrasi olmasın" açıklamasını yapınca büyük tepki topladı. 
     NTV'de yayınlanan "NBA Stüdyo" programında sunucu Murat Kosova internetten gelen bir soru üzerine, "Programımızı Amerika'dan da izleyenler var. Middle East Technical University'den mail geldi" dedi. Diğer sunucu ise, "Orası Orta Doğu Teknik Üniversitesi" diyerek düzeltti. 
     Lig TV'deki Fenerbahçe- Ankaragücü maçının başlama düdüğünden sonra giren Akbank reklamında "Farklı renklerin dostça mücadelesini birlikte izleyelim" denildi. Oysa iki takımın da renkleri aynıydı. 
     
     82'nci kuruluş yıldönümü 
     30 Ağustos'ta Kartal Festivali kapsamında konser veren Özcan Deniz "Cumhuriyetimizin 82. kuruluş yıldönümü herkese kutlu olsun" dedi. 
     Kampanyada çam devirdi Başkan Bush'un kızı Jenna, babasının seçim kampanyasında sayısız gaf yaptı. Ohio Devlet Üniversitesi'nde öğrencilere seslenen Jenna Bush, Ohio'lu öğrencilere, "Iowalılar" diye seslendi. Bu gaf, herkesi güldürünce Jenna, "Son bir haftada o kadar çok yer gezdik ki, artık nerede olduğumuzu karıştırmaya başladım" diyerek yaptığı gafı düzeltmeye çalıştı. Bush'un kızları, Florida'da yaptıkları konuşmada eğitim amaçlı bir gezi için ABD'de bulunan İngiliz öğrencilerden babaları için oy istemişlerdi. 
     
</TEXT>
</DOC>
