<DOC>
<DOCNO> 330120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko34.html </URL>
<DATE> 2005/04/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Eczacıbaşı, logosunu yeniledi... 
</HEADLINE>
<TEXT>

     Eczacıbaşı Topluluğu, 1993 yılından bu yana kullandığı logosunu yeniledi. 
     Eczacıbaşı Holding'den yapılan açıklamaya göre, Eczacıbaşı'nın ''e''sinin öne çıkarıldığı, turuncu ve sıcak gri renklerinin kullanıldığı yeni logo, Topluluğun yenilikçiliğini, dinamik yapısını, insancıllığını ve toplumdaki örnek konumunu yansıtmayı hedefliyor. 
     Eczacıbaşı Holding Yönetim Kurulu Başkanı Bülent Eczacıbaşı, konuyla ilgili açıklamasında, 1993 yılından bu yana kullanılan ve çok sektörlü bir sanayi topluluğunu yansıtan üç çizgili logonun, Eczacıbaşı Topluluğu'nun toplumda ve iş dünyasında sahip olduğu itibarı simgelemek bakımından başarılı olduğunu, ancak aradan geçen 10 yılı aşkın sürede, Topluluğun hızla geliştiğine ve dünyaya açıldığına işaret etti. 
     Birçok markaları ile Türkiye'de ve dünya pazarlarında rekabete giriştiklerini belirten Eczacıbaşı, bu yeni durumun, Eczacıbaşı Topluluğu'nun kurumsal değerlerini, yüksek kalite bilincini, öncü ve yenilikçi çalışma anlayışını, global ortaklıklar, işbirlikleri ve dünya pazarları konusundaki geniş birikimini, dinamik ve dünyaya dönük yüzünü ortaya koyacak, kendilerini Türkiye'de olduğu kadar dünya pazarlarında da daha iyi tanıtacak bir logo ihtiyacını ortaya çıkardığını vurguladı. 
     Bu nedenle, çalışmalarına yeni bir logo ile devam etme kararı aldıklarını kaydeden Eczacıbaşı, ''Yeni logomuzun, kurumsal değerlerimizi korurken, bizi geleceğe bir adım daha yaklaştıracağına, dünya pazarlarında daha ileri başarılara ulaşmamıza katkıda bulunacağına inanıyoruz'' dedi. 
     Eczacıbaşı Topluluğu Üst Yöneticisi CEO Dr. Erdal Karamercan da yeni logonun dinamik görüntüsüyle rekabet güçlerini vurgulamak istediklerini bildirdi. 
     Karamercan, Eczacıbaşı'nı temsil edecek yeni logonun bugünün dijital teknolojileriyle uyumlu olmasının üzerinde önemle durduklarını belirterek, ''Televizyon ve internet gibi hareketli kullanımlara uygun, üç boyutlu, ışık saçan bir logo seçtik. İnanıyoruz ki yeni logomuzla daha geniş kesimlerin ilgisini çekebileceğiz, daha çok tanınacağız ve daha iyi anlaşılacağız'' dedi. 
     
     ECZACIBAŞI'NIN ÜÇÜNCÜ LOGOSU 

     Landor firması tarafından tasarlanan yeni logo, 60 yılı aşkın süredir faaliyet gösteren Eczacıbaşı Topluluğu'nun üçüncü logosu. 
     İlk olarak 1950'li yıllarda Eczacıbaşı İlaç logosuyla tanınan, aradan geçen yıllarda yapı gereçleri, tüketim ürünleri, finans, bilgi teknolojileri, kaynak teknolojileri alanlarında, ulusal ve uluslararası pazarlara yönelik olarak yaptığı girişimlerle büyüyen Eczacıbaşı, ''çok sektörlü sanayi topluluğu'' kimliğini yansıtan üç çizgili logosunu 1993 yılından beri kullanıyordu. 
     
</TEXT>
</DOC>
