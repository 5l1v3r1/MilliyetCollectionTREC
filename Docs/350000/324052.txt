<DOC>
<DOCNO> 324052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy14.html </URL>
<DATE> 2005/03/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Erdoğan Kimse siyaseti kullanarak zengin olma hayali kurmasın 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, siyasi demokratikleşme ve onun uzantısı olan ekonomik demokrasinin, Türkiye'de yıllarca parayla para kazanan, toplumsal kaynaklara geniş toplum kesimleri aleyhine el koyan zümreleri rahatsız ettiğini söyledi. Erdoğan, kimsenin eskiden olduğu gibi devleti ve siyaseti kullanarak zenginleşme hayali kurmamasını istedi. 
     Partisinin TBMM grup toplantısında konuşan Erdoğan, ekonomi ve siyasete ilişkin konulara değindi. ''2.5 yılda katettiğimiz yol, varacağımız yerin en açık delilidir. Varacağımız yer, adalettir, barıştır, özgürlüktür, demokrasidir'' diyen Erdoğan, AK Parti iktidarındaki Türkiye'nin, toplumsal talepleri siyasetin merkezine taşıyarak demokratik nizamı tekemmül ettirecek ve çağdaş dünyada hak ettiği yeri alacağını kaydetti. 
     AK Parti iktidarının ekonomide elde ettiği başarıların temelinde bu siyasi perspektifin yattığını belirten Erdoğan, eksik gedik demokrasi ile sağlıklı bir ekonomik düzenin tesis edilemeyeceğini vurguladı. 
     Ekonomideki yapısal dönüşümlerin, siyasetteki yapısal dönüşümlerin sonucu olduğuna işaret eden Erdoğan, şöyle konuştu 
     ''Türkiye, ekonomik ilerleyişini mevcut seyrinde sürdürmek istiyorsa, demokratikleşme perspektifini büyüterek sürdürmelidir. Siyasi demokratikleşme ve onun uzantısı olan ekonomik demokrasi, Türkiye'de yıllarca para ile para kazanan, toplumsal kaynaklara geniş toplum kesimleri aleyhine el koyan zümreleri rahatsız etmektedir. Ama herkes bilmeli ki Türkiye rasyonel bir ekonomik düzen kurma yönünde de ciddi bir mesafe almıştır. Piyasa kuralları zemininde işleyen, rekabetçi ve dünyaya açık bir ekonomik düzenden geri dönülmesi mümkün değildir. Kimse eskiden olduğu gibi devleti ve siyaseti kullanarak zenginleşme hayali kurmasın. Türkiye, hem siyasette hem de ekonomide kurumsallaşan, bu çerçevede kurallar işleten çağdaş bir ülke olma idealinden ödün vermeyecektir.'' AK Parti siyasetinin insanı önceleyen bir siyaset olduğunu yineleyen Erdoğan, bunun için ''insanı yaşat ki devlet yaşasın'' dediklerini, bugün de bu sözün arkasında durmaya devam ettiklerini ifade etti. 
     
     ''ÖZÜRLÜ DEMOKRASİ, TÖRPÜLENMİŞ ÖZGÜRLÜK...'' 

     Türkiye'nin, demokrasi ve insan hakları konusunda bugün 2.5 yıl öncesiyle kıyaslanamayacak bir noktaya geldiğini ve önemli aşamalar kaydettiğini anlatan Erdoğan, yerleşik hale gelen birtakım yanlışlıkları düzeltmenin kolay olmadığını belirtti. Erdoğan, ''O yanlışlıklara sahip çıkan, o yanlışlıklardan beslenen, o yanlışlıklarla yaşamaya alışmış olanlar, Türkiye'nin değişim hareketine uyum sağlamakta güçlük çekiyor'' dedi. 
     Türkiye'yi medeni geleceğine taşıyacak olan hamleleri yapmaktan asla vazgeçmeyeceklerine işaret eden Erdoğan, ''Özürlü bir demokrasiyle, törpülenmiş özgürlük tanımlarıyla, suiistimallere açık bir yönetim yapısıyla gelecekteki hiçbir aydınlık hedefe ulaşamayacağımızı bu ülkedeki herkes artık anlamalıdır. Hiç kimse, kendi güdük menfaatleri adına bu ülkenin umutlarını karartmamalıdır, buna izin vermeyeceğiz'' diye konuştu. 
     
     ''HER ŞEY GÜLLÜK GÜLİSTANLIK DEĞİL'' 

     Tarihi bir değişim döneminde, her şeyin güllük gülistanlık yürüdüğünü iddia etmediğini, yılların ihmal yüküyle hantallaşmış bu gövdeyi yerinden kıpırdatmanın kolay olmadığını dile getiren Erdoğan, konuşmasını şöyle sürdürdü 
     ''Sıkıntılarımız var. Ama kusura bakmayın her zaman söylüyorum, sağlıklı bir doğum 9 ay 10 günde oluyor. Erken veya geç, sağlıksız ve sıkıntılı olandır. Bunun da idraki içinde olmalıyız. On yılların bedelini kalkıp da bu yönetime kimsenin ödetmeye hakkı yoktur. Bunu da görmeliyiz. Nasıl bir Türkiye aldığımız herkesin malumudur, Türk milletinin malumudur. Nasıl bir coğrafya teslim aldık hepimizin malumudur. Şimdi artık umut yeşeriyor. Coğrafyamız insanımızın yönetimimizin, teknokrat ve bürokratlarımızın gayretiyle farklı bir değişim dönüşüm içindedir.'' 
     
     ''İDEALİ HENÜZ YAKALAYAMADIK'' 

     İdeale doğru yola çıktıklarını, ama ideali henüz yakalamadıklarını kaydeden Erdoğan, bunun 28 ayda gerçekleşecek işler olmadığına dikkati çekti. Hangi imkanlarla hangi yatırımların yapıldığını görüldüğünü anlatan Erdoğan, ''Birinci yılımızda 5 katrilyon, ikinci yılımızda 6 katrilyon lira... Bunlarla bir değişim dönüşüm Türkiye'de mümkün mü Bir taraftan ülkenin ekonomik yapısını ayağa kaldıracaksınız, bir taraftan borçların faizleri ve anaparalarını ödeyecek ve bunu döndürülebilir hale getireceksiniz, bir taraftan da geleceğe dönük umutları yeşerteceksiniz. Elbette bu biraz zaman alacak'' diye konuştu. 
     Zaman zaman istenmeyen kazaların da ortaya çıkacağını vurgulayan Erdoğan, bunları azimle, kararlılıkla, inançla, gece gündüz demeden çalışarak aştıklarını ve aşacaklarını belirtti. Erdoğan, milletin gelecek adına ortaya koyduğu hedeflere ulaşmak için gerekli adımları cesaretle atmaya devam edeceklerini söyledi. 
     
</TEXT>
</DOC>
