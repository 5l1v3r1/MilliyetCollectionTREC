<DOC>
<DOCNO> 346288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun06.html </URL>
<DATE> 2005/05/27/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Rumlar'dan ABD heyetine ret 
</HEADLINE>
<TEXT>

     Türkiye üzerinden gelecek hafta KKTC’yi ziyaret edecek olan Amerikan Kongre heyetinin başkanı Cumhuriyetçi milletvekili Ed Whitfield, gezi sırasında Kuzey’den Güney’e de geçmeyi planladıklarını, ancak Kıbrıs Rum yönetiminin bu geçişe izin vermediğini bildirdi. 
     ABD Kongresi’nin alt kanadı Temsilciler Meclisi’nde Türk Dostluk Grubu’nun eşbaşkanı Whitfield, grubun Demokrat Partili diğer eşbaşkanı Robert Wexler ile Kongre’de Türkiye ve KKTC’yi ziyaret planı konusunda medyaya bilgi verdi. 
     Whitfield, "Güney’e geçişimize Rumlar izin vermedi, gerekçe de gösterilmedi. Ancak biz çözüm ve adada birleşme istediğimiz için izin verilirse geçmeye açığız" dedi. 
     Türkiye üzerinden KKTC’yi ziyaret planlarının ABD Başkanı George Bush yönetimi tarafından teşvik edildiğini anlatan Kentucky eyaleti milletvekili Whitfield, bu geziye BM’den itiraz gelmediğine ve ABD Dışişleri Bakanlığı’nın, bunun yasal olduğu yönünde görüş bildirdiğine işaret ederek, "Ziyaretin yasadışı olduğunu söyleyenler sadece Rumlar" diye konuştu. 
     Başbakan Recep Tayyip Erdoğan’ın Kıbrıs’ta çözümü amaçlayan cesur bir liderlik gerçekleştirdiğini kaydeden Whitfield, ziyaretleri sırasında Kıbrıslı Türkler üzerindeki tecridin kaldırılması gerektiği yönünde güçlü bir açıklama yapacaklarını söyledi. 
     Kıbrıs’ta Rumların çözümün önünde durmalarının dünyada sıkıntıya yol açtığını belirten Whitfield, Türkiye’den Ercan havalimanına geçecek Amerikan Temsilciler Meclisi üyelerinin sayısının dört veya beş olacağını söyledi. 
     Whitfield, Türkiye üzerinden KKTC’yi ziyaret planına ABD’deki Rum lobisinin büyük tepki gösterdiğini ve kendisiyle görüşen dört Rum grubunun geziye karşı çıktığını belirtti. 
     Florida eyaleti milletvekili Robert Wexler da, Kıbrıs’ta çözüm arzusunu kanıtlayan Kıbrıslı Türklerin ödüllendirilmesi gerektiğini vurguladı. 
     KKTC ziyareti konusunda Tayvan örneğini veren Wexler, ABD’nin Tayvan’ı değil, Çin’i tanıdığını, buna karşılık Amerikan Kongre üyelerinin zaman zaman Tayvan’a gittiğini hatırlattı. Wexler, buna karşılık Kıbrıs ve Tayvan sorunları arasında çok büyük farklılıklar bulunduğunu söyledi. 
     
</TEXT>
</DOC>
