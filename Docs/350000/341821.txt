<DOC>
<DOCNO> 341821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun35.html </URL>
<DATE> 2005/05/12/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Macaristan Başından beri Türkiye'yi AB yolunda destekliyoruz 
</HEADLINE>
<TEXT>

     Macaristan Başbakanı Ferenc Gyurcsany, ülkesinin Türkiye’nin AB üyeliğini başından beri desteklediğini bildirdi. 
     Gyurcsany, Başbakan Recep Tayyip Erdoğan ile görüşmesinden sonra düzenlenen ortak basın toplantısında, Başbakan Erdoğan ve heyetini saygı ve sevgiyle selamladığını belirtti. 
     Macaristan’ın Türkiye’nin AB üyeliğini destekleyip desteklemediği sorusu üzerine, son zamanlarda yapılan kamuoyu yoklamalarına göre Macar halkının üçte ikisinin Türkiye’nin AB üyeliğine destek verdiğini belirten Gyurcsany, "Biz devlet olarak başından beri Türkiye’nin AB üyeliğini destekliyoruz. Macaristan’da son kamuoyu yoklamaları da Macar devletini destekler nitelikte. Bu siyasetimizi devam ettireceğiz" dedi. 
     Gyurcsany, "Avrupa Birliği’nin aday ülkelerden ne istemişse Türkiye’den de sadece bunu isteyebileceğini, daha fazlasını istemeye kimsenin hakkının olmadığını" kaydetti. Gyurcsany, "Zaten AB’nin belirlediği şeylerin dışında bir şey istenmesi de söz konusu olamaz" dedi. 
     Erdoğan ile yaptıkları ikili görüşmelerde başta iki devletin ekonomik alanlarda işbirliği içinde olması gerektiği yönünde görüş bildirdiklerini kaydeden Macaristan Başbakanı, Erdoğan’dan Türkiye’de Macar dana etinin ithalatına konan yasağın kaldırılmasını istediğini belirtti. Gyurcsany, Mehmet Tüysüz adlı Türk vatandaşının Türkiye’ye kaçırdığı Macar eşinden olan çocuğunun bir an önce annesine iade edilmesi için de yardım istediğini, Erdoğan’ın ise yardım sözü verdiğini söyledi. 
     Gyurcsany, KKTC’ye yönelik izalosyonun kaldırılmasını Macaristan’ın destekleyip desteklemediği yönündeki bir soruyu yanıtlarken, izolasyonun kaldırılmasından yana olduklarını belirtti. 
     
     CUMHURBAŞKANI MADL, ERDOĞAN’I KABUL ETTİ 
     Basın toplantısının ardından Erdoğan, Cumhurbaşkanı Ferenc Madl tarafından Cumhurbaşkanlığı Sarayı’nda kabul edildi. 
     Macaristan Cumhurbaşkanı, Türkiye Başbakanı’nı Macaristan’da görmekten büyük mutluluk duyduğunu belirtti. 
     Osmanlı İmparatorluğu’nun tarih boyunca Macar liderlere kapılarını sonuna kadar açtığını kaydeden Madl, "Türkiye’de Macar olmanın ne kadar mutlu bir şey olduğunu bizzat hissetiğini" söyledi. 
     
</TEXT>
</DOC>
