<DOC>
<DOCNO> 345670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy04.html </URL>
<DATE> 2005/05/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Siyasi partiler bir bir TV'leniyor 
</HEADLINE>
<TEXT>

     CHP’nin Halk TV’si, SP’nin TV5’i, BTP’nin Meltem TV’si ve İP’nin Ulusal Kanalı’ndan sonra MHP de faaliyetlerini bir televizyon kanalı aracılığıyla duyurma kararı aldı. 
     Edinilen bilgiye göre MHP Genel Başkanı Devlet Bahçeli’nin bir televizyon kanalı alınması yönündeki talimatı üzerine, iktidarı döneminde partiye yakınlığıyla de bilinen Digitürk paketinde yayın yapan Işık TV’nin satın alınması için yoğun bir çalışma başlatıldı. Konuyla ilgili ANKA’nın sorularını yanıtlayan Genel Başkan Yardımcısı Mehmet Şandır, "Işık TV ile ilgili çalışmalarımız devam ediyor. Yoğun bir gayret var, kolay değil biliyorsunuz yeni televizyon kurmak" dedi. 
     
     IŞIK TV’DEKİ TAZMİNATLAR SORUN YARATIYOR 
     Edinilen bilgiye göre, Işık TV’de 2003’te işten çıkarılan 17 muhabir İş Mahkemesi’nde dava açtı. Yargıtay’a taşınan bir muhabirin davasında, Yargıtay Işık TV’yi 40 milyar lira tazminat ödemeye mahkum etti. 
     MHP’li yetkililerin sorunu yargıya taşıyan muhabirlerle bir bir görüşerek uzlaşı yolları aradığı öğrenildi. 
     
</TEXT>
</DOC>
