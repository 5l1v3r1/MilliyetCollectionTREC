<DOC>
<DOCNO> 319282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy08.html </URL>
<DATE> 2005/02/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erdoğan ''Uçak Esenboğa'ya inemeyince heyecalandım'' 
</HEADLINE>
<TEXT>

     Başbakan Recep Tayyip Erdoğan, özel uçak ''ATA'' ile saat 10.10'da Ankara'ya geldi. 
     Erdoğan'ı, Esenboğa Havalimanı'nda Ankara Vali Yardımcısı Hayati Soylu ve öteki yetkililer karşıladı. 
     Başbakan Erdoğan, burada gazetecilerin dün akşam kötü hava koşulları nedeniyle Esenboğa Havalimanı'na inemeyip, İstanbul'a geri döndüğünü hatırlatması ve ne hissettiğini sorması üzerine, ''Heyecanlandım'' dedi. 
     Başbakan Erdoğan ile birlikte Ankara'ya gelen Milli Eğitim Bakanı Hüseyin Çelik de dün gece sakin olmaya çalıştıklarını söyledi. Pilotun durumu söyleyerek Ankara üzerinde birkaç tur attığını, sonra İstanbul'a döndüğünü belirten Çelik, yarım saat türbülans oluştuğunu söyledi. 
     Çelik, kendisinin böyle bir şeyi hiç yaşamadığını ifade ederek, ''Ben, arkadaşlara terapi uygulamaya çalıştım, bolca fıkra anlattım. Şen olmaya çalıştık'' dedi. 
     
     RÜZGAR NEDENİYLE İNEMEDİ 

     İstanbul Atatürk Havalimanı'ndan saat 23.00'de Ankara'ya hareket eden ATA uçağı, Esenboğa Havalimanı'ndaki yoğun rüzgar nedeniyle iniş yapamadı. Başbakan ve beraberindekileri taşıyan uçak, Ankara üzerinde birkaç tur attıktan sonra İstanbul'a geri döndü. 
     ATA uçağında, Başbakan Erdoğan'la birlikte eşi Emine Erdoğan, Devlet Bakanı ve Başbakan Yardımcısı Mehmet Ali Şahin, Devlet Bakanı Ali Babacan, Ulaştırma Bakanı Binali Yıldırım ve Milli Eğitim Bakanı Hüseyin Çelik bulunuyordu. 
     
     VALİ HAVA MUHALEFETİ 

     İstanbul Valisi Muammer Güler, Başbakan Recep Tayyip Erdoğan'ın içinde bulunduğu özel uçak ''ATA''nın dün akşam Ankara'dan geri dönmesine ilişkin, ''Hava muhalefetinden kaynaklanan bir geri dönüş oldu. Başka bir sıkıntı yok'' dedi. 
     Vali Güler, Başbakan Erdoğan'ı bu sabah Atatürk Havalimanı'ndan Ankara'ya uğurladıktan sonra, basın mensuplarının dün akşam uçağın Başkent'ten geri dönmesine ilişkin sorularını cevaplandırdı. 
     Güler, ''Hava muhalefetinden kaynaklanan bir geri dönüş oldu. Başka bir sıkıntı yok. Kesinlikle başka bir sıkıntı yok. Bazı tarifeli uçaklarda da küçük sorun olmuş. Ama sisten, hava muhalefetinden dolayı bir sıkıntı yaratmaması için ATA uçağı geri dönmüş'' dedi. 

     
</TEXT>
</DOC>
