<DOC>
<DOCNO> 305147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy23.html </URL>
<DATE> 2005/01/10/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Türkiye'den Abbas'a kutlama... 
</HEADLINE>
<TEXT>

     Türkiye, Filistin Ulusal Yönetimi Başkanlığı'na seçilen Mahmud Abbas'ı kutlayarak, bu gelişmenin Filistin halkına özlenen barışı getirmesine yardımcı olmasını temenni etti. 
     Dışişleri Bakanlığı'ndan yapılan yazılı açıklamada, Filistin halkının liderini demokratik yollardan belirlemiş olduğu seçimlerin huzur içinde gerçekleştirilmiş olmasından duyulan memnuniyet ifade edilirken, şöyle denildi 
     ''Türkiye, Filistin Ulusal Yönetimi Başkanlığı'na seçilmiş olan Mahmud Abbas'ı kutlar, kendisine yeni görevinde başarılar diler ve bu gelişmenin Filistin halkına uzun zamandır özlenen barış, refah ve huzuru getirmesine yardımcı olmasını temenni eder.'' Seçimlerin, uzun süredir tıkanmış olan barış sürecinin ''yol haritası'' çerçevesinde yeniden canlandırılması yolunda önemli bir aşama olduğu belirtilen açıklamada, ''Türkiye, seçimlerin başarıyla gerçekleşmesi sonrasında ortaya çıkmakta olan ortamın iyi değerlendirilmesini ve tarafların önümüzdeki dönemde de sağduyulu yaklaşımlarını sürdürmelerini dilemektedir'' denildi. 
     Açıklamada, Dışişleri Bakanı ve Başbakan Yardımcısı Abdullah Gül'ün bölgeye yaptığı ziyarette vurguladığı üzere, Türkiye'nin bölgede kalıcı barış ve istikrarın sağlanması için üzerine düşen görevleri yerine getirmeye hazır olduğu kaydedildi. 
     
</TEXT>
</DOC>
