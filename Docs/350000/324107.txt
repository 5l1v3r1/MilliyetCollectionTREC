<DOC>
<DOCNO> 324107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo33.html </URL>
<DATE> 2005/03/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gençlerbirliği'li futbolcu Ümit'ten Daum'a tepki... 
</HEADLINE>
<TEXT>

     Gençlerbirliği Kulübü Başkanı İlhan Cavcav, gelecek yıl şampiyonluğun en güçlü adayı olacaklarını savunarak, ''Artık şampiyonluğun sırası geldi'' dedi. 
     İlhan Cavcav ve futbolculardan takım kaptanı Ümit Bozkurt ve Joseph Skoko, Ankara Üniversitesi Siyasal Bilgiler Fakültesi'nde yapılan panele katıldı. 
     Panelde öğrencilerin sorularını yanıtlayan Cavcav, gelecek yıl şampiyonluğun en güçlü adayı olacaklarını ileri sürdü. İyi bir antrenörle çalıştıklarını ifade eden Cavcav, ''Altyapı ve tesis sorunumuzu çözdük. Yalnızca başkente şampiyonluk borcumuz var. Takımı şampiyon yapıp, başkanlığı genç arkadaşlara bırakacağım. Şampiyonluk yalnız parayla olmaz. Biraz da takımın arkasında destekçisi olması lazım. Ben, size şampiyonluk sözü veriyorum. Ankaralı olarak da sizleri maçlarımıza bekliyoruz'' diye konuştu. 
     
     ÜMİT'TEN, DAUM'A TEPKİ 

     Ümit, Fenerbahçe Teknik Direktörü Christoph Daum'un, ''Gençlerbirliği, Beşiktaş maçında dostça oynadı'' sözlerine de tepki göstererek, ''Fenerbahçe sahasında çok dostça maçlar oynadı ve 3-0,5-0 ve 7-0'lık gibi skorlarla galip ayrıldı. Biz de öyle mi oynamalıydık '' dedi. 
     Kırmızı-siyahlıların takım kaptanı Ümit Bozkurt ise Fenerbahçe maçı sonrasında gelişen olaylarla ilgili olarak büyük takımlara karşı daha iyi motive olduklarını, bu yüzden Fenerbahçe karşısında daha iyi futbol oynadıklarını kaydetti. 
     Fenerbahçe'nin, Gençlerbirliği'ni takdir etmesi gerektiğini savunan Ümit, şöyle konuştu 
     ''İstekli mücadelemiz Fenerbahçe'nin büyüklüğünden kaynaklanmaktadır. Fenerbahçe bizi takdir etmelidir. Keşke bizim maç Fenerbahçe'nin Avrupa kupası maçından önce olsaydı da önlemlerini ona göre alsalardı. Çünkü Anadolu takımlarıyla İstanbul takımları arasında çok büyük fark var. Rahat maç kazanıp, Avrupa'da tökezliyorlar.'' Gençlerbirliği'nin büyük kulüp olduğunu vurgulayan Hırvat asıllı Avustralyalı futbolcu Josip Skoko da kırmızı-siyahlı kulüpte başarılara imza atmak için geldiğini ifade ederek, ''Bu kulüple kısa sürede şampiyonluklar yaşayacağım. Türkiye'de futbol yalnız 3 kulüple oynanmıyor'' dedi. 
     Skoko, Fenerbahçe maçında yaşadığı bir olayı da dinleyicilerle paylaşarak, hakem Cem Deda'nın penaltı noktasını gösterdiği sırada yakasından FIFA fair-play yazan kokartının düştüğünü belirterek, ''Ben de koşup kokartı yerden alıp Deda'ya verdim. O an kafamda değişik duygular yaşadım'' diyerek sözlerini tamamladı. 

     
</TEXT>
</DOC>
