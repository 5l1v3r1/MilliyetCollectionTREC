<DOC>
<DOCNO> 309651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur25.html </URL>
<DATE> 2005/01/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Zümrüt Apartmanı davasında tahliye... 
</HEADLINE>
<TEXT>

     Konya'da 2 Şubat 2004'de 92 kişinin ölümü ve 30 kişinin yaralanması ile sonuçlanan Zümrüt Apartmanı'nın çökmesi ile ilgili davada mahkeme, Sermet Yapı Kooperatifi'nin muhasip üyesi İsmail Hakkı Canlıer'in tahliyesine karar verdi. 
     Konya 3. Ağır Ceza Mahkemesi'ndeki duruşmaya, tutuklu sanıklar Sermet Yapı Kooperatifi'nin fenni mesulü Ali Vedat Kaya, muhasip üyesi İsmail Hakkı Canlıer, tutuksuz yargılanan proje sorumlusu Halil İbrahim Elliiki ile çöken binada yakınlarını kaybedenler ve taraf avukatları katıldı. 
     Mahkeme Başkanı Celalettin Karakurt, bilirkişi incelemesi için İstanbul 4. Ağır Ceza Mahkemesi'ne yazılan talimata cevap gelmediğini taraflara bildirdi. 
     Duruşmada şahit olarak dinlenen Müfit Alyaz, kendisinin çöken Zümrüt Apartmanı'nın yanında bulunan Yakut Sitesi'nde bir işyeri sahibi olduğunu söyledi. 
     Mahkeme Başkanı'nın ''çöken binanın altında bulunan Vakko Mağazası'nda tadilat yapılıp yapılmadığı'' konusunda bilgisini sorması üzerine Alyaz, ''Vakko Mağazası bazı dönemlerde bizden geniş kumaşlar alıp, vitrine gererdi. Bu, genelde sezon sonlarında olurdu. Vakko Mağazası'nda tadilat yapıldığını hiç görmedim'' dedi. 
     Yapı Kooperatifi'nin muhasip üyesi tutuklu sanık İsmail Hakkı Canlıer ise Vakko Mağazası'na bayram öncesi yeni ürün geldiği için mağazanın o gün kapatıldığını belirtti. 
     Arife günü mağazada tadilat yapıldığını düşündüğünü ifade eden Canlıer, ''Mağazanın kapatılmasının ardından bina bayramın ikinci günü çöktü. Mahkemeden, o gün mağazadan ne kadar mal girip çıktığının tutanağının soruşturulmasını istiyorum'' dedi. 
     Müdahil avukatlarından İsa Tanoğlu da, Vakko mağazalarında sezon başlarında vitrin düzenlemesi yapılmasının doğal olduğunu belirterek, vitrinin kapatılmasıyla tadilatın bir ilgisinin bulunmadığını savundu. 
     Sanık Ali Vedat Kaya'nın avukatı bilirkişi incelemesinin uzaması ihtimalinin gözönünde bulundurularak, sanığın mağduriyetinin giderilmesi için tahliyesini talep etti. 
     İsmail Hakkı Canlıer'in avukatı da müvekkilinin tutukluluk süresinin gözönünde bulundurularak, tahliyesini istedi. 
     Savcı mütalaasında, dava dosyası ve bilirkişi raporunun sonucunun beklenmesini ve sanıkların tutukluluk hallerinin devamını istedi. 
     Mahkeme, İstanbul 4. Ağır Ceza Mahkemesi'nden gelecek bilirkişi raporunun beklenmesine, sanık Ali Vedat Kaya'nın mevcut delil durumuna dayanarak tutukluluk halinin devamına karar verirken, diğer tutuklu sanık İsmail Hakkı Canlıer'in tutuklulukta geçirdiği süreye dayanarak 5 bin YTL kefaletle tahliye edilmesini kararlaştırdı. 
     Mahmeke ayrıca, çöken binanın altında bulunan Vakko Mağazası'nın işletmecisi Hasan Hüseyin Tırpancı'nın gelecek duruşmada hazır bulundurulmasını istedi. 
     Sanık Canlıer'in kefalet bedeli olan 5 bin YTL'de indirim yapılması talebi reddedildi. 
     Ali Vedat Kaya, İsmail Hakkı Canlıer ve Halil İbrahim Elliiki, TCK'nın 383. maddesine göre ''tedbirsizlik, dikkatsizlik, sanat ve meslekte emir ve kaidelere riayetsizlik sonucu'' 92 kişinin ölümüne ve 30 kişinin yaralanmasına neden oldukları iddiasıyla yargılanıyor. 
     
</TEXT>
</DOC>
