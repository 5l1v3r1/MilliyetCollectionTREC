<DOC>
<DOCNO> 341472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun18.html </URL>
<DATE> 2005/05/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bulgaristan'da AB katılım anlaşmasına onay 
</HEADLINE>
<TEXT>

     Bulgaristan parlamentosu, Avrupa Birliği AB katılım anlaşmasını onayladı. 
     Cumhurbaşkanı Georgi Pırvanov, Başbakan Simeon Sakskoburgotski, çok sayıda bakan, diplomat ve Müslüman ile Hıristiyanların dini liderlerinin huzurunda düzenlenen resmi oturumda, AB katılım anlaşmasının onayı iki oylamada yapıldı. 
     İlk oylamaya katılan 233 milletvekilinin 230’u "lehte", 1 milletvekili "aleyhte" oy kullanırken, 2 milletvekili çekimser kaldı. İkinci oylamaya katılan 234 milletvekilinin 231’i "lehte", 1 milletvekili "aleyhte" oy kullandı, 2 milletvekili çekimser kaldı. 
     Bulgaristan parlamentosunda AB katılım anlaşmasının onaylanması ile ilgili bugün yapılan özel oturum, "Uzay Sesleri" adlı müzik topluluğunun Bulgaristan milli marşını okumasıyla başladı. Katılım anlaşmasının onaylanmasının ardından aynı grup, genel kurul salonunda Avrupa marşını söyledi. 
     Başbakan Simeon Sakskoburgotski, parlamentoda yaptığı konuşmada, AB katılım anlaşmasının imzalanıp oylanması ile Bulgar hükümetinin görevini ve halka verdiği sözünü yerine getirdiğini söyledi. 
     Sakskoburgotski, 2007 yılına kadar Bulgaristan’ın önceliğinin AB’ye tam üyelikle ilgili reformları aksatmadan tamamlamak olması gerektiğini bildirdi. 
     Anamuhalefet konumundaki Bulgaristan Sosyalist Partisi BSP Genel Başkanı Sergey Stanişev ise konuşmasında, Bulgaristan’ın AB’ye katılım anlaşmasının imzalanmasının sadece hükümetin başarısı olarak gösterilmesinin yanlış olduğunu belirterek, "Bulgaristan’ın AB yolu Sosyalist Partisi tarafından belirlenmiştir. AB katılım başvurusu 1995 yılında BSP hükümeti döneminde yapılmıştır" dedi. 
     Stanişev, bir önceki AB genişleme sürecine katılan 10 ülkenin 9’unda AB üyeliğinin referanduma sunulduğunu, Bulgar hükümetinin 
     halkın iradesini sürekli göz ardı ederek, ısrarla referandum yapmak istemediğini belirtti. Güçlü Bulgaristan için Demokratlar Partisi DSB Genel Başkanı ve eski başbakanlardan İvan Kostov da AB’ye katılım anlaşmasının onayıyla Bulgaristan’ın Sovyet-Rus etki alanından kurtulup, gerçek yeri olan Avrupa ailesine geri döndüğünü söyledi. AB’ye katılım anlaşması onaylandıktan sonra, onay kararı Parlamento Başkanı Borislav Velikov tarafından imzalandı. Parlamentoda AB katılım anlaşmasının onaylanması ile ilgili yapılan genel oturumu, Bulgaristan Cumhurbaşkanı Georgi Pırvanov da genel kurul salonundaki locasından izledi. 
     
</TEXT>
</DOC>
