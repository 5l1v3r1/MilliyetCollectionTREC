<DOC>
<DOCNO> 338982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur20.html </URL>
<DATE> 2005/05/02/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sevmek istediği köpeğin saldırısına uğrayan çocuk ölümden döndü 
</HEADLINE>
<TEXT>

     Denizli’nin Buldan İlçesi’nde, sevmek istediği köpeğin saldırısına uğrayan çocuğu, vatandaşlar kurtardı. 
     Alınan bilgiye göre, ilçeye bağlı Dımbazlar Köyü’nde oturan Aysel Bozdağ 8 , komşularının çoban köpeğini sevmek istedi. Ancak, huysuzluk yapan köpek, küçük Aysel’e saldırdı. Ölümle burun buruna gelen küçük kızın imdat seslerini duyan vatandaşlar, köpeği etkisiz hale getirdi. 
     Buldan Devlet Hastanesi’ndeki ilk müdahalenin ardından Denizli Devlet Hastanesi’ne kaldırılan Aysel Bozdağ’ın yüzüne 10, boyun kısmına 5 dikiş atıldı ve aşı yapıldı. 
     Aysel’in hayvanları çok sevdiğini belirten baba Veli Bozdağ, "Özellikle köpeklere karşı farklı sevgi duyuyor. Bir köpeği vardı, kazada öldü. Bu nedenle komşuların çoban köpeğini sevmek istemiş. 
     Ancak köpek saldırmış. Bu tür saldırılardan korumak için ona yeni bir köpek alacağım" dedi. 
     
</TEXT>
</DOC>
