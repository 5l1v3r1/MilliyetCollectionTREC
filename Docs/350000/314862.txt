<DOC>
<DOCNO> 314862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun17.html </URL>
<DATE> 2005/02/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Guantanamo'dan bırakılan Avustralyalı İşkence gördüm... 
</HEADLINE>
<TEXT>

     ABD'nin Guantanamo üssünden geçen ayın sonunda serbest bırakılan Avustralyalı Memduh Habib, işkence gördüğünü iddia etti. 
     Avustralya'nın ulusal özel televizyonu Kanal 9'un sorularını yanıtlayan Habib, Afganistan'da bulunup bulunmadığı ve bulunduysa neler yaptığı gibi soruları yanıtlamaktan kaçınarak, ''Bunlar yargıcın sorması gerektiği sorular, mahkemede cevap vereceğim'' dedi. 
     Pakistan'da otobüsle seyahat ederken 2001 yılı Ekim ayında yakalanan Habib, o tarihte Pakistan'da ne yaptığı sorusunu ise ''çocuklarına okul ve kendisine iş aradığı'' şeklinde yanıtladı. 
     Melbourne'de yayınlanan Herald Sun gazetesinden mülakat için 200 bin Avustralya Doları 200 milyar TL aldığı ileri edilen Habib, kendisine işkence yapılırken, Amerikalıların dışında Avustralyalı görevlilerin de hazır bulunduğunu iddia etti. 
     Amerikalıların sorgu sırasında bir köpeğin insanlara tecavüz etmek üzere yetiştirildiğini söylediklerini, kendisinin de bu köpek arkasındayken sorgulandığını belirten Habib, ''ama köpeğin sorgulamada korkutmak üzere tutulduğunu'' söyledi. 
     Habib, aşağılanma ve işkencenin kendisini El Kaide ile bağlantısı olduğunu ve 11 Eylül terör saldırılarından önceden haberdar olduğunu söylemeye zorladığını belirtti ve ''Sorgucuları mutlu ettim, kendimi kurtarmak istedim'' dedi. 
     Küba'daki Guantanamo üssünde 3 yıl tutulan Mısır kökenli Avustralya vatandaşı 48 yaşındaki Memduh Habib, geçen ayın sonunda serbest bırakılmıştı. 
     
</TEXT>
</DOC>
