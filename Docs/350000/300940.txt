<DOC>
<DOCNO> 300940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur19.html </URL>
<DATE> 2004/12/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Telefon kablosu 11 gün içinde 4. kez aynı yerden kesilince... 
</HEADLINE>
<TEXT>

     Zonguldak'ın kent merkezinde, telefon kablosunun aynı yerden 11 gün içinde 4. kez kesilmesi, yaklaşık 400 abonenin haberleşmesini aksattı. 
     AA muhabirinin aldığı bilgiye göre, Acılık Caddesi'nde ulaşıma kapalı demiryolunun alt kısmına döşenmiş bakır telefon kablosu, henüz kimliği belirlenemeyen kişilerce bugün kesildi. 
     İl Telekom Müdürü Halil Aksoy, AA muhabirine, Aziziye Caddesi, Karaelmas ve Çaydamar Mahallesi'nde, aralarında Köy Hizmetleri İl Müdürlüğü'nün yanı sıra Çevik Kuvvet Müdürlüğü'nün de bulunduğu 400 abonenin telefon görüşmesini yapamadığını, aynı yerden de daha önce hırsızlık amacıyla kablo kesildiğini söyledi. 
     Aksoy, 11 gün içinde aynı yerden 4. kez kabloların kesildiğini belirterek, ''Arızaları gidermek için yaklaşık 200 metre kablo kullandık. Kabloları kimin hangi amaçla kestiğini anlamış değilim. Milli servetimiz, kendini bilmez bazı kişiler yüzünden heba oluyor. Ekiplerimiz, arızayı gidermek için çalışmalarını sürdürüyorlar'' dedi. 
     Söz konusu yerden 11 gün önce kablo çaldıkları iddiasıyla gözaltına alınan M.K ile Z.K. kardeşler, çıkarıldıkları mahkemece serbest bırakılmışlardı. 
     
</TEXT>
</DOC>
