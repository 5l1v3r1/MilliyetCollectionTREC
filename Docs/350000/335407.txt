<DOC>
<DOCNO> 335407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo11.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebatlı Hakan'dan ilginç ifade 
</HEADLINE>
<TEXT>


GÜNSELİ ÖNAL 


Akçaabat Sebatspor kalecisi Hakan Sefer Olgun, TBMM Sporda Şike, Şiddet, Doping ve Haksız rekabeti Araştırma Komisyonu'na ifade verdi. Hakan, iki hafta önce oynanan Kayserispor maçından önce kendisine şike teklifi yapan Kenan Erol adlı şahsın çanta içinde para gösterdiği arabanın kulüp doktoruna ait olduğunu söyledi. 
Hakan Olgun milletvekillerinin konuyla ilgili sorularını yanıtlarken, "Bu olayın ortaya çıkmasından sonra takım içinde sadece iki arkadaşım beni kutladı ve teşekkür etti. Diğerleriyle konuyu hiç konuşmadım" şeklindeki sözleri de dikkat çekti. 
Başkanın talimatıyla ikinci telefon görüşmesinin banda kaydedildiğini ifade eden Sebat kalecisi, "Bu konuşmada Kenan Erol'un aynı öneriyi takım arkadaşlarım Ogün, Hamza, Orhan, Bayram ve Ali Şen'e de yaptığını, Kayserisporlu oyuncuların da işin içinde olduğunu anladık. Maça çıkarken, bana Ogün size ne yapacağınızı anlatacak dedi. Stada girdiğimizde kapıdaydı. Kaş - göz işareti yaptı. Kulüp doktoru da oradaydı. Sessizce konuşuyorlardı" dedi. 


</TEXT>
</DOC>
