<DOC>
<DOCNO> 318680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonyas19.html </URL>
<DATE> 2005/02/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Cep telefonuyla sanal otobüs bileti satışı 
</HEADLINE>
<TEXT>

     İtalya'nın başkenti Roma'da, otobüs ve tramvay yolcuları 10 Nisan'dan itibaren cep telefonlarından sanal bilet satın alabilecek. 
     Il Messagero gazetesinin haberine göre Roma, Finlandiya'nın başkenti Helsinki'den sonra bu sisteme sahip olan 2. başkent olacak. 
     Bilet satın almak isteyen yolcu, cep telefonundan göndereceği mesajla sanal bilet satın alacak. Mesaja verilecek yanıtta, bir biletteki tüm bilgiler, tarih ve saat, geçerlilik süresi ve sahtekarlık yapılmasının engellenmesi için denetçilere iletilecek kod yer alacak. 
     İtalyan ve yabancı telefon operatörleri arasında yapılacak anlaşma sayesinde, ''Teleplay'' adı verilen sistemden turistler de faydalanabilecek. Sistem metroda şimdilik geçerli olmayacak. 
     Roma Belediye Başkanı Walter Veltroni, bu sistemin hayatı kolaylaştıracağını söyledi. 
     
</TEXT>
</DOC>
