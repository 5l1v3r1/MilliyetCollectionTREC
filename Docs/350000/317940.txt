<DOC>
<DOCNO> 317940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy27.html </URL>
<DATE> 2005/02/23/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Sağlık bakanı Akdağ, Erzurum'da 
</HEADLINE>
<TEXT>

     Sağlık Bakanı Recep Akdağ, ''Hastanelerimizde verilen hizmetlerde değil, sigortacılık işlemleri ile ilgili bazı sıkıntılar yaşanıyor'' dedi. 
     Bakan Akdağ, Azerbaycan Sağlık Bakanı Ali İnsanov'la birlikte Erzurum'a geldi. 
     Kentin tarihi mekanlarını gezen Akdağ ve İnsanov, Erzurum Valisi Celalettin Güvenç'i makamında ziyaret etti. 
     Bakan Akdağ, Bakan İnsanov ile uzun süre önce tanıştığını, bu dostlukla birlikte her iki ülke arasında sağlık alanında da iyi bir diyalog sürdürüldüğünü kaydetti. 
     Türkiye'ye gelmekten mutlu olduğunu belirten İnsanov da Türklerin dünyanın birçok yerinde bilim, kültür ve sanat alanında verdiği hizmetleri anlattı. 
     SSK hastanelerinin Sağlık Bakanlığı'na devrinin ardından yaşanan gelişmelerle ilgili soruları yanıtlayan Akdağ, hastanelerde verilen hizmetlerde sorun yaşanmadığını, yalnızca sigortacılık işlemleri ile ilgili sıkıntılar olduğunu söyledi. 
     Akdağ, geçmişte randevu alamayan vatandaşların artık doğrudan hastanelere müracaat edebildiğini belirterek, ''Hizmet verdiğimiz hasta sayısı, yüzde 20-30 oranında arttı. Bu da bizim neden böyle bir işe giriştiğimizi gösteriyor. Sigortacılık işlemleri ile ilgili bazı sıkıntılar yaşanıyor. Bu meselelerin de aşılması için Çalışma ve Sosyal Güvenlik Bakanlığı, SSK Genel Müdürlüğü çaba gösteriyor'' diye konuştu. 
     Akdağ, yaklaşık 150 hastane devraldıklarını, sigortacılık işlemleriyle ilgili sıkıntı yaşanan hastane sayısının az olduğunu ifade etti. 
     Sağlık Bakanlığı'na Sosyal Sigortalar Kurumu'nun değil SSK hastanelerinin devredildiğini vurgulayan Akdağ, bunu bazı vatandaşların yanlış algıladığını söyledi. 
     Yanlış algılama nedeniyle bazı vatandaşların sağlık karneleriyle ilgili işlemler için bile Sağlık Bakanlığı'na başvurduğunu kaydeden Akdağ, ''Emekli Sandığı, Bağ-Kur, nasıl sigortacılık kurumu ise SSK'nın da sigortacılık işlemleri SSK üzerinden yapılır'' dedi. 
     Akdağ, sağlık alanında önemli bir değişiklik yaptıklarını, böyle aksamalar olabileceğini, bunların da en yakın zamanda düzeltileceğini belirtti. 
     
     ''VATANDAŞIN SAĞLIĞI HER TÜRLÜ FEDAKARLIĞA DEĞER'' 
     Bakan Akdağ, SSK hastanelerinin Sağlık Bakanlığı'na devrinde maddi zarar meydana geleceği konusundaki yorumlarla ilgili bir soruyu ise şöyle yanıtladı 
     ''Bu hususta fikir yürütenler, bilgilenme eksikliğinden dolayı böyle fikir yürütüyor. Yanlış bilgilenmeyle fikir yürütenlerin bazıları, aslında bu hizmeti kendileri gerçekleştirmek istemiş, ama gerçekleştirememiştir. Hastanelerin devri nedeniyle yeni finans kaynağına ihtiyaç duyulursa hükümet olarak buna hazırız. Vatandaşın sağlığının her türlü fedakarlığa değeceğine inanıyoruz.'' Akdağ, devlet hastanelerinde bir araştırma fonu ayrılıp ayrılmadığına ilişkin bir soru üzerine de bu çalışmaları eğitim hastaneleri ve üniversitelerin yürüttüğünü, bunun dışında özel bir fon olması gerekmediğini söyledi. 
     Vali Güvenç de her iki bakanın Erzurum'u ziyaret etmesinden mutluluk duyduğunu ifade etti. 
     Güvenç, Bakan İnsanov'a, Erzurum'un tarihi ve turistik mekanlarıyla ilgili bilgi verdi. 
     Akdağ ve İnsanov, daha sonra, Büyükşehir Belediye Başkanı Ahmet Küçükler'i de ziyaret etti. 
     
</TEXT>
</DOC>
