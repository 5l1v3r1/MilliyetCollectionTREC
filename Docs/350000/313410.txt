<DOC>
<DOCNO> 313410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun28.html </URL>
<DATE> 2005/02/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rice'tan Suriye'ye tecrit tehdidi 
</HEADLINE>
<TEXT>

     Amerikan Dışişleri Bakanı Condoleezza Rice, Suriye'yi terörizme destek vermekle suçladı ve bu ülkeyi tecrit etmekle tehdit etti. 
     Rice, Roma'da İtalyan meslektaşı Gianfranco Fini ile düzenlediği ortak basın toplantısında, Suriye'nin Ortadoğu'da yardım etmediğini söyleyerek, ''En azından özellikle Lübnan'ın güneyinde terörizme destek olduğu söylenebilir'' dedi. 
     Amerikan Dışişleri Bakanı, ''Suriye eğer tecrit edilmek istemiyorsa, eğer ABD ile kötü ilişkiler istemiyorsa daha fazla işbirliği göstermelidir'' diye konuştu. 
     Condoleezza Rice, Suriye hükümetinin Güney Lübnan'ın bir bölümünü kullanan teröristlere karşı harekete geçmesi gerektiğini söyledi. 
     
     İRAN, İSRAİL'İ NEDEN YOK ETMEK İSTİYOR 

     ABD Dışişleri Bakanı Condoleezza Rice, İranlıların doktrinlerinden dolayı İsrail'in yok edilmesini ve bunun için çaba harcayan teröristleri desteklediklerini söyledi. 
     Rice, Alman Bild gazetesine yaptığı açıklamada, İran'daki gelişmelerin Ortadoğu bölgesinde yaşanan olumlu gelişmelerle uyum içinde olmadığını belirterek, ''Bu gelişmeler İsrail ile Filistinlilerin barış içinde yaşama isteğinde görülebilir. İranlılar doktrinlerinden dolayı İsrail'in yok edilmesini ve teröristleri destekliyor. Halka davranış şekilleri Ortadoğu'da başlayan reform adımlarına ayak uyduramadıklarını gösteriyor'' dedi. 
     İran halkının her zaman demokrasinin ilkelerini anlayabilen bir halk olduğunu gösterdiğini ifade eden Rice, ancak günümüzde İran'ın gittikçe yolun dışına çıktığını, bunun da uluslararası topluluk için sorun olduğunu kaydetti. 
     Devletler topluluğunun kitle imha silahlarının yayılmasını önlemeye çalıştığını belirten Rice, ''İranlılar bu konuda sorun oluşturuyor ve bu nedenle uluslararası topluluktan tutumlarının sorunlu olduğu mesajını almalılar'' dedi. 
     İran'ın uluslararası sorumluluklarını yerine getirmesi ve terörizme sağladığı desteği sona erdirmesi gerektiğini ifade eden Rice, ''İran, uluslararası sorumluluklarını yerine getirmediği takdirde uluslararası topluluk içinde yerini alamayacağını anlamalı'' diye konuştu. 
     Rice, Irak'la ilgili olarak da Irak halkının çabalarını herkesin takdir ettiğini ve şimdi kendi ayakları üzerinde durabilmek için bir fırsat yakaladığını belirtti. 
     Almanya'nın Irak polisinin ve güvenlik güçlerinin eğitimi konusunda harcadığı çabaları da takdir eden Rice, NATO'nun terörizme karşı mücadele için Irak'a asker gönderip göndermemesi gerektiği şeklindeki bir soruya karşılık da önemli olanın Irak'a yabancı asker göndermenin değil, Iraklıların eğitimi olduğunu, seçimler sırasında da iyi tecrübeler edindiklerini, ortaya çıkan küçük çaplı sorunları Iraklıların kendi başlarına çözdüğünü söyledi. 
     
</TEXT>
</DOC>
