<DOC>
<DOCNO> 338941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo27.html </URL>
<DATE> 2005/05/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
MHK Başkanı Çelik Hakem hataları maçların sonuçlarına tesir etmiştir 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Sabri Çelik, 30. haftada hakemlerin bu sezonun en düşük not ortalamasını aldığını açıkladı. 
     Futbol Federasyonu’nun Levent’teki binasında Türkiye Faal Futbol Hakemleri ve Gözlemcileri Derneği TFFHGD Başkanı Mustafa Çulcu, bayan hakem Lale Orta ve FIFA kokartlı hakemlerle basın toplantısı düzenleyen Çelik, FIFA hakemlerinin toplantıda olmasının nedeninin son zamanlarda hakemlere karşı sözlü ve fiziksel saldırıların artması karşısında federasyonun, MHK’nın, TFFHGD’nin ve hakemlerin dimdik ayakta olduğunu göstermek, herkesi etik olmaya ve sağduyuya davet etmek olduğunu söyledi. 
     Bu hafta Süper Lig maçlarında görev yapan 9 hakemin not ortalamasının 7.50 olduğunu açıklayan Sabri Çelik, "Bu ortalama 30 haftanın en düşük notudur ve en başarısız haftasıdır. 16 yardımcı hakemin not ortalaması ise 7.82’dir. Hakemlerimiz gibi yardımcı hakemlerimiz de en düşük ortalamaya bu hafta sahip olmuştur" dedi. 

     
</TEXT>
</DOC>
