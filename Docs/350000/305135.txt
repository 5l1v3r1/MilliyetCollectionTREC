<DOC>
<DOCNO> 305135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy11.html </URL>
<DATE> 2005/01/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ABD Merkez Kuvvetler Komutanı Abizaid yarın Türkiye'ye gelecek 
</HEADLINE>
<TEXT>

     ABD Merkez Kuvvetler Komutanı General John Abizaid'in Türkiye'yi ziyaret edeceği öğrenildi. 
     Edinilen bilgiye göre, yarın ve çarşamba günü Ankara'da olması planlanan Abizaid'in, temasları çerçevesinde Genelkurmay İkinci Başkanı Orgeneral İlker Başbuğ, Dışişleri Bakanı ve Başbakan Yardımcısı Abdullah Gül ile bir araya gelmesi bekleniyor. 
     Kaynaklar, önceden planlanan ziyaretin, Ankara'da yarın yapılacak, Türk, Iraklı ve Amerikalı yetkililerinin katılacağı üçlü güvenlik toplantısıyla doğrudan bağlantısı olmadığını belirttiler. 
     Terör örgütü PKK KONGRA GEL'in Irak'ın kuzeyinden bertaraf edilmesi konusunun ele alınacağı üçlü toplantı, yarın sabah saatlerinde Bilkent Oteli'nde başlayacak. 
     Toplantıda Türk heyetine, Türkiye'nin Irak Özel Temsilcisi Büyükelçi Osman Korutürk, Irak heyetine Irak Dışişleri Bakan Yardımcısı Hamid El Bayati ve Amerikan heyetine ABD Dışişleri Bakanlığı Avrupa ve Avrasya işlerinden sorumlu Müsteşar Yardımcısı Büyükelçi Laura Kennedy başkanlık edecek. 
     
</TEXT>
</DOC>
