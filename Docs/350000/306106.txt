<DOC>
<DOCNO> 306106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko10.html </URL>
<DATE> 2005/01/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İMKB'de bayram tatili... 19 Ocak'ta tek seans işlem yapılacak... 
</HEADLINE>
<TEXT>

     İstanbul Menkul Kıymetler Borsası İMKB , 19 Ocak 2005 tarihinin yarım gün, 20 ve 21 Ocak tarihlerinin tam gün resmi tatil olması nedeniyle 2.5 gün kapalı olacak. 
     İMKB, resmi tatil nedeniyle Borsa pazar ve piyasalarında uygulanacak işlem ve takas esaslarına ilişkin bir duyuru yayınladı. 
     Duyuruda, 19 Ocak 2005 tarihinin yarım gün, 20 ve 21 Ocak 2005 tarihlerinin tam gün resmi tatil olması nedeniyle, Hisse Senetleri Piyasası'nda, 20-21 Ocak 2005 tarihlerinde işlem yapılmayacağı, 17 Ocak 2005 günü gerçekleştirilecek işlemlerin takasının 24 Ocak 2005 tarihinde, 18 Ocak 2005 günü gerçekleştirilecek işlemler ile 19 Ocak 2005 tarihindeki tek seansta gerçekleştirilecek işlemlerin takasının ise birlikte 25 Ocak 2005 tarihinde yapılacağı bildirildi. 
     İMKB'de 19 Ocak 2005 tarihinde 2. seans yapılmayacak olup Gözaltı Pazarı Seansı işlemleri 09.30 ile 10.30 saatleri arasında gerçekleştirilecek. 
     İMKB duyurusuna göre, diğer pazarlardaki çalışma esasları da şöyle olacak 
     ''Tahvil ve Bono Piyasası Kesin Alım Satım ve Repo Ters Repo Pazarları'nda 19 Ocak 2005 tarihinde, saat 09.30-11.30 arasında işlem yapılacak. 19 Ocak 2005 tarihinde yapılan aynı gün valörlü işlemlere ilişkin nakit ve menkul kıymet takas yükümlülükleri en geç saat 12.30'a, repo karşılığı menkul kıymet bildirimleri ise en geç saat 11.50'ye kadar yerine getirilecek. 20-21 Ocak 2005 tarihlerinde Tahvil ve Bono Piyasası Kesin Alım Satım ve Repo Ters Repo Pazarları'nda işlem ve takas yapılmayacak. Tahvil ve Bono Piyasası tescil işlemleri 21 Ocak 2005 Cuma gününün resmi tatil olması nedeniyle bir sonraki hafta Cuma günü, 28 Ocak 2005 tarihinde mevzuatla belirlenmiş esaslar çerçevesinde gerçekleştirilecek. 
     İMKB Uluslararası Pazar Depo Sertifikaları Piyasası'nda 19, 20 ve 21 Ocak 2005 tarihlerinde işlem yapılmayacaktır. Daha önce gerçekleşmiş işlemlerin takas sürelerinin hesaplanmasında 19 Ocak 2005 tarihi işgünü, 20 ve 21 Ocak 2005 tarihleri tatil olarak kabul edilecektir. 
     İMKB Uluslararası Pazar Uluslararası Tahvil ve Bono Piyasası'nda 19 Ocak 2005 tarihinde işlemler 10.00-12.00 saatleri arasında yapılacak, 20 ve 21 Ocak 2005 tarihinde işlem yapılmayacak. Daha önce gerçekleşmiş işlemlerin takas tarihlerinin belirlenmesinde 19 Ocak 2005 tarihi işgünü, 20 ve 21 Ocak 2005 tarihleri ise tatil olarak kabul edilecek.'' 

     
</TEXT>
</DOC>
