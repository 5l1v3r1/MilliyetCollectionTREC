<DOC>
<DOCNO> 312585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/axspo02.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
O bir sanal yıldız 
</HEADLINE>
<TEXT>


Anelka sanki Play Station için yaratılmış bir oyuncu. Kaprislerle dolu. İsteklerinin sonu olmayan şımarık çocuklar gibi. Ancak Tanrı kazanması için her türlü özelliği vermiş 


Fenerbahçe'nin büyük umutlarla renklerine bağladığı Nicolas Anelka'yı, Real Madrid macerası sırasında yakından takip eden İspanyol gazeteci Francisco Losantos tespitlerini Milliyet'e değerlendirdi. İşte Losantos'un Fransız yıldız ile ilgili analizi 
"Esteralla Virtual." Karşılığı sanal yıldız. İspanyollar'ın Anelka için taktığı isim buydu. Anelka, sanki Play Station için yaratılmış mükemmel bir oyuncu. İspanya'ya gelişinden gidişine kadar hiçbir gazeteci onunla özel konuşma fırsatı bulamadı. Kardeşi Didier onun yerine tüm soruları yanıtlıyordu. Antrenman sonrası gazeteciler kendisini yalnız yakaladığında hemen cep telefonunu kulağına götürür, "müsait değilim" cevabını verirdi. Tam bir Michael Jackson. Kaprislerle dolu, isteklerinin sonu olmayan şımarık bir çocuk. Anelka sahada da sanaldı. Real Madrid forması altında akıllarda kalacak önemli bir maç çıkarmadı. Geçimsizdi. Arkadaşları ve hocası aleyhine çekinmeden konuştu. Onları basın önünde küçük düşürdü. 
Anelka olağanüstü fizik gücü olan Tanrı'nın özenerek yarattığı bir futbolcu. Kazanmak için her özelliğe sahip. Çevresi onu sürekli megastar olarak gördü. Milyon dolarların havada uçuştuğu her transfer sonunda karlı çıkan hep kardeşi Didier oldu. Kısacası aile şirketi kurdular. Toshack, Real Madrid'i çalıştırırken, Anelka için "İyi vücut yapmış. Ben yerinde olsam manken olurdum" yorumunda bulunmuştu. 

Özür diledi ama... 
Real Madrid'te arkadaşlarının sürekli kendisine oynamasını istedi. Takımın oyun yapısının ona uymadığını söyledi. Bu yüzden maçlarda ve antrenmanlarda gerginlikler yaşandı. Sonunda Anelka'ya isyan bayrağı çekildi. Oyuncular bir an önce gönderilmesi konusunda baskı yaptılar. Anelka tepki üzerine 45 gün cezalandırıldı ardından takım bulması istendi. Defalarca arkadaşlarından ve kulüpten özür diledi ancak işleri düzeltemedi. Real Madrid yönetimi sakatlıklar yüzünden forvette büyük sıkıntı çekmesine rağmen geri adım atmadı, milyon dolarları çöpe atarak bir yıl dolmadan kendini yolladı. 

Daum'un zor kararı 

YUSUF KOBAL 

FENERBAHÇE Samsunspor maçının hazırlıklarını dün sabah yaptığı antrenmanla tamamladı. Sarı - Lacivertliler, öğleden sonra Samsun'a hareket ederken, sakatlıkları süren Luciano ve Hooijdonk kadroya alınmadı. Son antrenmanda Anelka'yı forvette deneyen Daum'un ilk onbirde kararsız kaldığı, Fransız yıldıza şans vermesi halinde Selçuk'u kenara çekmeyi planladığı öğrenildi. Bu arada UEFA Kupası'nda Real Zaragoza ile oynanacak maçın biletleri satışa çıktı. 


</TEXT>
</DOC>
