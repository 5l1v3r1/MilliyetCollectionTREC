<DOC>
<DOCNO> 311889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/siyaset/siy06.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağımsızlık referandumu' 
</HEADLINE>
<TEXT>


İHSAN DÖRTKARDEŞ DHA 


Kuzey Irak'taki bazı kentlerde yapılan referandumdan yüzde 99.5 oranında "Bağımsızlık" istemi çıktı. Musul, Dohuk, Erbil, Süleymaniye ve Kerkük'te "Sivil Kürdistan Referandum Hareketi" adlı grubun organizasyonuyla, "Irak'la birleşmek mi, yoksa ayrılıp bağımsız bir devlet mi olmak istiyorsunuz " konusunda refarandum yapılması için, seçim sandıklarının yanına referandum sandıkları da konuldu. Bağımsızlık isteyenler Kürt, federal sistemi isteyenler de Irak bayrağı yanındaki kutuya mühür vurdu. Hareketin Erbil Komite Üyesi Bekes Hemed Kadir, yaptığı açıklamada, Kürtlerin tamamına yakınının bağımsızlık istediğini kaydetti. Kadir, şunları söyledi "Sandıklar Arap ve dünya medyasıyla hukukçuların gözetiminde açılıp oy sayımı yapıldı. Büyük çoğunluk, Kürdistan'ın bağımsız olmasını talep etti. Bunun yanında çok küçük bir azınlık da Irak'la birlik olmayı, federasyonu istedi. Kürdistan halkının yüzde 99.5'i bağımsızlık istedi." 



</TEXT>
</DOC>
