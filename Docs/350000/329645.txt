<DOC>
<DOCNO> 329645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun38.html </URL>
<DATE> 2005/04/02/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Romaya ziyaretçi akını 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün sağlık durumunun ciddileşmesi nedeniyle başta Vatikan ve civarı olmak üzere Roma'ya ziyaretçi akını başladı. 
     İtalya'nın değişik kentlerinden ve yurtdışından gelen ziyaretçilerin artışı, Roma'daki Sivil Savunma Teşkilatı'nı da harekete geçirdi. 
     Sivil Savunma yetkilileri, bugün akşam saatlerinde yaptıkları açıklamada, ziyaretçi sayısındaki artışın kentte kargaşa ve izdiham yaratabileceğini belirterek, kentin belirli alanlarının konukların ağırlanması için kullanılacağını duyurdular. 
     İtalyan hükümeti, Vatikan ve İtalya Katolik Piskoposlar Kurulu ile bu konuda temasa geçtiklerini belirten yetkililerin verdikleri bilgilere göre, Roma'nın ünlü Olimpiyat Stadı, Flaminio Stadı ve kentin kenar mahallelerinden biri konumundaki Tor Vergata bölgesi ziyaretçilerin ağırlanması için tahsis edilecek. 
     Öte yandan, Roma Belediyesi de dünden itibaren kent merkezi ile Vatikan arasındaki belediye otobüs seferlerinin sayısını arttırdı. 
     Ölüm döşeğindeki Papa'ya moral destek için dün gece Vatikan'daki Aziz Petrus Meydanı'nda düzenlenen özel dua merasimine yaklaşık 50 bin kişi katılmıştı. 
     Bu gece düzenlenecek dua merasimine de yüksek düzeyde katılım bekleniyor. 
     
</TEXT>
</DOC>
