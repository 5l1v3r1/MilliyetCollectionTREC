<DOC>
<DOCNO> 331218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur21.html </URL>
<DATE> 2005/04/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Oğlunun sınıf başkanı olmasına karşı çıkan öğretmeni dövdü 
</HEADLINE>
<TEXT>

     Ayşenur YAMAN DHA 

      DÜZCE'nin Akçakoca İlçesi'ndeki lisede coğrafya öğretmeni Muzaffer Tan, sınıf başkanlığı seçimine aday olmasına izin vermediği öğrencisi Emre Horoz'un babası Erdal Horoz'un saldırısına uğradı. Yüzüne bir yumruk alan öğretmen Muzaffer Tan 20 gün 'iş göremez' raporu aldı. 
     Akçakoca Lisesi'nde coğrafya öğretmenliği yapan Muzaffer Tan, sınıf öğretmeni olduğu 10 A sınıfında yapılacak başkanlık seçimlerine aday olan Emre Horoz'u dün yanına çağırıp, başkanlık yapamayacağı konusunda uyardı ve aday olmamasını söyledi. Emre Horoz eve gittiğinde babası Erdal Horoz'a öğretmeninin sınıf başkanlığına aday olmasına karşı geldiğini söyledi. Bu sabah okul yanındaki sokakta Muzaffer Tan ile karşılaşan Erdal Horoz, öğretmenle konuşmak istedi. Muzaffer Tan'ın konuşmak istememesi üzerine sinirlenen Erdal Horoz, öğretmene saldırıp yüzüne yumruk attı. Öğretmen Tan ile Horoz daha sonra kavga edip karşılıklı birbirlerine vurmaya başladı. Çevredekilerin araya girmesiyle Tan ve Horoz yatıştırıldı. Akçakoca Devlet Hastanesi'ne giden Muzaffer Tan 20 gün, Erdal Horoz ise 12 gün 'iş göremez' raporu aldı. Tarafların karşılıklı şikayeti üzerine soruşturma başlatıldı. 
     Sabah okula giderken öğrenci velisi ile sokakta karşılaştığını söyleyen Muzaffer Tan, "10 A sınıfında başkanlık seçimi vardı. Öğrencim de başkanlığa aday olmak istedi. Ben de sınıf öğretmeni olduğum için haylaz bir öğrenci olan öğrencimi başkan olamayacağı konusunda uyardım. Kendisi de bunu velisine anlatmış. Bu sabah okula giderken öğrenci velisi yanıma gelerek Sizinle bir konuda görüşebilir miyiz ' dedi. Ben de konuşacak birşey olmadığın söyledim. Sonra yüzüme yumruk attı. Kaçmaya çalıştım ama üzerime geldi. Sonra kavga ettik. 23 yıllık öğretmenliğim süresince ilk defa böyle birşeyle karşılaşıyorum'' dedi. Kavga sırasında üzerindeki elbiseleri yırtılan, burnu kanayan ve vücudunda ezilmeler olan Muzaffer Tan öğretmenliği sırasında hukuk fakültesinden de mezun olarak avukatlık da yaptığını söyledi. 
     
</TEXT>
</DOC>
