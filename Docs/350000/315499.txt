<DOC>
<DOCNO> 315499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur05.html </URL>
<DATE> 2005/02/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Diyanet Bilgisayar oyunları zararlı 
</HEADLINE>
<TEXT>

     Diyanet İşleri Başkanlığı, bilgisayar oyunlarını, çoğunun şiddet içerikli olması nedeniyle, çocuklara zararlı buldu ve ailelere "Bu tarz oyunları çocuklarınızdan uzak tutun" uyarısında bulundu. 
     Diyanet İşleri Başkanlığı Diyanet Dergisi'nin yeni sayısında şiddet olgusunu ele aldı. Din İşleri Yüksek Kurulu Uzmanı Abdurrahman Akbaş, dergide yer alan "Bilgisayar ve Şiddet" konul yazısında, oyunun çocuklar için bir ihtiyaç olduğu, ancak son yıllarda, "köşe kapmaca", "misket", "topaç", "sek sek" gibi oyunlar yerine çocukların bilgisayar oyunlarını tercih ettiğine değindi. Bilgisayar oyunlarının ise pek azının eğitici ve öğretici olduğuna dikkat çekilen yazıda, şiddet içeren oyunların üzerinde özellikle durulması gerektiği belirtildi. 
     
     "YAŞAMAK İÇİN YOK ET FELSEFESİ AŞILANIYOR" 
     Oyunların "yaşamak için yok et" düşüncesini çocuklara aşıladığı ve kişiyi hoşgörüden uzaklaştırdığı ifade edilen yazıda, çocukların insan bedenini parçalayan oyun kahramanlarını kendilerine örnek aldıkları belirtildi. 
     Yazıda, "Yine şiddet içerikli oyun ve filmleri izleyen çocuklar, olayların sebep ve neticesini sorgulamamakta, hayatı bir oyun gibi algılamakta" denilirken, bu durumun çocuklar üzerinde olumsuz etki yarattığı ve sosyal-ailevi ilişkilerini de etkilediği kaydedildi. 
     
     "ZARARLI AKIMLARIN SEMBOLLERİ KULLANILIYOR" 
     Yazıda, bu oyunlarda genellikle yabancı kültür ve değerlerin reklamlarının yapıldığı, zararlı akımların, farklı inanışların sembollerinin kullanıldığına değinilirken, "Bu oyunları oynayan çocuklarımız, kendi kültür dünyamıza yabancılaşmakta, farkında olmadan zararlı akımların etkisi altında kalabilmektedir" denildi. 
     
     "ÇOCUKLARINIZI KONTROL EDİN" 
     Şiddet ve saldırganlığın çocukluk dönemlerinde öğrenildiği anımsatılan yazıda, anne ve babalara "çocuklarınıza şiddet uygulamayın", "onlara zaman ayırın", "değer verin", "çocuklarınızın ne tür bilgisayar oyunları oynadıklarını ve ne tür filmler izlediklerini kontrol edin" ve "şiddetin insan ilişkilerine acı verdiğini ikna edici biçimde anlatın" önerilerinde bulunuldu. 
     Yazıda, "Bu oyunlara alternatif olarak, çocukların derslerine yardımcı olacak, eğlendirerek eğiten, dini ve ahlaki milli değerlerimizi aşılayan, güzellik, iyilik şefkat, yardımseverlik ve başkalarını düşünme gibi olumlu niteliklere sahip CD'ler satın alınmalıdır" denildi. 
     
</TEXT>
</DOC>
