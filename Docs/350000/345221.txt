<DOC>
<DOCNO> 345221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/siy06.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diaspora tartışmayı istemiyor' 
</HEADLINE>
<TEXT>


ÖMER ERBİL İstanbul 


Boğaziçi Üniversitesi'nde yarın başlayacak ve 3 gün boyunca ağırlıklı olarak Ermeni soykırımı iddiaları konusunda resmi tezi sorgulayan tarihçi, sosyolog ve gazetecilerin katılacağı konferansın tartışmaları sürüyor. 
Prof. AYHAN AKTAR Tarihçi Bizi davet etmediler. Onları ciddiye almıyorum. Bu toplantı Türkiye'nin demokratik standartlarının yüksekliğini gösterir. Toplantıya katılanların ne söylediği önemli. 
ETYEN MAHÇUPYAN Gazeteci Tarihçiler ilk defa bu konuda sempozyum düzenliyorlar. Diasporanın milliyetçi kanadı 'Türkiye, mümkün olduğu kadar bu meseleyi kabul etmesin' istiyor. Kendi siyasetleri devam etsin diye. Bu tartışmaların ülkemizde başlamış olması diasporanın elini kolunu bağladı. 
FEHMİ KORU Gazeteci Bilimsel gördüğüm her toplantıya katılıyorum. Öbür taraf dediğiniz kişiler de çağırsalar katılırım. Türkiye'nin bu kadar keskin bir cepheleşme içinde olduğunu sanmıyorum. 
ORAL ÇALIŞLAR Gazeteci 'Arşivlerimiz, belgelerimiz açıldı, herkes tartışsın' gibi konuşmaların aslında resmi görüş dışındaki söylemlere pek de açık olmadığını düşünüyorum. Resmi söylem dışında bunu tartışabilecek bir akademik birikim olduğu inancındayım. 

İlter Türkmen gitmiyor 

İSTANBUL Milliyet 

Eski Dışişleri bakanlarından İlter Türkmen, tartışma yaratan Ermeni konferansına katılmaktan vazgeçti. Kararını, konferansın düzenleyicilerine bildiren İlter Türkmen, şu açıklamayı yaptı "Teklifi Madrid'deyken aldım. Panel denmişti. Konferans olduğunu bilmiyordum. Basın bildirisini görünce vazgeçtim. 'Devletin resmi politikasına karşı seslerin yükselmesi konferansı' diyor basın bildirisinde. Devletin tezi 1915 olaylarına soykırım denemeyeceğidir. Konferansın teması bu teze karşı. Yani çeşitli düşüncelerin konuşulduğu bir konferans olmadığını gördüm. Ben 1915 Ermeni olaylarını bir soykırım olarak görmüyorum. Hukuken buna soykırım denmesi doğru değil. Tarihi açıdan da ispatı yok. Bundan dolayı da konferansa katılmayı uygun bulmadım." 


</TEXT>
</DOC>
