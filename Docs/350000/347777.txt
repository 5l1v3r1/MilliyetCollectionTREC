<DOC>
<DOCNO> 347777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun40.html </URL>
<DATE> 2005/06/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kölner Express Birlik partileri, Türkiye'yi engellemek istiyor 
</HEADLINE>
<TEXT>

     Kölner Express gazetesi, Birlik partilerinin CDU CSU Türkiye'nin AB üyeliğini engellemek istediğini yazdı. 
     Gazetede, ''Merkel Başbakan olursam bunları yapacağım'' başlığıyla verilen haberde, Birlik partilerinin seçim programlarını 11 Temmuz'da açıklayacakları, Hıristiyan Demokrat Birlik Partisi CDU Genel Başkanı Angela Merkel'in şimdiden ima ettiği 5 seçim konusu arasında Türkiye'nin AB üyeliğinin de bulunduğu belirtildi. 
     Birlik partilerinin Türkiye'nin AB üyeliğini engellemek istediklerine işaret edilen haberde, Birlik partilerinin tam üyelik müzakereleri yerine ''ucu açık'' müzakereler yapılması için çaba harcayacakları savunuldu. 
     Haberde ayrıca, Merkel'in, Başbakan olması durumunda, gelir vergisini düşürmeyi, buna karşılık katma değer vergisini artırmayı düşündüğü, bürokrasiyi azaltmak ve istihdam yaratmak için de yeni teknolojilerden daha yoğun şekilde istifade etmek istediği belirtildi. 
     Öte yandan, ''Soester Anzeiger'' adlı gazete, Türkiye konusunun olası bir erken genel seçimde gündeme getirilmesiyle ilgili bir yorumda şu görüşlere yer verdi 
     ''Asıl soru, Türkiye'nin AB üyeliğine ilişkin tartışmanın seçim kampanyasında dile getirilip getirilmemesi gerektiği değil, bunun nasıl yapılacağıdır. Tecrübeler göstermiştir ki seçim kampanyalarında Türkiye karşıtı kartlar her zaman Birlik partilerinin kaybetmekten korktuğu zamanlarda oynanmıştır. Bu korkunun şu anda fazla baskın olmaması, umutlu olmak için bir neden teşkil ediyor. CDU ve özellikle de CSU, ucuz popülizmle aşırı sağdaki oyları toplama girişimine karşı direnmelidirler.'' CSU tarafından ortaya atılan, federal hükümetin, Türkiye'ye olan sadakati nedeniyle Fransa'daki anayasa referandumunun başarısız olmasına katkı sağladığı iddiasının düşündürücü olduğu görüşüne yer verilen yorumda, ''Güvenilir analizlerin ortaya koyduğu kadarıyla komşularımızın çoğu, ülkelerinin ve AB'nin ekonomik durumundan memnun olmadıkları için 'hayır' dediler. Fransa'da ekonomi, büyüme, istihdam söz konusuydu. Almanya'da da bunlar söz konusu olacaktır'' denildi. 
     
</TEXT>
</DOC>
