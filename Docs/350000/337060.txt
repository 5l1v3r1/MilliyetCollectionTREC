<DOC>
<DOCNO> 337060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy41.html </URL>
<DATE> 2005/04/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan İslam'ın önüne arkasına sıfat getirilmesi gerekmez 
</HEADLINE>
<TEXT>

     Başbakan Recep Tayip Erdoğan, 11 Eylül saldırılarından sonra ''ılımlı İslam'' lafının ortalıkta çok dolaştığını, bunun farklı yorumlara neden olduğunu belirterek, ''İslam'ın önüne ve arkasına farklı sıfat getirilmesi gerekmez'' dedi. 
     Edinilen bilgiye göre, Başbakan Erdoğan'ın Avustralya Başbakanı John Howard'ın onuruna İstanbul'da verdiği yemek samimi bir ortamda geçti. 
     Yemekteki görüşmede, terörizm, İsrail-Filistin sorunu, Irak, Türkiye'nin Avrupa Birliği'ne AB üyeliği ve Kıbrıs gibi konular gündeme geldi. 
     Başbakan Erdoğan'ın İsrail ve Filistin'e yapacağı ziyarete değinmesi üzerine Avustralya Başbakanı Howard, ''İsrail-Filistin barışının bütün dünyaya yansımaları olacak. Terörizmin gerekçelerinin zemini büyük ölçüde ortadan kalkacak. Terörizmin önünü kesecek faktörlerden biri de Endonezya ve Türkiye gibi ılımlı İslam ülkelerinde demokrasinin yerleşmesidir'' dedi. 
     Bunun üzerine Başbakan Erdoğan, ''ılımlı İslam'' ifadesine karşı çıkarak, şunları kaydetti 
     ''11 Eylül saldırılarından sonra 'ılımlı İslam' lafı ortalıkta çok dolaşıyor. 'Ilımlı İslam' çok farklı yorumlara neden oluyor. Bunu düzeltmek istiyorum. İslam'ın önüne ve arkasına farklı sıfat getirilmesi gerekmez. İslam barış demektir. Dolayısıyla İslam, önünde herhangi bir sıfat olmaksızın her türlü aşırılığı reddeder. Her türlü fanatizme karşıdır. İslam inancına göre, bir insanın öldürülmesi bütün insanlığın öldürülmesi gibidir. Bunu söylemek için 'ılımlı İslam' gerekmez. 
     11 Eylül'den sonra batıda terör ile İslam'ı özdeşleştiren birtakım yaklaşımlar da çoğaldı. Bundan, geniş İslam dünyası çok ciddi ölçüde rahatsız oldu. 'İslamcı terör', 'İslami terör' gibi ifadeler yanlış. Bu tür adlandırmaların sadece İslam için değil, diğer dinler için yapılması da yanlış. Çünkü hiçbir din terörizmi onaylamaz. Nasıl 'Hıristiyan terör', 'Musevi terör' denmiyorsa, 'İslami terör' demek de yanlıştır. 
     Müslümanlar'ın, Hıristiyanlar'ın ve Museviler'in içinden teröristler çıkabilir. Onun yaptığını bütün bir dinin mensuplarına mal etmek yanlış ve inciticidir. Samimi dindarları rencide eder ve bu da teröristlerin işine gelir.'' -TERÖR VE IRAK- Başbakan Erdoğan, Türkiye'nin terörizm ile mücadelede 40 bine yakın şehit verdiğini hatırlatarak, teröre karşı uluslararası ortak bir platform oluşturulmasının önemini vurguladı. 
     Erdoğan, ''Bazı ülkeler PKK'yı terör listesine alıyorlar, ama PKK'nın mali kaynaklarını kurutma konusunda yeteri kadar özenli davranmıyorlar'' dedi. 
     Irak konusunda da Türkiye'nin tezlerini anlatan Erdoğan, Irak Başbakanı İbrahim Caferi'nin, 29-30 Nisan tarihlerinde yapılacak ''Irak'a Komşu Ülkeler Konferansı''na katılmak üzere Türkiye'ye geleceğini söyledi. 
     
     HOWARD'IN İFADE DÜZELTMESİ 
     Bu arada Avustralya Başbakanı Howard, ''ılımlı İslam'' ifadesini düzelterek, ''kendisinin gerçek İslam'ı kastettiğini'' bildirdi. 
     John Howard, Türkiye'nin AB konusundaki çalışmalarını takdirle izlediklerini de belirterek, Türkiye'nin birliğe alınmasıyla İslam ve Hıristiyanlık arasında bir köprü olacağını söyledi. 
     Türkiye'nin AB'ye alınması konusunda Avrupalılar'ın büyük bir sınav vereceğini dile getiren Howard, PKK konusunda da ''PKK KONGRA-GEL'i terör örgütü listesine alma prosedürünü işletiyoruz. Bizde kesinlikle böyle bir şey olmaz. Bir ülkeyi terör listesine aldığımız zaman onun bütün illegal yapılanmalarını, mali kaynaklarını kontrol altına alacak şekilde davranırız'' dedi. 
     
</TEXT>
</DOC>
