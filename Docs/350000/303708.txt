<DOC>
<DOCNO> 303708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy09.html </URL>
<DATE> 2005/01/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
CHP'de muhalifler de parçalı... 
</HEADLINE>
<TEXT>

     Şişli Belediye Başkanı Mustafa Sarıgül'ün CHP'den ihracına Yüksek Disiplin Kurulu'dan YDK ret kararı çıkması, CHP'nin muhalif milletvekillerini hareketlendirdi. 
     Muhalif milletvekilleri, kurultay çalışmalarını yürütmek üzere bir ofis kiraladılar. 
     CHP'li muhalif milletvekilleri, Şişli Belediye Başkanı Sarıgül hakkında YDK'dan çıkan karar ve Genel Başkan Deniz Baykal'ın kurultay çağrısı üzerine çalışmalarını hızlandırdı. Sarıgül'e destek veren milletvekilleri, "partide değişim ve dönüşüm" için bir dizi proje üretme kararı aldı. Milletvekillerinin "Partide artık ben değil, biz dönemi başlıyor" şeklinde özetledikleri projeler, çeşitli alanlardan oluşacak, parti örgütleri ve kurultay delegeleriyle paylaşılacak. 
     
     OFİS KİRALADILAR 
     TBMM'de bugün düzenleyecekleri basın toplantısıyla Baykal'ı istifaya çağıracak olan milletvekilleri, kurultay çalışmalarını da Tahran Caddesi üzerinde kiraladıkları ofisten sürdürecek. Kurultaya kadar olan süre içinde ofise Sarıgül'ün de kimi zaman geleceği ve "değerlendirme toplantılarına" katılacağı öğrenildi. Ofiste bilgisayar, faks ve telefon dahil tüm büro aletlerinin sağlandığı öğrenildi. 
     
     "700-800 DELEGENİN DESTEĞİNİ ALACAK" 
     Sarıgül'e destek veren milletvekilleri, Sarıgül'ün kurultayda 700-800 kurultay delegesinin oyunu alacağına inandıklarını ifade ediyor. Sarıgül hakkında verilen YDK kararını "tarihi" olarak değerlendiren milletvekilleri, Baykal'ı "hezeyan" içinde hareket etmekle suçlayarak, önümüzdeki günlerde partide safların daha da netleşeceğini ve bazı milletvekillerinin kendilerine katılacağını savunuyor. Sarıgül'ü desteklediğeini açıklayan Diyarbakır Milletvekili Muhsin Koçyiğit bunun ilk örneği oldu. 
     
     MUHALİFLER DE PARÇALI 
     Kurultayın bu ay sonunda yapılacak olmasına karşın, muhalifler de kendi aralarında parçalı bir görüntü çiziyor. 
     Önceleri "İktidara Yürüyüş Hareketi" adıyla ortak hareket eden milletvekillerinden Hakkı Akalın, Nurettin Sözen ve Mustafa Sayar Sarıgül'ün "ılımlı İslamcı" olduğu gerekçesiyle 30'lardan kopmuşlardı. Kemal Derviş, Zeynep Damla Gürel ve Memduh Hacıoğlu'nun da Baykal ve parti yönetimine karşı olduğu biliniyor. 
     
     15 AYDA ÜÇ KURULTAY 
     CHP, son 15 ayda üç kurultay gerçekleştirdi. 
     Kurultaylarda Baykal'ın delegeden aldığı oyların azalması dikkat çekti. 2003 yılının Ekim ayında yapılan kurultayda 973 delegenin oyunu alan Baykal, basına kapalı olarak 
     gerçekleştirilen geçen yılki kurultayda ise 781 delegenin "güven oyunu" almıştı. 
     
</TEXT>
</DOC>
