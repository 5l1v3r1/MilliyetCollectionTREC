<DOC>
<DOCNO> 304657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko12.html </URL>
<DATE> 2005/01/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hisse senetleri yılın ilk haftasında ortalama yüzde 1.35 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri yılın ilk haftasında ortalama yüzde 1.35 oranında değer kazandı. 
     İlk hafta içinde 25,602 puana kadar yükseliş kaydederek tarihi rekor seviyeleri gören Bileşik Endeks, bir miktar kar satışı ile karşılaştı. 
     ABD Merkez Bankası FED'in faiz toplantısına ilişkin tutanakların açıklanmasının ardından, ABD'nin agresif faiz artırımına gideceği görüşünün oluşması, yurtdışı piyasalara olduğu gibi İMKB'ye de olumsuz yönde yansıdı ve Bilesik Endeks 24,237 puana kadar geriledi. 
     Uzmanlar, yaşanan düşüş hareketinde kısa vadede önemli bir beklentinin bulunmamasının da etkili olduğunu vurgulayarak, haftanın son işlem gününde piyasanın, gelen tepki alımları ve ABD istihdam verilerinin beklenenden daha olumsuz gelmesiyle rahatladığını ifade ediyor. 
     Borsa uzmanları, önümüzdeki hafta, Koç Holding'in Yapı Kredi Bankası ile ilgili olarak yapacağı görüşme ve yurtdışı piyasalardaki gelişmelerin borsa üzerinde etkili olmasının beklendiğini kaydediyor. 
     
     ÖZETLE PİYASALAR 
     Borsa, dalgalı bir seyirin ardından yılın ilk haftasını artışla kapatırken, İMKB Tahvil ve Bono Piyasası'ndaki ortalama oranlarda yarım puanın altında kalan düşüşler oldu. Altın fiyatları ve dolar dışındaki döviz birimleri gerilerken, mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 1.35 oranında değer kazandı. 24 ayar külçe altının gram satış fiyatı yüzde 1.83, Cumhuriyet altınının satış fiyatı da yüzde 1.54 geriledi. Türk Lirası karşısında dolar yüzde 1.25 değer kazanırken, euro yüzde 1.52 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.14 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.33, haftalık reponun net getirisi yüzde 0.27 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.90'lık artışla başladı. Salı günü ortalama yüzde 1.58 gerileyen endeks, Çarşamba günü de ortalama yüzde 2.47 oranında düştü. Perşembe günün yatay bir seyir sonucunda ortalama yüzde 0.57 yükselen endeks, Cuma günü gelen tepki alımlarıyla ortalama yüzde 3.04 yükseldi. 
     Endeks, geçen hafta boyunca 336.57 puanlık artışla 24,971.68 puandan 25,308.25 puana yükseldi. Hisse senetlerindeki haftalık ortalama artış yüzde 1.35 oldu. 
     İMKB Ulusal-Mali Endeksi 701.39 puan artışla 35,487.78 puandan 36,189.17 puana, İMKB Ulusal-Sanayi Endeksi 28.59 puan artışla 20,885.47 puandan 20,914.06 puana ve İMKB Ulusal-Hizmetler Endeksi 459.92 puan artışla 13,914.12 puandan 14,374.04 puana yükseldi. 
     Böylece, mali grup hisseleri ortalama yüzde 1.98 oranında, sanayi grubu hisseleri ortalama yüzde 0.14 oranında ve hizmetler grubu hisseler de ortalama yüzde 3.31 oranında değer kazandı. 
     
     KAZANANLAR VE KAYBEDENLER 
     Borsada yılın ilk haftasında işlem gören 308 hisse senedinden 166'sı değer kazanırken, 116 hisse senedi değer yitirdi, 26 hisse senedinin değeri değişmedi. 
     Geçen hafta en yüksek oranlı artış, yüzde 28.16 ile Yapı Kredi Sigorta hisselerinde gerçekleşti. Yüzde 24.32'lik artışla Kaplamin hisseleri ikinci ve yüzde 24.19'luk artışla Ayen Enerji hisseleri üçüncü oldu. 
     En yüksek oranlı düşüş ise yüzde 17.86 ile Makina Takım hisselerinde oldu. Yüzde 16.28'lik düşüşle Transtürk Holding hisseleri ikinci ve yüzde 15.13'lük düşüşle de Pera Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 374 milyon 901.3 bin adet hisse senedi işlem gördü ve karşılığında 4 milyar 507 milyon 932.7 bin YTL'lik işlem hacmi gerçekleşti. 
     
     DÖVİZ 
     Geçen hafta, Dolar haricindeki tüm döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.25 oranında değer kazanırken, euro yüzde 1.52 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.170 YTL artarak 1.3750 YTL'ye çıkarken, euronun satış fiyatı 0.0280 YTL düşerek 1.8200 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.14 düşüşle 2.5950 YTL'ye ve İsviçre Frangı'nın satış fiyatı da yüzde 2.33 düşüşle 1.1750 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3920 YTL'den, Euro 1.8200 YTL'den, İngiliz Sterlini 2.6070 YTL'den ve İsviçre Frangı da 1.1760 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.83 oranında, Cumhuriyet altınının satış fiyatı da yüzde 1.54 oranında geriledi. 
     Külçe altının gram satış fiyatı 18.80 YTL'ye, Cumhuriyet altınının satış fiyatı da 128.00 YTL'ye indi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 0.57 oranında düşerek, 18.82 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.14 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 806 puan düşerek 556,276 puandan 555,470 puana geriledi. 
     Geçen haftanın en çok değer kazanan katılma belgeleri, yüzde 3.67'lik artışla Oyakbank B Tipi Yabancı Menkul Kıymetler Fonu, yüzde 3.08'lik artışla Ata B Tipi Yabancı Menkul Kıymetler Yatırım Fonu ve yüzde 2.92'lik artışla da Koçbank B Tipi Tahvil Bono Fonu olarak sıralandılar. 
     Haftanın en çok değer yitiren katılma belgeleri ise yüzde 3.39'luk düşüşle Pamukbank A Tipi Değişken Fon, yüzde 3.31'lik düşüşle Meksa A Tipi Değişken Fon ve yüzde 2.84'lük düşüşle İş Yatırım A Tipi Değişken Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.31 ile yüzde 0.42 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.33 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 18.4 dolayında bulunan haftalık reponun net getirisi de yüzde 0.27 oldu. 
     
</TEXT>
</DOC>
