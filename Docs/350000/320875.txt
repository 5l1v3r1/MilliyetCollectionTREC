<DOC>
<DOCNO> 320875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas18.html </URL>
<DATE> 2005/03/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rekortmen zeytin, sağlığa ve güzelliğe birebir... 
</HEADLINE>
<TEXT>

     Bu yıl yüzde 522.17 ile aylık bazda en fazla ihracat artışının yaşandığı zeytin ve zeytinyağının, kansere karşı yapılan ilaçlarda kullanıldığı, kalp-damar rahatsızlıklarına iyi geldiği ve yaşlanmayı geciktirdiği belirtildi. 
     Türkiye İhracatçılar Meclisi TİM verilerine göre, geçen yıl şubat ayında 4 milyon 917 bin dolar olarak gerçekleştirilen zeytin ve zeytinyağı ihracatı, bu yılın aynı döneminde yüzde 522.17'lik artış ile 30 milyon 592 bin dolara çıktı. 
     İhracattaki ani artışıyla dikkati çeken zeytin ve zeytinyağı, yeni çağın mucize bitkisi olarak nitelendirilirken, faydası adeta saymakla bitmiyor. 
     Çukurova Üniversitesi Ziraat Fakültesi Bahçe Bitkileri Bölümü Öğretim Üyesi Prof. Dr. Ömer Gezerel, AA muhabirine yaptığı açıklamada, zeytin ve zeytinyağının kalp-damar hastalıklarında kolesterol plakalarının damarlarda oluşmasını önlemesi ve kanserli hücrelerin çoğalmasını engellemesinin bilimsel araştırmalarla ortaya konulduğunu kaydetti. 
     Gezerel, zeytinyağının hipertansiyon gibi hastalıklara karşı da etkili sonuçlar verdiğini, ayrıca A, D, E ve K vitaminleri açısından çok zengin içerikli olduğunu söyledi. 
     Zeytin ve zeytinyağında hücre yenileyici ve yaşlanmayı geciktirici ''oleuropein'' maddesinin bulunduğunu vurgulayan Gezerel, bu maddenin başta ABD olmak üzere birçok gelişmiş ülkede kansere karşı yapılan ilaçlarda kullanıldığını belirtti. 
     Zeytinyağını diğer bitkisel yağlardan ayıran en önemli özelliğin, oleik asit zenginliği olduğunu ifade eden Gezerel, şunları kaydetti ''Bu asit özellikle meme kanserini tetikleyen Her-2 Neu veya ERB B-2 kötü genlerini durdurma özelliğine sahip. Ayrıca, sindirim sistemi hastalıklarına zeytinyağı öneriliyor. Çünkü, bu yağ tamamen doymamış yağ asitleri içeriyor. Böylece bu asitler vücutta biriken toksinlerin dışarı atılmasını sağlıyor. Ancak tükettiğimiz zeytinyağı sızma olmalı yani mümkün olduğu kadar rafine edilmemesi gerekir. Aksi takdirde rafinasyon sırasında sıcaklık etkisiyle yağdaki yararlı maddeler parçalanır.'' 
     
     GÜZELLİĞE DE ETKİLİ 
     Gezerel, özellikle son yıllarda zeytinyağının çeşitli ülkelerde kozmetik üreticilerinin gözdesi oluğunu vurguladı. 
     Gezerel, ''mucizevi'' diye nitelendirdiği zeytinyağının 5 bin yıl önce eski Mısır'da soyluların güzelleşmek için kullandıkları en önemli ürünler arasında yer aldığını anlattı. 
     Zeytinyağının en doğal kozmetik malzemesi olduğuna dikkati çeken Gezerel, kuru ciltleri kışın nemlendiren zeytinyağının egzamayı ve saçların dökülmesini önlediğini kaydetti. 
     Banyodan sonra cilde zeytinyağı ile masaj yapılmasını öneren Gezerel, ''Daha doğal olan sızma zeytinyağı, içindeki E vitamini ve oleik asit ile hücrelerin yenilenmesini sağlıyor'' dedi. 
     
     TÜRKİYE'DE TÜKETİMİ YAYGIN DEĞİL 
     Gezerel, Türkiye'nin önemli bir zeytin ve zeytinyağı üretici ve ihracatçısı olmasına karşın, tüketimin çok düşük olduğunu belirtti. 
     Gezerel, Dünya Sağlık Örgütü 2004 yılı verilerine göre, Türkiye'de 597 bin hektar alandan yaklaşık 1 milyon 800 bin ton zeytin üretildiğini yaklaşık 110 milyon zeytin ağacı bulunduğunu vurguladı. 
     Üretimdeki bu imkanlara karşın Türkiye'de kişi başına 800 gram zeytinyağı tüketiminin düştüğünü ifade eden Gezerel, şunları söyledi 
     ''Zeytin üreticisi ve ihracatçısı konumunda olan Türkiye'de yıllık zeytinyağı üretimi 100-150 bin ton arasında değişirken, tüketimi 50 bin ton civarında kalıyor. Türkiye'de yılda kişi başına 800 gram olan zeytinyağı tüketimi Yunanistan'da 21 kilogram, İtalya 11 litre civarında. İlaç ve hastane kuyruklarından kurtulmak istiyorsak, yıllık saf zeytinyağı tüketimimizi 10-15 litreye çıkarmalıyız.'' 
     
</TEXT>
</DOC>
