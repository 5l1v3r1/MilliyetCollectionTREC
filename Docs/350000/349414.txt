<DOC>
<DOCNO> 349414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo26.html </URL>
<DATE> 2005/06/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kubilay Hakan Yakın'ın en çok ihtiyacı olan özgüven... 
</HEADLINE>
<TEXT>

     Galatasaray'ın eski yıldız futbolcusu Kubilay Türkyılmaz, transfer olduğu sarı-kırmızılı kulüpte forma şansı bulamayan Hakan Yakın'ın özgüvene ihtiyacının olduğunu söyledi. 
     Galatasaray'ın resmi yayın organı Galatasaray Dergisi'ne açıklamalarda bulunan Kubilay, Hakan'ın bütün profesyonel kariyeri boyunca hangi takımda oynadıysa yıldız statüsünde olduğunu belirterek, ''Teknik direktörlerin de 1 numaralı adamıydı. Ancak Galatasaray'da yirmi kişilik kadroda bir futbolcu. Bunu anlaması ve alışması lazım. Şu anda kendisinin en çok ihtiyacı olan özgüven'' dedi. 
     Kubilay Türkyılmaz, Hakan Yakın'ın İsviçre'de kendi takımının 1 numaralı oyuncusu olduğunu, abisi Murat Yakın'ın da 2 numaralı oyuncusu olduğunu vurgulayarak, ''Ancak büyük takımlarda bu olmaz. Hakan Yakın bu durumu anlarsa kendisinde zaten var olan büyük potansiyeli ortaya çıkar. Zaten bu düşüncelerimi ona da anlattım ve mücadele etmesi gerektiğini söyledim'' diye konuştu. 
     
</TEXT>
</DOC>
