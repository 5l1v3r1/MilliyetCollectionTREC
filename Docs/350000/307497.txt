<DOC>
<DOCNO> 307497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko31.html </URL>
<DATE> 2005/01/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sabancı Ailesi, Akbank hissesi satacak... 
</HEADLINE>
<TEXT>

     Sabancı ailesinin yüzde 18.39'una sahip olduğu, banka sermayesinin yüzde 1.40'ına karşılık gelen hisse senetleri, yabancı kurumsal yatırımcılara satılacak. 
     Ak Yatırım Menkul Değerler A.Ş'den Borsa'ya gönderilen açıklamada, Akbank ortaklarından Sabancı ailesi fertlerinin yüzde 18.39'una sahip oldukları, şirket sermayesinin yüzde 1.40'ına tekabül eden, toplam 21 milyon YTL nominal bedelli hisse senetlerinin, beher 1 YTL nominal değerli hisse için 7.90 YTL fiyatla, yabancı kurumsal yatırımcılara, Ak Yatırım aracılığıyla Borsa Toptan Satışlar Pazarı'nda TSP satılacağı bildirildi. 
     Alıcılara HC İstanbul Menkul Değerler A.Ş.'nin aracılık edeceği kaydedilen açıklamada, söz konusu hisse senetlerinin Borsa'da ilk kez satışa sunulmak üzere SPK'nın ilgili tebliği gereğince, bugün itibariyle Takasbank'a depo edildiği belirtildi. 
     Bu kapsamda, TSP'de satılacak hisse senetlerinin 26 Ocak 2005 tarihi itibariyle Borsa'da işlem gören statüsüne geçeceği dile getirilen açıklamada, TSP'deki satış işleminin 26 Ocak 2005 tarihinde gerçekleştirilmesinin öngörüldüğü kaydedildi. 
     Açıklamada, ''Söz konusu işlemde beher hisse bedeli gerçekçi fiyat esaslarına uygun olarak belirlenmiştir. Fiyat, başvuru tarihinden önceki son 10 iş günü ağırlıklı ortalamaları alınarak hesaplanan baz fiyatın artı eksi yüzde 20 fiyat aralığındadır. Alıcı ve satıcı taraflar, takas işlemini Takasbank bünyesinde gerçekleştireceklerdir'' denildi. 
     Açıklamada, satışa konu hisse senetleri üzerinde devir veya satışı engelleyici rehin, haciz, teminat gibi herhangi bir kayıt bulunmadığı bildirildi. 
     
</TEXT>
</DOC>
