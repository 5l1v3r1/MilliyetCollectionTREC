<DOC>
<DOCNO> 328285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur56.html </URL>
<DATE> 2005/03/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bursa'da film gibi kovalamaca... 
</HEADLINE>
<TEXT>

     Bursa'nın merkez Osmangazi İlçesi'nde lastiğini patlattıkları otomobilden, içinde 2 bin YTL bulunduğu öğrenilen çantayı çaldıkları öne sürülen 5 zanlıdan 3'ü, polisin uzun süren kovalamacası sonucu yakalandı. 
     Alınan bilgiye göre, Fomara Caddesi'ndeki bir banka şubesinden 2 bin YTL para çektiği bildirilen Taylan Aytaç, banka çıkışında, 34 TA 4607 plakalı otomobilinin lastiğinin patlak olduğunu fark etti. 
     Aytaç'ın Acemler Mahallesi'nde bir benzin istasyonuna girerek lastiği değiştirdiği sırada, otomobildeki, içinde 2 bin YTL bulunan çantası kimliği belirsiz kişilerce çalındı. 
     İhbar üzerine olayla ilgili soruşturmayı başlatan güvenlik güçleri, Aytaç'ın çantasının, 34 DF 540 plakalı otomobilde bulunan 5 kişi tarafından çalındığını tespit etti. 
     Güvenlik güçleri, zanlıların içinde bulunduğu otomobili Bursa Yakın Çevre Yolu girişinde takibe başladı. Uzun süren kovalamacada, polisin ''dur'' uyarısına uymayarak, ters yöne giren zanlılar, Soğanlı Mahallesi'nde otomobili terk ederek kaçmaya çalıştı. 
     Polisin çevrede yaptığı araştırmalarda, zanlılardan Gökmen Ö, T.Y 16 ve Ali K, içinde para bulunan çanta ile yakalandı. 
     Zanlıların ifadeleri doğrultusunda, izlerini kaybettiren kişilerin Levent Ö. ve Cemal T. olduğu belirlendi. 
     Asayiş Şube Müdürlüğü'ne götürülen zanlıların, İstanbul'dan Bursa'ya gelerek, bankadan para tahsil eden kişileri takip edip, otomobillerinin lastiklerini değiştirdikleri sırada hırsızlık yaptıkları belirlendi. 
     Bursa'da daha önce değişik tarihlerde 5 kez aynı yöntemle hırsızlık yaptıklarını itiraf ettikleri öğrenilen zanlıların, polis tarafından bir haftadır çeşitli semtlerdeki yüksek binalardan dürbünle takip edildiği de bildirildi. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
