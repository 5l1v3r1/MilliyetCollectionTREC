<DOC>
<DOCNO> 303137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur05.html </URL>
<DATE> 2005/01/03/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Uyuşturucu bağımlısı genç, döner bıçağıyla 2 polisi yaraladı 
</HEADLINE>
<TEXT>

     Kağıthane'de, uçucu madde bağımlısı olduğu iddia edilen bir kişi, 2 polis memurunu bıçakla yaraladı. Bir polis memurunun da aynı olay sırasında arkadaşının silahından çıkan kurşunla yaralandığı bildirildi. 
     Talatpaşa Caddesi Ortabayır mevkiinde, uçucu madde bağımlısı bir kişinin bazı otomobillere zarar verdiği ihbarı üzerine olay yerine giden polis ekipleri, Bülent O. 26 ile karşılaştı. 
     Bülent O, kendisini engellemeye çalışan polis memurlarına yanında bulunan bıçakla saldırdı. Olayda, Gültepe Polis Merkezi'nde görevli Başkomiser Ahmet Bozkurt ve polis memuru Mehmet Sarıoğlu yaralandı. 
     Öte yandan, polis memuru Halil İbrahim Tel'in de olay sırasında yaşanan arbedede, arkadaşlarının silahlarından çıkan bir kurşunla bacağından yaralandığı öğrenildi. 
     Gırtlağından kesici bir aletle yaralanan Bülent O. ise çevrede toplanan vatandaşlarca linç edilmeye çalışıldı. Ekipler, vatandaşları güçlükle önledi. 
     Olayın ardından Şişli Etfal Eğitim ve Araştırma Hastanesi'ne kaldırılan polis memurları tedavi altına alındı. Yaralanan Bülent O'nun ise Haseki Hastanesi'ne kaldırıldığı bildirildi. 
     
     YARALI BAŞKOMİSERİN DURUMU CİDDİ 

     İstanbul Valisi Muammer Güler, Kağıthane'de bir uyuşturucu madde bağımlısı tarafından döner bıçağıyla yaralanan Başkomiser Ahmet Bozkurt'un sağlık durumunun ciddiyetini koruduğunu bildirdi. 
     Vali Güler, yaralı polisleri ziyaret ettiği Şişli Etfal Eğitim ve Araştırma Hastanesi'nden çıkarken yaptığı açıklamada, Gültepe Polis Merkezi'nde görevli polislerin, Kağıthane Talatpaşa Caddesi Ortabayır mevkiinde araçlara ve vatandaşlara zarar veren Bülent O'ya müdahale ettiğini hatırlattı. 
     Bu kişinin, müdahale sırasında elinde bulunan döner bıçağıyla Başkomiser Ahmet Bozkurt ve polis memuru Mehmet Sarıoğlu'nu yaraladığını belirten Güler, polis memuru İbrahim Tel'in de olay sırasında seken bir kurşunla yaralandığını bildirdi. 
     Başkomiser Bozkurt'un sağlık durumunun ciddiyetini koruduğunu ifade eden Güler, şunları kaydetti 
     ''Olaya neden olan Bülent O'nun 11 ayrı suçtan sabıkası bulunuyor. Narkotik polis tarafından aranan bir şahıstır. Daha önce de 4 kez bıçaklama olayına karışmış. Yine Gültepe'de 1 polis memurunu yaralamış ve 2 ay yatarak çıkmıştır. Bunların önüne geçmek için ceza infaz yasasının yeniden gözden geçirilmesi gerekir.'' Polisin zor şartlarda görev yaptığına da değinen Vali Muammer Güler, polisin, İstanbul halkının can ve mal güvenliğini sağlamak için yine ellerinden gelen tüm gayreti göstereceklerine inandığını söyledi. 
     Güler, polis memurlarının suç makinesi haline gelen bu kişiyi etkisiz hale getirirken olay yerinde olan vatandaşların zarar görmemesi için temkinli davrandığını ifade ederek, kamuoyunun da polisin yanında olması, ona moral vermesi gerektiğini kaydetti. 
     
</TEXT>
</DOC>
