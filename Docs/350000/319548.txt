<DOC>
<DOCNO> 319548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun27.html </URL>
<DATE> 2005/03/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rumlar, KKTC'ye yolcu getiren İsrail şirketini yasakladı... 
</HEADLINE>
<TEXT>

     Güney Kıbrıs Rum yönetimi Sivil Havacılık İdaresi, KKTC'deki kumarhaneler için İsrail'den müşteri getiren, Güney Kıbrıs ile İsrail arasında tarifeli seferler yapan İsrail Arkia şirketinin seferlerini yasakladı. 
     Rum Fileleftheros gazetesinin, ''Sadece 'işgal' altındaki casinolar için gelen turistlere kırmızı ışık'' başlığıyla verdiği habere göre, Rum Havacılık İdaresi, ''izin koşullarını ihlal etmesi'' nedeniyle İsrail şirketinin seferlerini durdurdu. 
     Gazete, Arkia hava yolu şirketiyle gelen İsrailli yolcuların Güney Kıbrıs'ta otel rezervasyonu yapmadığını, sabahleyin Güney Kıbrıs'a gelir gelmez KKTC'deki kumarhanelere yöneldiklerini, akşam ise Güney'e döndüklerini ve birçoğunun başka havayolu şirketiyle ülkelerine geri döndüğünü yazdı. 
     İsrail Turizm Bakanının seferlerin iptalini öğrenince çok sinirlendiğine dikkat çekilen haberde, İsrailli bakanın, dün bir İsrail gazetesine verdiği demecinde ''olaydan şoke olduğunu'' söylediği ve ''Madem 'Kıbrıs' Arkia'nın 'Kıbrıs'a seferlerini iptal etti biz de 'Kıbrıs Hava Yolları'nın İsrail'e seferlerini yasaklayarak, aynısını yapabiliriz'' dediği aktarıldı. 
     
</TEXT>
</DOC>
