<DOC>
<DOCNO> 321243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko07.html </URL>
<DATE> 2005/03/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Küresel ısınma, pekmez üreticilerini de vurdu... 
</HEADLINE>
<TEXT>

     Konya'da pekmez satışları, bu yıl kış aylarının ılıman geçmesi nedeniyle önceki yıllara göre yüzde 75'e varan oranlarda azaldı. 
     AA muhabirinin edindiği bilgiye göre, yüksek kalori içerdiği için vücuda fazla enerji vermesi nedeniyle özellikle kış aylarında vatandaşlar tarafından soğuktan korunmak için tüketilen pekmez, bu yıl fazla talep görmedi. 
     Konya'da faaliyet gösteren bir firmanın sahibi Ömer Koç, her yıl Sonbahar'da havaların soğuması ile başlayan pekmez satışlarının Mart ayı sonlarına kadar devam ettiğini söyledi. 
     Pekmez üretimi açısından Türkiye'nin önde gelen merkezlerinden olan Konya'nın kış ayı boyunca ülkenin dört bir yanına pekmez gönderdiğini ifade eden Koç, özellikle doğu illerinden gelen yoğun talebin zaman zaman karşılanamadığını anlattı. 
     Koç, pekmez satışlarının hava şartları ile doğrudan bağlantılı olduğunu ifade ederek, şunları kaydetti 
     ''Bu yıl ise kış ayları oldukça ılıman geçiyor. Bu nedenle pekmeze fazla ihtiyaç duyulmadı. Önceden Sonbahar'da başlayan pekmez satışları bu yıl Ocak ayında açıldı. Pekmez satışlarımız önceki yıllara oranla yüzde 75'e varan oranlarda azaldı. Doğu illerinden bile talep gelmiyor. Birçok üretici, yaz ve sonbahar aylarında imal ettiği pekmezlerin elinde kalması nedeniyle zor günler yaşıyor. Küresel ısınma pekmezcileri de olumsuz etkiliyor.'' Koç, pekmezin kilosunun 3 YTL ile 5 YTL arasında değiştiğini belirterek, ''Talep olmadığı için pekmez fiyatları 2 yıl öncesiyle aynı. Havaların önümüzdeki yıllarda da bu şekilde sıcak gitmesine bağlı olarak pekmez üretiminin azalması, çok sayıda üreticinin kapısına kilit vurmasına yol açacak'' dedi. 
     
</TEXT>
</DOC>
