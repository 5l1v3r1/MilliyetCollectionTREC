<DOC>
<DOCNO> 305534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur09.html </URL>
<DATE> 2005/01/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Muğla'da 4.0 büyüklüğüne yakın artçılar bekleniyor 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü, Muğla'da saat 01.48'de meydana gelen 5.1 büyüklüğündeki depremin 4.0 büyüklüğüne yakın artçılarının olmasının beklendiğini bildirdi. 
     Enstitü'den yapılan açıklamada, "Deprem, can ve mal kaybına neden olabilecek bir büyüklüğe sahip değildir. Depremin dış merkezi Ören'in batısı, Bozalan Kayaönü yakınları olup, bölge 'Gökova Körfezi' olarak adlandırılmaktadır. Depreme neden olan kaynak Bozalan fayı olup, Ula-Ören fay zonu içinde tanımlanmıştır. Gökova Körfezi, Güneybatı Anadolu'da deprem etkinliğinin en yoğun gözlendiği bölgelerden birisidir" denildi. 
     Şu ana kadar olan zaman diliminde büyüklükleri 3.0-3.7 arasında yaklaşık 16 adet artçı deprem meydana geldiği belirtilen açıklamada, artçı depremlerin, zaman içerisinde sıklıkları ve büyüklüklerinin azalarak bir süre daha devam edeceği kaydedildi. 
     
</TEXT>
</DOC>
