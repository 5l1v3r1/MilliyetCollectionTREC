<DOC>
<DOCNO> 320591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yasam/ayas.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
460 tablo yok olan da 'sahte' 
</HEADLINE>
<TEXT>


Resim Heykel Müzesi'nin harabe binasında 460 tablo bulunamıyor. Hoca Ali Rıza'ya ait tablonun yerinde ise, çok kötü bir taklidi yer alıyor 

Ömer Erbil 

Mimar Sinan Üniversitesi'ne bağlı Resim Heykel Müzesi'nde 460 tablonun kayıp olduğu ortaya çıktı. Tabanı çöken, çatısından su alan, 70 yıldır tek bir çivi çakılmayan ve envanteri ancak yeni çıkarılan müzede 7500 resim de kaderine terk edildi. Katalog ve eski dönem arşiv araştırmalarının incelenmesi sonucu, müzeye ait ancak bugün depolarda bulunmayan tablolar tespit edildi. Yazışmalara göre, çeşitli tarihlerde Başbakanlık, Cumhurbaşkanlığı, müzeler ve çeşitli devlet kurumlarına gönderilen bu tablolardan hiçbiri geri gelmedi. 

'Korkunç bir olay' 
Mimar Sinan Üniversitesi Rektörü İsmet Vildan Alptekin, izini sürdükleri tabloların bir kısmının yerini tespit ederek geri istediklerini söyledi. 
Ancak bu devlet daireleri, tabloları geri göndermek bir yana yazılara yanıt bile vermedi. Araştırmalar sırasında 'korkunç' bir olayla karşılaştıklarını da anlatan Alptekin, "Hoca Ali Rıza'ya ait bir tablonun çirkin bir taklidi yapılmış. Taklit müzede bırakılmış, aslı kayıp. 1993'ten sonra kaybolduğunu saptadık. Envanter ve zimmet olmadığı için sorumluyu tespit edemedik" dedi. 

30 milyon YTL gerek 
Dolmabahçe Sarayı Veliaht Dairesi olan tarihi binanın acil onarıma da ihtiyaç duyduğunu belirten Alptekin, şunları söyledi 
"Röleve ve restorasyon projelerini hazırladık. Tavanları imk nlarımızla ayakta tutuyoruz. Duvarlar nemden şişti. Restorasyon için 30 milyon YTL'ye ihtiyaç var. Üniversitenin bunu karşılaması mümkün değil, Maliye ile Kültür ve Turizm bakanlıklarından yardım istedik." Kısa süre önce göreve başlayan Müze Müdürü Tunç Tüfekçi de, "Müzenin bugüne kadar ayakta kalması mucize. Yangın ve güvenlik sistemleri kuruyoruz, ancak bu binada tabloları korumak güç" diye konuştu. 


</TEXT>
</DOC>
