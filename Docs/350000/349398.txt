<DOC>
<DOCNO> 349398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo10.html </URL>
<DATE> 2005/06/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Zurawski'nin yaşı ve fiyatı Trabzonspor'u düşündürüyor 
</HEADLINE>
<TEXT>

     Trabzonspor Yönetim Kurulu üyesi Murat Bozoğlu, Polonyalı Zurawski’nin transferinin bugünün şartlarında gerçekleşmesinin kulübün menfaatleri doğrultusunda olmayacağını söyledi. 
     Bozoğlu, AA muhabirine yaptığı açıklamada, Polonya’nın Wisla Krakow takımında forma giyen Zurawski’nin bugüne kadar Avrupa’da transfer yapamadığına dikkat çekerek, "29 yaşında son transferini yapacak bir futbolcu için 3 yıllığına 6 milyon Avro vermek lükstür" dedi. 
     Zurawski için kulübüne 3 milyon Avro bonservis bedeli, futbolcuya da her yıl için 1 milyon Avro vermeleri halinde transferin gerçekleşeceğini dile getiren Bozoğlu, "Zurawski’nin fiyatı aşağıya düşerse bu transfer olabilir. Sadece Zurawski transferine kitlenilmemeli. Bu transferin etkisi ve baskısı kötü. Daha güçlü alternatiflerimiz var" diye konuştu. 
     
     7. GÜNEY AMERİKA SEFERİ 
     Güney Amerika’da Brezilya, Uruguay, Arjantin gibi ülkelerde oyuncular belirlediklerini ifade eden Bozoğlu, bu isimleri teknik direktör Şenol Güneş’e sunduklarını söyledi. 
     Sezon ortasından beri Güney Amerika’ya 6 kez gittiğini ifade eden Bozoğlu, "Hocamızın istediği transferleri gerçekleştirmek için önümüzdeki günlerde 7. kez Güney Amerika’ya gideceğim. Çok kaliteli oyuncular tespit ettik. Transferde hata yapmamak için uğraştık. 
     Karşılığını görmek istiyoruz" dedi. 
     
     EMRAH, MİLLİ TAKIMA 
     İç transferde sözleşme imzaladıkları Emrah Eren’in de iyi bir futbolcu olduğunu kaydeden Bozoğlu, "Emrah, Türkiye’nin en iyi sağ kanat oyuncularından biri. 26 yaşında bir oyuncu. Gelecek dönemde bu futbolcumuzu da milli takımda göreceğimize inanıyorum" diye konuştu. 
     
</TEXT>
</DOC>
