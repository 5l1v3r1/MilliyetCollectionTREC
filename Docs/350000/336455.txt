<DOC>
<DOCNO> 336455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo07.html </URL>
<DATE> 2005/04/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
105 kiloda Bünyamin Sudaş, 2 gümüş ve 1 bronz madalya kazandı 
</HEADLINE>
<TEXT>

     Bulgaristan'ın başkenti Sofya'da bugün sona erecek olan 84. Avrupa Erkekler Halter Şampiyonası'nda 105 kiloda mücadele eden Bünyamin Sudaş, silkme ve toplamda gümüş, koparmada da bronz olmak üzere 3 madalya kazandı. 
     Bünyamin Sudaş, koparmada ilk hakkında 180 kiloyu denedi, ancak başarılı olamadı. 180 kiloyu 2. hakkında kaldıran Sudaş, 3. hakkında 182.5 kiloyu kaldırarak, koparmada yarışma tartısı farkıyla bronz madalyanın sahibi oldu. Koparmada altın madalyayı 195 kiloyla Rusya'dan Vladimir Smorchkov, gümüş madalyayı ise 182.5 kiloyla yine Rusya'dan Dimitri Lapikov aldı. 
     Sudaş, silkmede ilk hakkında 222.5 kiloyu kaldırdı. 2. hakkında 227.5 kiloya takılan Sudaş, 3. hakkında bu ağırlığı kaldırmayı başarınca, yarışma tartısı farkıyla da olsa gümüş madalyanın sahibi oldu. Silkmede 227.5 kiloyu kaldıran Vladimir Smorchkov birinciliği yine yarışma tartısı farkıyla alırken, üçüncülüğü ise 227.5 kiloyla Litvanya'dan Ramunas Vysniauskas kazandı. 
     Toplamda ise Rus Vladimir Smorchkov, 422.5 kiloyla altın, Bünyamin Sudaş, 410 kiloyla gümüş, Litvanya'dan Ramunas Vysniauskas da 410 kilo ve yarışma tartısı farkıyla bronz madalya kazanmayı başardı. 
     105 kilo müsabakalarının sona ermesiyle birlikte Türk Milli Takımı sporcuları da tüm müsabakalarını tamamlamış oldular. Artı 105 kiloda alınacak derecelere göre ülke klasmanları da belli olacak. Türkiye'nin artı 105 kiloda sporcusu bulunmuyor. 
     
</TEXT>
</DOC>
