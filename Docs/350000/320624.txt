<DOC>
<DOCNO> 320624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun06.html </URL>
<DATE> 2005/03/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Selahaddin'de 'Kürt zirvesi' Barzani ve Talabani bir araya geldi 
</HEADLINE>
<TEXT>

     İhsan DÖRTKARDEŞ, DHA 

IRAK Kürdistan Demokrat Partisi IKDP Lideri Mesut Barzani ile Kürdistan Yurtsever Birliği KYB Genel Sekreteri Celal Talabani, bir araya gelerek, oluşturulacak yeni Irak yönetiminde yer almak için ortak liste hazırladı. Selahaddin kentinde biraraya gelen Barzani ve Talabani, Federal Kürdistan Bölgesi, peşmerge gücünün korunması, Kerkük sorununun çözülmesi ve bazı kilit bakanlıkların Kürtler e verilmesi koşulu ile hükümete girebileceklerini açıkladı. 
     KYB lideri Celal Talabani, bugün KYB Polit Büro üyeleri ile birlikte Mesut Barzani'nin karargahının bulunduğu Selahaddin kentine giderek, Kürt Zirvesi' yaptı. IKDP Merkez Komite üyelerinin de katıldığı görüşmeden sonra iki Kürt lider ortak basın toplantısı yaptı. 
     IKDP lideri Mesut Barzani gazetecilere yaptığı açıklamada, iki ayrı Kürt partisi olmalarına rağmen tek grup halinde hareket etme kararı aldıklarını, 30 Ocak'taki seçimlerde Kardeşlik Listesi'nin Kürt bölgesinde ezici çoğunluğu elde ettiğini vurgularken, isteklerini Başbakan İyad Allavi ile Dava Partisi lideri İbrahim Caferi'ye daha önce ilettiklerini hatırlattı. İsteklerinden bir bölümüne tam olarak olumlu yanıt almadıklarını belirten Barzani, Irak'ın yapılanmasında ve yönetiminde söz sahibi olmaları gerektiğini anlattı. 
     Barzani, Irak'ta Araplar ve Kürtler olmak üzere sadece iki önemli grup olduğunun seçimle ortaya çıktığını, KYB ve IKDP'nin ortak bir liste ile Bağdat'a giderek, yeni hükümette yer alma konusunda bazı koşullarını ileteceklerini anlattı. Barzani, isteklerini Federal ve demokratik Irak oluşturulması, Kerkük sorununun çözümü, sayıları 100 bin dolayında olan peşmerge güçlerinin korunması ve bazı bakanlıklar olduğunu söyledi. 
     KYB lideri Celal Talabani de, Barzani'nin görüşlerine katılırken, Kiminle hükümete gireceğimiz, isteklerimizin kabulüne bağlı'' dedi. 
     
     TALABANİ BARZANİ'NİN DURUMU YASAYLA BELİRLENMELİ 

     Irak Cumhurbaşkanlığı'na daha önce aday olduğunu açıklayan KYB lideri Celal Talabani, kendisine bağlı Kurd Sat Televizyonu'nun sorularını yanıtlarken, Caferi ile bazı konularda görüş birliği sağlayamadıklarını, kurulacak yeni Irak hükümetinde İçişleri ve Dışişleri bakanlıklarını istediklerini anlattı. Talabani, IKDP lideri Mesut Barzani'nin özerk Kürdistan bölgesinin başkanı olması gerektiğini, bu konuda gereken yasal düzenlemelerin yeni Irak Hükümeti tarafından en kısa sürede yapılmasından yana olduğunu açıkladı. Talabani, dini temellere dayalı bir Irak yönetiminin karşısında olduklarını, federal Irak'ın coğrafik sınırları esas alması gerektiğini belirterek, İsteklerimizi protokol haline getirip Bağdat'ta sunacağız'' dedi. 
     
</TEXT>
</DOC>
