<DOC>
<DOCNO> 343359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo15.html </URL>
<DATE> 2005/05/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Trabzonspor'un hedefi 77 puan... 
</HEADLINE>
<TEXT>

     Avrupa Şampiyonlar Ligi’ne katılma hakkı elde etme mücadelesi veren Trabzonspor, hafta sonu sahasında Samsunspor ile yapacağı maçtan galibiyetle ayrılması halinde, ligde son yıllardaki en fazla puanı toplamış olacak. 
     Ligin 32. haftası sonunda 71 puanı bulunan bordo-mavililer, Samsunspor’u yenip puanını 74’e yükseltmesi halinde geçen sezon ve 1996-97 sezonunda topladığı 72 puanı aşarak son 9 sezon içindeki en 
     yüksek puanını elde etmeyi başaracak. 
     Karadeniz ekibi, 1996-97 sezonunda 72, 1997-98 sezonunda 66, 1998- 99 sezonunda 58, 1999-2000 sezonunda , 2000-01 sezonunda 58, 2001-02 
     sezonunda 40, 2002-03 sezonunda 51, 2003-04 sezonunda ise 72 puan toplamıştı. Bordo-mavililer, 1995-96 sezonunda bordo-mavili takımın şimdiki antrenörü Şenol Güneş döneminde 82 puan toplama başarısı göstermiş, ancak 84 puan toplayan ve şampiyon olan Fenerbahçe’nin ardından ligi ikinci sırada bitirmişti. 
     
     "HEDEFİMİZ 77 PUAN" 
     Trabzonspor Kulübü Basın Sözcüsü İbrahim Şahin, AA muhabirine, hedeflerinin ligi 77 puanla bitirmek olduğunu söyledi. 
     Trabzonspor’un bu yıl başarılı bir sezon geçirdiğini, ancak uğradıkları haksızlıktan dolayı daha fazla puan toplayamadığını belirterek, "Avrupa Şampiyonlar Ligi’ne katılma hakkı elde etmek istiyoruz. Bunun için önümüzdeki Samsunspor ve İstanbulspor maçlarını kazanmak istiyoruz. Ligi 77 puan ile bitirmeyi hedefliyoruz" dedi. 
     İlk olarak Samsunspor maçını kazanıp İstanbul’da Fenerbahçe ile Galatasaray arasında yapılacak karşılaşmanın sonucunu bekleyeceklerini ifade eden Şahin, "Bu maçlarından istediğimiz sonuç çıkarsa, son hafta İstanbulspor ile İstanbul’da yapacağımız maçta Avrupa Şampiyonlar Ligi’ne katılmamızı kutlamak istiyoruz" diye konuştu. 
     Şahin, bordo-mavili taraftarlara her zamankinden daha fazla ihtiyaçlarının bulunduğunu ve 20 bin taraftarın Hüseyin Avni Aker Stadı’nı doldurmasını istediğini kaydetti. 
     
</TEXT>
</DOC>
