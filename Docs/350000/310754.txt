<DOC>
<DOCNO> 310754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko07.html </URL>
<DATE> 2005/01/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
''Bankaların kredi kartına uyguladığı faizler 330'a kadar ulaşıyor'' 
</HEADLINE>
<TEXT>

     Tüketiciler Birliği Genel Başkan Yardımcısı Kemal Özer, Türkiye'de kullanılan her 3 kredi kartından birisinin sorunlu olduğunu belirterek, ''Diğer üçte birlik bölüm de sorunlu hale gelmek üzere'' dedi. 
     Özer, önceki yıllarda gerekli önlemlerin alınmaması nedeniyle kredi kartının çok sayıda kişiyi ciddi boyutlarda sıkıntıya soktuğunu söyledi. 
     Bugün sokak aralarında bile satılan kredi kartı kullanımının arttığını ifade eden Özer, ülkede 30 milyona yakın kredi kartının kullanımda olduğunu ve bu rakamın giderek arttığını anlattı. 
     Kredi kartı sayısına paralel olarak mağdurlarının da büyük boyutlara ulaştığını dile getiren Özer, şunları kaydetti 
     ''Kredi kartına taksit uygulamaları nedeniyle tüketici büyük bir borç sarmalı içine girdi. Adeta çırpındıkça batıyor. Bugün ülkede kullanılan her 3 kredi kartından birisi sorunlu ve diğer üçte birlik bölüm de sorunlu hale gelmek üzere. Ödenemeyen borçlarda yükselme var. Tüm uyarılara karşın taksit çılgınlığının sonunda tüketici kendini, içinden çıkılmaz bir durumda buldu.'' Özer, borç sarmalı büyüyünce tüketicinin çıkan borcun tamamı yerine asgari ödeme tutarını ödemeye başladığını vurgulayarak, ancak asgari ödeme tutarından fazla faiz uygulaması yapılması nedeniyle borcun azalmak yerine daha da arttığını anlattı. 
     
     FAİZ ORANLARI YÜZDE 330'A KADAR ÇIKIYOR 

     Türkiye'de bankaların kredi kartlarına yüzde 70'lerden başlayan ve tahmin bile edilemeyecek oranlara kadar çıkan faiz uyguladığını belirten Özer, şöyle devam etti 
     ''Bugün kredi kartına yüzde 254 faiz uygulayan bankalar var. Buna bir de temerrüt faizi eklenince faiz yüzde 330'a kadar çıkıyor. Tefeci bile bu kadar faizle para vermiyor. Böyle bir durumda asgari ödeme ile 50 yıl borç ödeseniz, kredi kartı borcundan kurtulmak mümkün değil. Taksit taksit kriz geliyor. Kredi kartında büyüyen sorun 2005 yılında ülke ekonomisi ve bankacıları büyük sıkıntıya sokacak. Bunu fark etmek için kahin olmaya gerek yok. Açıkça görülüyor.'' Özer, kredi kartı kullanımına mutlaka bir sınır getirilmesi gerektiğini vurgulayarak, 600 YTL maaş alan bir kişinin cebinde maaşının 10 katından fazla limiti olan kredi kartı taşıyabildiğini söyledi. 
     
     TAKSİTLİ SATIŞLARA DA FAİZ UYGULANIYOR 

     Bankaların para kazandığı sadece 2 yolun kaldığını belirten Özer, ''Bunlardan ilki kredi kartı, ikincisi ise havalelerdir. Kredi kartı konusunda hızlı bir yasal düzenleme yapılmalı. Aksi takdirde bu durum ülkede büyük bir ekonomik krize bile neden olabilir. Geçen yıl kredi kartı mağdurlarında, önce yıla göre çok ciddi artışlar var. Tüketici bankaya taksit için başvuruda bulunduğunda bile kabul edilmiyor. Hemen hukuki süreç başlatılıyor'' dedi. 
     Özer, bankaların ve alışveriş yapılan yerlerin kredi kartına taksit uygulamasında faiz uygulanmadığını söylediğini vurgulayarak, ''Kim, sıfır faizle 36 ay size para verir Uygulanmıyor deniliyor ancak taksit oranı arttıkça faiz alınıyor. Tüketici de bu konuda çok bilinçsiz. Ne kadara alıp, ne kadar ödediğini maalesef bilmiyor'' diye konuştu. 
     
</TEXT>
</DOC>
