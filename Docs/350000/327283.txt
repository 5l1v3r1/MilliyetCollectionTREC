<DOC>
<DOCNO> 327283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yazar/uras.html </URL>
<DATE> 2005/03/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Reyhanlı'nın derdi pamuk - soğan fiyatı, göç ve işsizlik 
</HEADLINE>
<TEXT>


Reyhanlı'dayım. Reyhanlı'nın Cilvegözü sınır kapısından Suriye'ye günde 150'si TIR, 500 araç ve bin yolcu geçiş yapıyor. Suriye'nin gümrük kapısı pırıl pırıl. Bizimkisi "dökülüyor"... Reyhanlılar bir an önce kapının yenilenmesini ve de kapı yakınında sınır ticaret merkezinin kurulmasını bekliyor. 
Reyhanlı Kaymakamı Mülkiyeli 1991 Ünal Çakıcı ve Belediye Başkanı AKP Hüseyin Şanverdi ile Yenişehir Gölü üzerindeki gazinoda çay içiyoruz. Oturduğumuz yerin on metre ötesinde Suriye hududunun dikenli telleri geçiyor. 
Fatih Aslan bizi aracıyla Reyhanlı'ya getirirken Amik Ovası'ndan geçirdi. Yol boyu yeşeren buğday tarlalarını, dikim için hazırlanan pamuk tarlalarını, soğuktan korunması için üzerleri naylonla örtülen sebze bahçelerini gördük. 
Reyhanlı'nın şehir nüfusu 65 bin, 31 köyünde ise 20 bin kişi yaşıyor. Reyhanlı, köylerinden göç alıyor. Köylü para kazanamadığından Reyhanlı'ya göç ediyor. Şehirde işsizlik en önemli sorun. Şehirde iş bulmaktan umudunu kesenler Cilvegözü sınır kapısından Arap ülkelerine iş aramaya gidiyor. 

Aşiretler büyük aile 
Geçen yıl kilosu 800 bin TL'ye satılan kütlü pamuğun fiyatı bu yıl 550 bin TL'ye düşünce köylünün beli kırılmış. Reyhanlı'nın önemli bir ürünü de soğan. Köylü 100 bin - 150 bin TL fiyat beklerken soğanını 40 bin - 50 bin liraya satabilmiş. 
Şanverdi aşireti üyeleri Oğulpınar köyü ile çevredeki 4-5 köyde yaşıyor. 
Her aşiretin Suriye sınırı ötesinde de üyeleri var. Ama zaman geçtikçe bağlar gevşemiş. Birbirlerinin dilini anlayamaz hale gelmişler. Gençler Arapça bilmediğinden aşiret bağları iyice gevşemiş. Bir başka sorun, gençlerin okumak istemeleri ve de okuyan gençlerin Reyhanlı'dan büyük kentlere göç etmeleri... 
Reyhanlı'nın içinde ufacık bir krater gölü var. 1985'lere kadar bu gölün kıyısındaki plajdan Reyhanlılar suya girermiş. Ama şimdilerde suyu kirlenmiş. Göl kıyısındaki gazinoda, şef Ali Rıza, bize "tuzda tavuk" yedirdi. Ateşte kavrulan taze buğday tanelerinden yapılmış "firik pilavı" ikram etti. Reyhanlı usulü sütlü "taşkadayıf" tattık. 
Reyhanlı'nın kükürtlü, şifalı suyunu değerlendirmek için Özel İdare bir kaplıca oteli yaptırmış. Hotel Hamamat banyolu odaları, açık ve kapalı kükürtlü havuzlarıyla pırıl pırıl bir tesis. Hotel Hamamat'ta kahve içtik. 
"Özet olarak Reyhanlı'da ne gördün " diye soracaksınız. Ben de, "İşsizliğin bir numaralı sorun olduğunu, tarımdaki çöküşün göçü ve işsizliği artırdığını gördüm. Reyhanlı gibi sınır şehirlerinde sanayin gelişmesini bekleyemeyiz. Bu yörelerde tarımla uğraşanların sorunlarına eğilmeye ve de sınır ticaretini düzenleyerek teşvik etmeye mecburuz" diyeceğim. 



</TEXT>
</DOC>
