<DOC>
<DOCNO> 335857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko06.html </URL>
<DATE> 2005/04/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Doğan Yayın Holding sermaye tavanını 1 milyar YTL'ye çıkarıyor 
</HEADLINE>
<TEXT>

     Doğan Yayın Holding, kayıtlı sermaye tavanını 1 milyar YTL'ye ulaştırıyor. 
     Sermaye Piyasası Kurulu SPK , Doğan Yayın Holding'in kayıtlı sermayesini artırmak için yaptığı başvuruyu kayda aldı. Ortaklık, 552 milyon YTL düzeyinde bulunan kayıtlı sermayesini 1 milyar YTL'ye çıkaracak. 
     Holding, 552 milyon YTL düzeyindeki sermayesinde bedelsiz olarak bu yıl 69 milyon 571 bin YTL, 2006 yılında 125 milyon YTL, 2007 yılında ise 180 milyon YTL artırım 
     yapacak. 2007 yılında ayrıca 73 milyon 429 bin YTL'lik bedelli artırım da öngörülüyor. İpek Matbaacılık ise sermaye tavanını 25 milyon YTL'den 40 milyon YTL'ye çıkarmak için SPK'ya başvurdu. 
     
     SERMAYE ARTIRIMLARI 
     TSKB'nin sermaye artırım başvurusu kayda alındı. Banka, sermayesini 57 milyon 500 bin YTL bedelsiz artırarak 142 milyon 500 bin YTL'den 200 milyon YTL'ye çıkaracak. 
     Advansa sermayesini 36 milyon 50 bin YTL bedelsiz artırımla 180 milyon 250 bin YTL'den 216 milyon 300 bin YTL'ye, Bossa 40 milyon 500 bin YTL bedelsiz artırımla 67 milyon 500 bin YTL'den 108 milyon YTL'ye, Uşak Seramik de 6 milyon 350 bin YTL bedelli artırımla 8 milyon 95.3 bin YTL'den 14 milyon 445.3 bin YTL'ye yükseltecek. 
     Beş ortaklık ise sermaye artırımı için Kurul'a başvurdu. Ford Otomotiv 58 milyon 485 YTL bedelsiz, İş Finansal Kiralama 25 milyon YTL bedelsiz, Arat Tekstil 1 milyon YTL bedelsiz, Net Turizm 248 milyon YTL bedelsiz, Doğusan 5 bin YTL bedelli artırım planlıyor. 
     Diriteks Tekstil'in 5 milyon 620 bin YTL, Bidaş Gıda'nın ise 3 milyon 968 bin YTL'lik sermaye artırım başvuruları istekleri üzerine işlemden kaldırıldı. 
     
</TEXT>
</DOC>
