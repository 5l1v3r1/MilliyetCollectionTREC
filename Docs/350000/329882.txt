<DOC>
<DOCNO> 329882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko03.html </URL>
<DATE> 2005/04/03/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk otomotiv sektörü 155 ülkeye ihracat yaptı... 
</HEADLINE>
<TEXT>

     -Türk otomotiv sektörü, yılın ilk üç ayında 155 ülkeye 3.3 milyar dolarlık ihracat gerçekleştirdi. İhracatta 510 milyon dolarla Almanya ilk sıradaki konumunu 
     sürdürürken, İtalya 401 milyon dolarla ikinci, Fransa 320 milyon dolarla üçüncü oldu. Uludağ İhracatçı Birlikleri'nden UİB edinilen verilere göre, taşıt araçları ve yan sanayii sektörünün ocak-mart dönemindeki ihracatı 3 milyar 295 milyon dolara yükseldi. Sektörün ihracatı, geçen yılın aynı dönemindeki 2 milyar 115.7 milyon dolarlık düzeyine göre yüzde 55.7'lik hızlı bir artış kaydetti. 
     
     155 ÜLKEYE İHRACAT 
     Sektörün ilk üç ay itibariyle 155 ülkeye ihracat yaptığı belirlendi. Bu ülkeler arasında Etiyopya, Gana, Reunion, Honduras, Andorra, Uganda, Mali, Zimbabve, Gabon, Mauritius, Burkina Faso, Martinik, Guyana, Brunei, Burundi, Surinam, Guam, Mozambik gibi ülkeler de bulunuyor. 
     
     ALMANYA İLK SIRADA 
     Türk otomotiv sektörünün ihracatında Almanya ilk sırada yer aldı. Almanya'ya üç ayda yapılan ihracat, yüzde 48.8 artarak 509.9 milyon dolara çıktı. 
     Almanya'yı 400.7 milyon dolarla İtalya, 319.8 milyon dolarla Fransa izledi. İtalya'ya yönelik ihracat yüzde 78.4 artarken, Fransa'ya yönelik ihracat yüzde 0.1 azaldı. 
     İngiltere'ye yapılan otomotiv ihracatı yüzde 61.6 artarak 274 milyon dolara, İspanya'ya yönelik ihracat yüzde 59.6 artarak 168.7 milyon dolara, Hollanda'ya yönelik 
     ihracat yüzde 283.1 artarak 135.6 milyon dolara, Suudi Arabistan'a yönelik ihracat yüzde 165.7 artarak 100 milyon dolara çıktı. Daha sonra, 83.2 milyon dolarla Belçika, 82.7 milyon dolarla Romanya, 70.9 milyon dolarla Rusya geldi. 

ANKA 
     
</TEXT>
</DOC>
