<DOC>
<DOCNO> 308845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun41.html </URL>
<DATE> 2005/01/24/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
ABD Irak'ta ses getirici saldırı hazırlığı var... 
</HEADLINE>
<TEXT>

     Irak'taki Amerikan güçlerinin operasyonlarından sorumlu komutan yardımcısı Tuğgeneral Erv Lessel, Iraklı direnişçilerin Pazar günü yapılacak seçimlerden önce ve seçim günü daha ''ses getirici'' saldırılar düzenlemek için son günlerde saldırılarını azalttığını söyledi. 
     Bağdat'tan CNN televizyonuna konuşan Lessel, son günlerde direnişçilerin düzenlediği saldırılarda yüzde 50 oranında azalma olduğuna dikkati çekerek, bunu ''fırtınadan önceki sessizliğe'' benzettiğini, seçimlerden önce ve seçim günü ''ses getirici'' saldırılar düzenlenebileceğini kaydetti. 
     Irak'taki Ürdünlü terörist Ebu Musab Zerkavi'nin Iraklıların sandık başına gitmemesi için ''daha şiddetli savaş'' çağrısı yaptığı son video kasedine inanmadığını söyleyen Lessel, Zerkavi'nin savaş ilanının Irak halkı arasında olumsuz bir hava yaratmayı amaçladığını belirtti. 
     Direnişçilere ve Zerkavi'nin unsurlarına karşı mücadelede önemli kazanımlar elde ettiklerini söyleyen Lessel, iki hafta içinde 2000 kadar şüpheliyi gözaltına aldıklarını, 100 kadar da silah deposu bulduklarını söyledi. 
     Lessel, Iraklıların istihbarat sağlama konusunda yetkililerle giderek daha fazla işbirliği yapmaya başladığını ifade etti. 
     
</TEXT>
</DOC>
