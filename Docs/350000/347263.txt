<DOC>
<DOCNO> 347263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur22.html </URL>
<DATE> 2005/05/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Cinayet sanığı ''Yasemin Bozkurt da sorumlu, yargılanmalı'' 
</HEADLINE>
<TEXT>

     İzmir’in Kemalpaşa İlçesi’nde, bir televizyon programına katılan damadını İlçe Emniyet Müdürlüğü önünde tabancayla öldüren Kemal Alp, cezaevinden mahkemeye gönderdiği mektupta, "Kadının Sesi" programını sunan Yasemin Bozkurt’un da olaydan sorumlu olduğunu öne sürerek, yargılanmasını istedi. 
     Alınan bilgiye göre, İzmir 7. Ağır Ceza Mahkemesi’nde, damadı ve bir polis memurunu öldürdüğü, 2 kişiyi de yaraladığı iddiasıyla hakkında müebbet hapis istenen sanık Kemal Alp, hakim karşısına çıkmadan önce cezaevinden mahkemeye gönderdiği mektupta, oğlu Kenan Alp’in namus nedeniyle eşi Tijen Alp’i öldürdüğünü, oğlunu kendi elleriyle polise teslim ettiğini belirtti. 
     Kızını gelininin erkek kardeşiyle "berdel" yaparak evlendirdiğini kaydeden Alp, dünürleri tarafından gelininin ölümünden sorumlu tutulduğunu kaydetti. 
     Bu nedenle dünürlerinin "Kadının Sesi" adlı televizyon programına katılarak kendisini suçladığını belirten Alp, programın sunucu Yasemin Bozkurt tarafından programa katılanların kışkırtıldığını, cinayet işlemesine de Bozkurt’un neden olduğunu iddia etti. 
     Bozkurt’un da Türk adaleti önüne çıkarılması gerektiğini savunan Alp, "Yasemin Bozkurt’un da yargılanmasını ve cezalandırılmasını istiyorum" dedi. 
     Kendisini aldattığı şüphesiyle 12 Nisan’da eşi Kenan Alp 24 tarafından öldürülen Tijen Alp’in 26 akrabaları Yusuf Özbek 25 , Muammer Özbek ve Erdal Uysal, Kemalpaşa İlçe Emniyet Müdürlüğü’ne giderek Kenan Alp hakkında şikayetçi olmuşlardı. 
     Cinayet zanlısının babası Kemal Alp 50 , bu kişilere emniyet binasından çıkışında silahıyla ateş açmış, Yusuf Özbek ölmüş, Muammer Özbek, Erdal Uysal ile polis memurları Mustafa Yavuz 34 ve İsmail Çetintaş 36 yaralanmıştı. Polis memuru Mustafa Yavuz, daha sonra kaldırıldığı hastanede hayatını kaybetmişti. 

     
</TEXT>
</DOC>
