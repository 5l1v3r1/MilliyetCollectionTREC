<DOC>
<DOCNO> 339466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun03.html </URL>
<DATE> 2005/05/04/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Albright "Türkiye AB'ye girmeli" 
</HEADLINE>
<TEXT>

     Eski ABD Dışişleri Bakanı Madeleine Albright, Türkiye'nin AB'ye girmesi gerektiğini söyledi. Albright, üyelik sürecinde, ''Türkiye Avrupa'nın bir parçası mı' sorusu değil 'Türkiye, uyum yasalarını yeterince yerine getiriyor mu' sorusu sorulmalı'' dedi. 
     Eski ABD Dışişleri Bakanı Madeleine Albright'ın Washington'da verdiği 'ABD, Türkiye ve dünya' konulu konferans, İstanbul'da da Sabancı Üniversitesi'nde video konferans sistemiyle izlendi. 
     Albright, konferansta, 11 Eylül sonrası dünyada Türkiye-ABD ilişkileri, Irak savaşının Türkiye-ABD ilişkilerine etkisi ve Ortadoğu gibi konulara değindi. 
     
     Soru farklı olmalı 
     Türkiye'nin AB'ye üyelik sürecini de değerlendiren Madeleine Albright, "tam üyelik yolunda 'Türkiye Avrupa'nın bir parçası mı' sorusu değil 'Türkiye, uyum yasalarını yeterince yerine getiriyor mu' sorusu sorulmalı" dedi. 
     Albright, Türkiye'nin Avrupa Birliği'ne girmesi gerektiğine inandığını da vurguladı. 
     
     "Irak artık demokratik bir ülke" 
     Irak'ta ocak ayında yapılan seçimlere de değinen Madeleine Albright, "Irak artık demokratik bir ülke olarak görünüyor. Seçimlerle kendi hükümetini seçmesi bunu gösterdi" yorumunu yaptı. 
     Eski ABD Dışişleri Bakanı, uluslararası terörle birlikte mücadele etme çağrısında da bulundu. 
     
</TEXT>
</DOC>
