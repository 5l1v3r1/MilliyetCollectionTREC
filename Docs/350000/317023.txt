<DOC>
<DOCNO> 317023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur27.html </URL>
<DATE> 2005/02/20/ </DATE>
<TIME> 17.27 </TIME>
<AUTHOR>  </AUTHOR>
<HEADLINE>
Yazlık evlerde hırsızlık iddiası... 
</HEADLINE>
<TEXT>

     İzmir, Manisa ve Balıkesir'deki yazlık evlerden yaklaşık 3 bin parça mal çaldıkları belirlenen 2 kişi gözaltına alındı. 
     AA muhabirinin edindiği bilgiye göre, Manisa'nın Akhisar İlçesi Emniyet Müdürlüğü ile Jandarma Bölük Komutanlığı'nca ortak gerçekleştirilen çalışma sonucu, Manisa'nın Akhisar, Soma, Kırkağaç, İzmir'in Bergama ve Balıkesir'in Ayvalık ilçelerindeki yazlık evlerden hırsızlık yaptıkları belirlenen Mustafa H. 30 ile Abdurrakip E. 32 yakalandı. 
     Zanlıların bağ evine düzenlenen operasyonda, silah, antika, elektronik eşya ve ev eşyasından oluşan yaklaşık 3 bin parça çalıntı mal ele geçirildi. 
     Yetkililer, çalıntı malların sahiplerine teslim edileceğini, zanlıların ise işlemlerinin tamamlanmasının ardından adliyeye sevk edileceğini bildirdi. 
     
</TEXT>
</DOC>
