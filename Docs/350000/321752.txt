<DOC>
<DOCNO> 321752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun07.html </URL>
<DATE> 2005/03/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD tatmin olmadı 
</HEADLINE>
<TEXT>

     BBC 

Suriye ve Lübnan devlet başkanları 'Lübnan'daki Suriye askerleri bu ay sonuna dek Bekaa Vadisi'ne geri çekilecek' diyor. Ama Washington, sert tepki verdi. 
     Washington'da Dışişleri Bakanlığı'nın bir sözcüsü, yetersiz diye tanımladığı açıklamanın ne Lübnan'ın ihtiyaçlarına ne de uluslararası topluluğun çağrılarına yanıt verdiğini söyledi. 
     Amerikan hükümeti, Lübnan'da bulunan 14 bin Suriye askerinin tümünün derhal Lübnan topraklarını terketmesi talebini yineledi. 
     Suriye Devlet Başkanı Beşar Esad ve Lübnan Devlet Başkanı Emil Lahud ise Lübnan'ın doğusunda yer alan Bekaa Vadisi'ne geri çekilmenin Mart ayı sonuna kadar tamamlanacağını, ve ancak bunun ardından, 'ikinci aşamanın' masaya yatırılacağını söylediler. 
     Yeniden konuşlandırma operasyonunun tamamlanması ardından, iki ülkenin ordu yetkilileri bir ay içinde bir araya gelerek askerlerin ne kadar süreyle burada kalacağını kararlaştıracak. 
     Bu aşama ardından da tam çekilme konusunda müzakerelere geçilecek. Bunun ülkedeki tüm askerlerin tamamen çekilmesini kapsayıp kapsamayacağı henüz açıklığa kavuşmuş değil. 
     
     14 bin asker 

     Ajanslar, görgü tanıklarına dayanarak, Beyrut civarında konuşlanmış olan Suriye askerlerinin toparlanmaya başladığını bildiriyorlar. 
     Suriye Devlet Başkanı Beşar Esad, Cumartesi günü Lübnan'da yaklaşık otuz yıldır bulunan birliklerini aşamalarını olarak çekeceklerini açıklamıştı. 
     Suriye son haftalarda ülkedeki askerlerinin çekilmesi yolunda yoğun baskı görüyor, Şam yetkilileri Lübnan hükümeti istediği takdirde derhal çekileceklerini söylüyorlardı. 
     Suriye'nin Lübnan iç savaşı sırasında ülkeye sevkedilen 14 bin askerinin beş bini, halen Bekaa dışında konuşlanmış durumda. 
     Fakat Washington yönetimi tamamen geri çekilmenin Mayıs ayından önce tamamlanmış olması gerektiğinde ısrarlı. 
     Almanya ve Fransa'dan yapılan açıklamalarda da Suriye'nin ülkedeki tüm askerlerini çekmesi gerektiğinin altı çizildi. 
     
     Hizbullah'tan tepki 

     Lübnan'daki Suriye yanlısı Hizbullah örgütü, çekilme kararına tepki gösterdi. 
     Örgütün lideri Şeyh Hasan Nasrallah, çekilmenin Suriye ile Lübnan'ın ortak kararı olması gerektiğini, uluslararası baskılara göz yumulmaması gerektiğini söyledi. 
     Nasrallah, Birleşmiş Milletler'in Suriye'nin çekilmesi yönündeki kararını dış müdahale diye değerlendirdi. 
     Nasrallah ayrıca Lübnan'ın İsrail karşıtı direnişe ihtiyacı olduğu gerekçesiyle silah bırakmayacaklarını belirtti. 
     Birleşmiş Milletler karar tasarısı, aynı zamanda milislerin silahsızlandırılmasını talep ediyordu. 
     
</TEXT>
</DOC>
