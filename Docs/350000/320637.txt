<DOC>
<DOCNO> 320637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun20.html </URL>
<DATE> 2005/03/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arafat'ın el koyduğu bankasını yeni yönetimden istedi 
</HEADLINE>
<TEXT>

     Katar vatandaşı Filistinli işadamı Ebu İssa, yeni Filistin Yönetimi'nden, Filistin'in eski lideri Yaser Arafat'ın el koyduğu Filistin Ulusal Bankası'nı geri istedi. 
     Yönetim Kurulu Başkanı ve kurucusu olduğu bankaya, Arafat'ın bir kararıyla yasadışı el konulduğunu öne süren İssa, bankanın o dönemde 105 milyon dolarlık varlığı olduğunu bildirdi. 
     Ebu İssa, Arafat'ın adamlarının, kendisine ait özel eşyalarını aldığını, otomobilini de Arafat'ın kendisi için alıkoyduğunu iddia etti. 
     Bankasına el konulmasının ardından, Arafat'ın adamlarınca sürekli taciz edildiğini söyleyen ve Gazze'deki Katar Elçiliği'ne sığınıp sürgüne zorlandığı 1999'dan bu yana ilk kez Filistin topraklarına gelen Filistinli işadamı, Jerusalem Post gazetesine verdiği demeçte, Filistin Ulusal Yönetimi Başkanı Mahmud Abbas, Başbakan Ahmed Kurey ve Maliye Bakanı Salim Fayad ile görüştüğünü belirtti. 
     Abbas'ın kendisini nezaketle karşıladığını ve bankayla ilgili anlaşmazlıkları çözeceğini söylediğini ifade eden İssa, Filistin Yönetimi'nden, Arafat ve yardımcılarının ''bankadan çaldıkları milyon dolarların nereye gittiği'' ile ilgili bir soruşturma açmasını talep ettiğini de kaydetti. 
     
</TEXT>
</DOC>
