<DOC>
<DOCNO> 341562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy28.html </URL>
<DATE> 2005/05/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
TBMM'de dokunulmazlık tartışması .. 
</HEADLINE>
<TEXT>

     CHP’nin, AK Parti Kahramanmaraş Milletvekili Nevzat Pakdil ile ilgili Anayasa-Adalet Karma Komisyon raporunun gündemin ön sıralarına alınmasına ilişkin önerisi reddedildi. 
     Önerinin lehinde söz alan CHP Konya Milletvekili Atilla Kart, İGDAŞ davasında yargıya müdahale edildiğine ilişkin ciddi iddialar bulunduğunu belirterek, Adalet Bakanı Cemil Çiçek’in konuyla ilgili sorulara cevap vermediğini söyledi. 
     Kart, eski Deniz Kuvvetleri Komutanı emekli Oramiral İlhami Erdil’in askeri mahkemede yargılandığını hatırlatarak, "O dava ile ilgili görülen 4 maliye bürokratı için soruşturma izni verilmiyor. 
     Bunun anlamı, yargılamaya müdahaledir" dedi. 
     Ankara Büyükşehir Belediye Başkanı Melih Gökçek hakkındaki iddialar için de İçişleri Bakanı Abdülkadir Aksu’nun soruşturma izni vermediğini anlatan Kart, Danıştay 1. Dairesi’nin ise soruşturmaya izin verilmesi yönünde karar aldığını söyledi. 
     CHP Adana Milletvekili Uğur Aksöz de milletvekillerinin dokunulmazlıklarının kaldırılmasını istemesinin Anayasal bir hak olduğunu ifade ederek, "Yargılanmak istenen milletvekillerine niye izin vermiyoruz Hiç bir Meclis Anayasa aleyhinde bir tutum alamaz" diye konuştu. 
     CHP İzmir Milletvekili Hakkı Ülkü’nün "kürsüye başını vurmak zorunda kaldığını" kaydeden Aksöz, "Dokunulmazlıklar AK Parti’nin yumuşak karnıdır" dedi. 
     
     "UTANÇ VERİCİ" 
     AK Parti Tokat Milletvekili Zeyid Aslan, dokunulmazlıklar gündeme getirilerek polemik yapılmak istendiğini savunarak, partilerinin polemikten yana olmadığını söyledi. 
     Her hafta dokunulmazlık konusunun tartışılmasının "milletvekillerini cürüm işleyen ancak donulmazlığı olan insanlar gibi" gösterdiğini kaydeden Aslan, bu durumun utanç verici olduğunu ifade etti. 
     Aslan, asıl dokunulmazlığın yasama dışında aranmasını isteyerek, "bugün yargıda dokunulmazlığın ötesinde bir sorumsuzluk var" diye konuştu. 
     Dokunulmazlık konusunun "oligarşik bürokrasi ile bir takım medya gruplarının gelişmekte olan demokrasiyi engellemek için" gündeme getirdiklerini iddia eden Aslan, "bürokrasiye ve medyaya teslim olmayalım" dedi. 
     AK Parti Adıyaman Milletvekili Hüsrev Kutlu da CHP sözcülerinin öneri üzerinde konuşmadığını ve vakit kaybına yol açtıklarını söyledi. 
     Suçu sabit olmayan bir milletvekili için önerge vermenin "şık" olmadığını ifade eden Kutlu, "Bir arkadaşımız kürsüye kafasını vurmuş... Başvurmanın, ’kafa vurmak’ anlamına gelmediğini her milletvekili bilir. ’Sayın Başbakana başvurdum" derken ona kafamı vuruyoruz " diye konuştu. 
     Genel Kurul’da daha sonra Ceza Muhakemesi Kanunu’nun yürürlük ve uygulama şeklin hakkındaki kanunda değişiklik yapan yasa teklifinin görüşmelerine geçildi. 
     
</TEXT>
</DOC>
