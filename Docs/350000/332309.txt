<DOC>
<DOCNO> 332309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur29.html </URL>
<DATE> 2005/04/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yumurtada kimyasal madde tehdidi 
</HEADLINE>
<TEXT>

     Çevre örgütü Greenpeace, İzmit'ten toplanan tavuk yumurtalarında dünyanın en tehlikeli kimyasallarının tespit edildiğini açıkladı. 
     Rapora göre, İzmit'te serbest beslenen tavukların yumurtalarından yapılan numune çalışmasında alarm verecek seviyelerde dioksin ve HCB heksaklorabenzen tespit edildiğine dikkat çekildi. 
     Raporda söz konusu kimyasalların ana kaynaklarından biri olan İzmit tehlikeli ve klinik atık yakma tesisinden yayılan Kalıcı Organik kirletici'lerin KOK besin zincirini zehirlemeye başlamış olmasının önemli ölçüde endişe verici olduğu kaydedildi. 
     İzmit'teki yumurta örneklerinin de diğer ülkelerdekilere kıyasla iki katı fazla oranda dioksin ve beş katı fazla oranda HCB içerdiği vurgulandı. 
     Greenpeace Akdeniz, toksik maddeler kampanyası sorumlusu Banu Dökmecibaşı ''''KOK'ların besin zincirine çoktan karıştığı ve her geçen gün çevreye ve bedenlerimize biraz daha fazla zehirin girdiği de açıkça görülmektedir, bu nedenle eyleme geçmek için daha fazla zaman kaybedemeyiz. Türkiye'nin önünde KOK'ların kaynaklarını tespit etmek ve son vermek adına çok acil ve önemli adımlar vardır'' dedi. 
     
     KOK'ların etkileri 

     KOK'ların yeryüzündeki tüm canlılar için ciddi bir tehdit yarattığı, çok düşük seviyelerinin bile hormonal bozukluklara yol açtığı, insan ve hayvanların üreme ve bağışıklık sitemlerini tehdit ettiği belirtiliyor. 
     Bazılarının aynı zamanda 'kanserojen' olduğuna dikkat çekilirken, bu tür kirleticiler kalıcı olduğu ve çok uzak mesafelere seyahat ederek ulaşabildiklerine dikkat çekiliyor. 
     Greenpeace, Bumerang ve IPEN Uluslararası KOKların eliminasyonu bilgi ağı adlı çevre örgütleri, hükümetlerin acil önlem almasına dikkat çekti. Örgütlerin açıkladığı KOK kaynağı olan üç nokta ise şöyle 
     PVC ve klor üreticisi olan Petkim A.Ş., Derince'deki tarım ilacı BHC deposu 
     
     İzmit tehlikeli ve klinik atık yakma tesisi 

     Bumerang kampanyacısı Melis Yarman, "yapılan yumurta analizleri Çevre Bakanlığı'na bu tür tehlikeli kimyasalların kaynağında durdurulması yönünde acilen eyleme geçmesi için önemli bir uyarıdır'' dedi. 
     Greenpeace'den Tuna Türkmen de, "bir başka KOK kaynağı olan Derince'deki 3000 tonluk BHC ve DDT stoğunun, Bakanlığın karar verdiği gibi Izaydaş'da depolanarak değil, alternatif bertaraf teknolojileri ile yokedilmesi mümkündür" diye konuştu. 
     
</TEXT>
</DOC>
