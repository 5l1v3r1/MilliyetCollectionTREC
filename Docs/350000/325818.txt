<DOC>
<DOCNO> 325818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun14.html </URL>
<DATE> 2005/03/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Barzani yönetimde Türkmen istemiyor 
</HEADLINE>
<TEXT>

     Irak Kürdistan Demokratik Partisi lideri Mesud Barzani, Irak'ta Arap ve Kürtlerin dışında kimsenin yönetimde söz sahibi olamayacağını savundu. 
     Kuzey Irak'ın Zaho kentinde, Askeri Akademi mezuniyet törenine katılan Barzani, "Irak'ta iki temel ulus vardır. Kürtler ve Araplar. Türkmenler, Asuriler, Keldani, Ermeniler yönetimde söz sahibi olamaz" dedi. 
     
     Peşmergeler dağıtılmayacak 

     Barzani Irak'ta hükümetin kurulmasını engelleyen nedenlerden biri olan peşmergelere de değindi. Peşmergelerin dağıtılmasına izin vermeyeceklerini söyleyen Barzani, "gerek duyulursa, Irak'ın savunmasında rol oynayabilirler" dedi. 
     Irak'ın geleceğiyle ilgili olarak Barzani'nin sert söylemlerine karşın Kürdistan Yurtsever Birliği lideri Celal Talabani daha ılımlı bir politika izliyor. 16 martta toplanan Irak Ulusal Meclisi'nin yaptığı konuşmada Talabani, 'ulusal birlik' çağrısı yapmış ve Meclis'te temsil edilmeyen Sünni Arapların mutlaka anayasanın yazım sürecine dahil edilmesi gerektiğini söylemişti. 
     
     Kerkük için anlaşma 

     Talabani geçtiğimiz cumartesi günü yaptığı açıklamada da Şii ittifakı ile Kerkük'ün statüsü konusunda da anlaştıklarını duyurmuştu. Talabani, Kürdistan Demokratik Partisi lideri Mesud Barzani ile görüşmesinin ardından, "geçici anayasanın 58’inci maddesiyle ilgili anlaşmaya vardık, bu madde yeni hükümetin kuruluşundan bir ay sonra uygulamaya konulacak'' demişti. 
     Talabani, mümkün olduğunca geniş katılımlı bir hükümet istediklerini de belirtti. 30 ocak seçimlerini büyük ölçüde boykot eden Sünniler de bu yönde adımlar atıyor. 
     Sünni gruplar, Bağdat'ta düzenledikleri konferansta siyasi sürece katılımı görüştü. 'Sünnileri temsil eden birleşik bir ulusal cephe oluşturulmasını benimseyen Sünniler, işgal güçlerinin de Irak'tan çekilmesini istedi. 
     
</TEXT>
</DOC>
