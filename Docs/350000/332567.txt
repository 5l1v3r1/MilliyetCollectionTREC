<DOC>
<DOCNO> 332567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko63.html </URL>
<DATE> 2005/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Halkbank'ın yeni yönetimi belli oldu... 
</HEADLINE>
<TEXT>

     Halk Bankası'nda 7 kişilik yeni yönetim kurulu belli olurken, Genel Müdürlüğe Adnan Büyükdeniz'in, genel müdür olan Hasan Cebeci'nin de yönetim kurulu başkanlığına getirilmesi bekleniyor. 
     Halk Bankası'nın bugün yapılan genel kurulunda, yeni yönetim kurulu Hasan Cebeci, Hasan Sezer, Adnan Büyükdeniz, Emin Süha Çayköylü ve Cemil Özdemir ile Ziraat Bankası yönetim kurulundan gelen Erol Berktaş ve Nur Zahit Keskin'den oluştu. 
     Ziraat Bankası ve Halk Bankası'nın bugün yapılan genel kurulları sonrasında, eski yönetim kurulu üyelerinden Zeki Sayın, Burhanettin Aktaş ve İbrahim Hakkı Tuncay yönetim dışında kalmış oldu. 
     Bu arada Halk Bank yönetim kurulunun önümüzdeki günlerde toplanarak genel müdür olan Hasan Cebeci'yi yönetim kurulu başkanlığına, Adnan Büyükdeniz'i de genel müdürlüğe getirmesi bekleniyor. 
     Öte yandan Ziraat Bankası'nda ise İlhan Uludağ'ın yönetim kurulu başkanlığına, Can Akın Çağlar'ın ise genel müdürlüğe getirilmesi bekleniyor. 
     
     ADNAN BÜYÜKDENİZ 

     1958 yılında Adana'da doğan Büyükdeniz, Boğaziçi Üniversitesi Ekonomi Bölümü'nü bitirdikten sonra The London School Of Economics'den ekonomi diploması aldı. 1982-1992 yılları arasında TÜSİAD'da ekonomi danışmanı olarak görev yapan Büyükdeniz, 1985 yılından itibaren Albaraka Türk'te çeşitli alanlarda çalıştı. 
     Büyükdeniz, Haziran 2003'den bu yana aynı kuruluşun genel müdürü olarak görev yapmakta idi. 

     
</TEXT>
</DOC>
