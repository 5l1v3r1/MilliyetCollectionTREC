<DOC>
<DOCNO> 341035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonyas02.html </URL>
<DATE> 2005/05/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Gönüllüler, Spencer Tunick için bu kez tiyatroda soyundu 
</HEADLINE>
<TEXT>

     Spencer Tunick dünyanın dört yanında binlerce çıplak insanı kamuya açık alanlarda fotoğraflıyor.Tunick’in başı bu nedenle polisle sürekli belada. 
     Tunick'in son çalışması ise bu kez kapalı bir mekanda gerçekleşti. Corpus Sanat Festivali'nin açılış seremonisi için yüzlerce kişi Belçika'nın kuzeyinde Bruges kentinde Stadschouwburg tiyatrosunda Tunick için soyundu. 
     Yüzlerce gönüllü modelin katıldığı çalışma tarihi tiyatro dekorunda ilginç görüntüler oluşturdu. 
     Spencer Tunick, New York’ta yaşayan, 38 yaşında bir fotoğraf sanatçısı. İşindeki ustalığını, sanatçı kişiliğini tüm meslektaşları onaylıyor. Ama o, güzel fotoğraflarından çok fotoğraf çektiği şehirlerin yerel yönetimleriyle arasında çıkan ve sonu onun hapsi boylamasına kadar uzanan zıtlaşmalarla tanınıyor. Çünkü Tunick kamu alanlarında, çıplak insan topluluklarını yerlere yatırıyor ve fotoğraflarını çekiyor. Önceleri işe bir iki çıplak modeli çekerek başladı. 
     Sonra 1994’te bir gün 28 kişiyi New York’taki Birleşmiş Milletler binasının önünde çıplak olarak fotoğrafladı. Bugün toplu çekimlerine binlerce gönüllü katılıyor. 
     
     Beş kez tutuklandı 

     Fotoğrafçı şimdiye dek beş kez tutuklandı. Ama en çok 25 Nisan 1999’da sinirlendi. O gün, 150 gönüllü modeli dünyanın en ünlü meydanlarından New York’taki Times Meydanı’nda çıplak olarak fotoğraflamak, polise karşı koymak, huzuru bozmak, kanunsuz toplantı yapmak ve daha pek çok suçtan tutuklandı. Ekipmanına el kondu. 18 saat hapiste kaldı. İlk kez bu olayla tüm Amerika’da gazetelerde haber oldu. 

     
</TEXT>
</DOC>
