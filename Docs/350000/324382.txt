<DOC>
<DOCNO> 324382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko13.html </URL>
<DATE> 2005/03/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kura müdahale döviz rezervini rekora taşıdı 
</HEADLINE>
<TEXT>

     Döviz rezervi, Merkez Bankası'nın kura müdahale ettiği geçen hafta 3 milyar dolardan fazla büyüyerek 39.4 milyar dolarla rekor düzeye ulaştı. Banka'nın döviz fazlası da 3.7 milyar dolara çıktı. 
     Merkez Bankası'nın verilerine göre, döviz rezervinde geçen bir haftalık dönemde 3 milyar 17 milyon dolarlık bir artış gözlendi. Bu artışla birlikte rezerv, 4 Mart'taki 36 milyar 418 milyon dolarlık düzeyinden 11 Mart itibariyle 39 milyar 435 milyon dolara kadar çıktı. Bu, rezervin bugüne kadarki en yüksek düzeyini oluşturuyor. 
     
     DÖVİZ MÜDAHALESİ ETKİLİ 
     Rezervdeki artışın büyük bölümünde dövize alım yönünde yapılan müdahale etkili oldu. Banka, 9 Mart'ta döviz kurlarında yaşanan oynaklık üzerine döviz piyasasına alım yönünde doğrudan müdahalede bulunmuştu. Bu müdahaleyle birlikte Banka'nın 2.5 milyar dolara yakın döviz aldığı tahmin ediliyordu. 
     Merkez Bankası, düzenli döviz alım ihaleleriyle de geçen hafta toplam 217.5 milyon dolarlık döviz alımına gitti. 
     
     DÖVİZ FAZLASI 3.7 MİLYAR DOLARA ÇIKTI 
     Döviz pozisyon fazlası da büyüyor. Merkez Bankası'nın dış varlıkları geçen bir haftalık dönemde 3 milyar 71 milyon dolar artarak 43 milyar 218 milyon dolara, döviz yükümlülükleri de 815 milyon dolar artarak 39 milyar 513 milyon dolara çıktı. Bu gelişmeler sonucunda döviz fazlası 2 milyar 256 milyon dolar büyüyerek 3 milyar 705 milyon dolara yükseldi. 
     
</TEXT>
</DOC>
