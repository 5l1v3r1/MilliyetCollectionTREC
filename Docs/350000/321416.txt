<DOC>
<DOCNO> 321416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/yazar/zbirand.html </URL>
<DATE> 2005/03/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara'da bugün Kıbrıs pazarlığı var 
</HEADLINE>
<TEXT>


Bugün Ankara'da Avrupa Birliği ile Türkiye arasında, 17 Aralık'tan bu yana ilk defa üst düzey Konsey ve Komisyon temsilcileriyle bir görüşme yapılacak. 
Geçen Perşembe günü Brüksel'de toplantının içeriği ile ilgili kişilerle görüştüm.Olli Rehn de MANŞET CNN TÜRK hafta içi hergün 17 00 programına konuk oldu ve Türkiye-AB ilişkileriyle ilgili görüşlerini açıkladı. 
Ankara toplantısının en sivri konusu Kıbrıs. 
Sorun, Papadopulos'un 17 Aralık'ta kaçırdığı bir fırsatı, 3 Ekim'de başlayacak müzakerelerden yararlanıp, hiç değilse bir bölümünü kurtarmak istemesinden kaynaklanıyor. 
Papadopulos, 17 Aralık'ta Türkiye'ye müzakere tarihi verilirken, Ankara'nın Kıbrıs Cumhuriyetini resmen tanıması koşulunu ortaya atmıştı. Ancak, Türkiye'nin itirazı karşısında, AB ülkeleri, Papadopulos'a gereken desteği vermediler. Rumlar, Gümrük Birliğinin genişletilmesi formülüyle yetinmek zorunda kaldılar. 
Papadopulos şimdi şansını tekrar deniyor. 
3 Ekim öncesinde, Türkiye'nin Gümrük Birliğini adanın güneyine de genişletmesiyle yetinmek istemiyor. 

1. Türkiye'nin ek protokolü, Gümrük Birliğinin yeni adaylara genişletilmesiyle ilgilidir hemen imzalamasını ve derhal uygulamaya sokmasını... 
2. Gümrük Birliğinin tam uygulanabilmesi için sadece malların serbest dolaşmasının değil, bu malları taşıyacak Rum bandıralı gemi ve uçaklara uygulanan ambargonun kaldırılmasını da istiyor. 
3. Türkiye'nin , Güney Kıbrıs'ı resmen tanımadığını tahrik edici şekilde açıklanmaması, bir üye ülkeyi hırpalamaması gerektiğini söylüyor. 

Amaç, ambargoyu kaldırtıp, Türkiye'nin Kıbrıs Cumhuriyetini nihayet tanıdığını veya tanıma yolunda yeni bir adım attığı izlenimini yaratmak. Kendi kamuoyunu tatmin etmek. Siyasi bir puan kazanmak. 

ANKARA OLMAZ BÖYLE ŞEY... 
Ankara bu yaklaşıma son derece tepkili. Rumların yaklaşımını şantaj olarak niteliyor. Söylenen de şu 

1. Ek protokolü imzalayacağız, ancak TMBB tarafından onaylanmadan, geçici uygulamaya sokamayacağız. Anayasamız buna izin vermiyor. 
2. 17 Aralık kararında sadece, protokolün imzalanacağı belirtilmişti. Kıbrıs bandıralı uçaklarla ilgili herhangi bir söz yoktur. Ayrıca, Kıbrıs sorunu çözülmemiştir. Ortada özel bir durum vardır. Kıbrıs Cumhuriyeti malını Türkiye'ye istediği gibi satabilir. Kıbrıs bandıralı yerine, Yunan bandıralı gemi veya uçak kullanabilir. 
3. Türkiye çözüm bulunana kadar, Kıbrıs Rum Cumhuriyetini tanımayacaktır. Bu gerçeği her fırsatta söyledik, yine de söylemeye devam edeceğiz. Rumlar, Türk tarafı gibi, Annan planını kabul etseler, sorun temelden çözülmüş olacaktır. Halen de geç değildir. 

AB, BİR CAMİ VE BİR KİLİSE ARASINDA... 
Arada kalan taraf ise, AB Komisyonu. 
Türkiye'nin yaklaşımını desteklese Rumları tahrik edecek. 3 Ekim müzakerelerini başlatmak zorlaşabilecek veya ilerde her müzakere bölümünün açılıp kapatılmasında, Rum vetosu çıkabilecek. Tabii bu arada bir de KKTC'ye direkt ticaret konusu var. Rumları o konuda da ikna etmek imkansızlaşacak. 
Bugünkü Trokya toplantısında ve Olli Rehn'in Başbakan ile görüşmesinde de en önemli gündem maddesi Kıbrıs olacak. Türk tarafı sürekli "Papadopulos'a söyleyin masaya otursun, çözüm bulalım" diyecek. 
Ancak ben, Papadopulos'un Türkiye'yi tüm müzakereler boyunca sıkıştıracak bir fırsatı yakalamışken elinden kaçırmak istemeyeceğinden eminim. Riskli olmasına rağmen, salam politikasını sürdürmek isteyecektir. 
Rumlara tek başlarına AB üyesi olma fırsatını, Annan planı görüşmelerini 12 ay süreyle erteleyerek sağlayan Sayın Rauf Denktaş'ın kulakları çınlasın. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
