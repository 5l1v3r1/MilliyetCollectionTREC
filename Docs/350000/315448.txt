<DOC>
<DOCNO> 315448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy27.html </URL>
<DATE> 2005/02/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Polis sayısı 10 bin artacak 
</HEADLINE>
<TEXT>

     Polis Meslek Eğitim Merkezleri kurulması ve 10 bin yeni polis alınmasını öngören yasa tasarısı, TBMM Başkanlığı'na sunuldu. Tasarı uyarınca, dört yıllık yüksekokul mezunları, 6 aylık eğitimden sonra polis olabilecek. 
     Tasarıya göre, en az 4 yıllık yükseköğretim kurumlarından veya bunlara denkliği kabul edilen yurtdışındaki yükseköğretim kurumlarından mezun olup, sınav tarihi itibarıyla 25 yaşından gün almayan erkek ve bayanlar ile askerliğini yapmış 27 yaşından gün almamış erkek adaylar arasından yapılacak seçme sınavında başarılı olanlar, 6 aydan az olmamak üzere polis meslek eğitimine alınacaklar. Bunlar, Bakanlar Kurulu kararıyla Polis Meslek Eğitim Merkezlerinde eğitilecek. 
     Polis Meslek Eğitim Merkezlerinde eğitim-öğretim, parasız yatılı ve üniformalı olacak. Öğrencilerin yeme, barındırma ve sağlık giderleri ile diğer istihkakları devlet tarafından karşılanacak. Ayrıca, öğrencilere Polis Meslek Yüksekokulu öğrencilerine ödenen miktar kadar harçlık verilecek. 
     Polis Meslek Eğitim Merkezlerindeki eğitim-öğretim süresi içerisinde giriş şartlarını taşımadıkları sonradan anlaşılanlar, eğitim ve öğretimi başarı ile tamamlayamayanlar, sağlık ve disiplin yönünden polis olamayacağına yetkili kurullarca karar verilenlerin ilişiği kesilecek. Sağlık ve ölüm sebepleri dışındaki nedenlerle ilişiği kesilenlerden, ödenen harçlık ve yapılan masraflar kanuni faizi ile birlikte tahsil edilecek. 
     Polis Meslek Eğitim Merkezlerinde eğitimini başarı ile tamamlayanlar, Emniyet Genel Müdürlüğü kadrolarına aday polis memuru olarak atanacaklar. Bu şekilde atananlar, atanma tarihinden itibaren 6 yıl süreyle başka kurumlara nakil yoluyla atanamayacaklar. Bu süre zarfında memuriyetten çekilen, çekilmiş sayılan, meslekten veya memuriyetten çıkarma cezası alan ve asli memurluğa atanamayarak ilişiği kesilenler, mecburi hizmet süresinin kalan her yılı için kendilerine yapılmış olan öğretim masraflarının iki katını tazminat olarak ödemek zorunda kalacaklar. 
     Tasarı, Emniyet Genel Müdürlüğü'ne 10 bini polis memuru olmak üzere 10 bin 480 yeni kadro verilmesini de öngörüyor. 
     
</TEXT>
</DOC>
