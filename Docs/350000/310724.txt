<DOC>
<DOCNO> 310724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun14.html </URL>
<DATE> 2005/01/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak'ta sandıklar evlerin içine kadar götürülüyor 
</HEADLINE>
<TEXT>

     Irak'taki geçici yönetimin Dışişleri Bakanı Hoşyar Zebari, seçimlerin sadece Irak'ı değil, bütün Ortadoğu'yu etkileyeceğini söyledi. 
     Zebari, üyesi olduğu Irak Kürdistan Demokratik Partisi'nin IKDP bürosunda düzenlediği basın toplantısında, seçimlere Irak genelinde beklenenden daha fazla katılım olduğunu belirtti. 
     Bağdat ve bazı yerleşim birimlerinde küçük çapta olaylar olduğunu söyleyen Zebari, şöyle devam etti 
     ''Bu bir ulusal düğündür. Oy kullanma işlemi öncesinde çok büyük güvenlik önlemleri aldık. Musul'dan gelen haberlere göre, vatandaşlar sandık başına gitmeye başlamış. Seçmenler güvenlik açısından biraz uzakta kurulan sandıklara dahi giderek oylarını kullanıyor. Bazı yerlerde ise sandıklar evlerin içine kadar götürülüyor. Bunda amaç oylarını kullanmak isteyen vatandaşlara kolaylık sağlamaktır. Bu seçim, tarihi bir olaydır. Irak olarak seçimi zamanında ve planlanan şekilde gerçekleştiriyoruz. Bütün tehditlere rağmen, halk iyi niyetle sandık başına gidiyor. Bu seçim sadece Irak'ı değil, bütün Ortadoğu'yu etkiyecektir. Bu bölgede bir dönüm noktası olacaktır. Yıllardan beridir süren Saddam zulmünden sonra yapılan bu seçim, inanıyorum ki, Irak halkı için çok iyi olacaktır.'' Kürtlerin Irak Parlamentosu'nda güçlü bir şekilde temsil edileceğini söyleyen Zebari, özellikle kuzey Irak'taki seçim merkezleri önünde uzun kuyruklar olduğunu belirtti. 
     ''Bizim yapmak istediğimiz de çok katılımlı bir seçimdi. 2 milyon Kürt seçmen var'' diyen Zebari, bunun da Kürtlerin Irak Parlamentosu'nda 75 ile 85 arasında değişen üyeyle temsil edileceğini gösterdiğini kaydetti. 
     
</TEXT>
</DOC>
