<DOC>
<DOCNO> 311531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/guncel/gun07.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum yasasına onay 
</HEADLINE>
<TEXT>


Fransa, kabul edilen anayasa değişikliğiyle, 2007'den sonra AB'ye üye ülkeler için referanduma gidecek. Türkiye'nin AB üyeliği de Fransız halkına sorulacak 

MİNE G. KIRIKKANAT Paris 

Fransa'da Adalet Bakanı Dominique Perben tarafından hazırlanan anayasa değişikliği uyum paketi, Ulusal Meclis Genel Kurulu'nda kabul edildi. Anayasa değişikliğine göre 2007'den itibaren AB'ye üye olacak ülkeler için Fransa'da referandum yapılacak. Yani Türkiye'nin AB üyeliği de Fransız halkına sorulacak. 
Dün yapılan oylamada 450 evet, 34 de hayır oyu kullanıldı. Oylamadan önce söz alan Perben, milletvekillerinden anayasa değişikliği uyum paketine destek vermelerini istedi. Sosyalist Grup temsilcisi, değişiklik paketine 2007'den sonra AB'ye üye olacak ülkeler için referanduma gidilmesini öngören maddenin eklenmesini eleştirdi. Fransa Demokrasi Birliği UDF temsilcisi, lehte oy vereceklerini belirtirken, Komünist Parti temsilcisi aleyhte oy kullanacaklarını açıkladı. 
Anayasa değişikliği uyum paketinin yürürlüğe girmesi için şubat ayında önce senatoda, sonra mart ayında meclis ve senato üyelerini bir araya getiren "Versailles Kongresi"nde düzenlenecek oturumda son kez oylamaya tabi tutulması gerekiyor. Paketin nihai kabulü için, Versailles Kongresi üyelerinin beşte üçünün onay vermesi gerekiyor. 
Anayasa değişikliği uyum paketinin ikinci bölümü, 2007 yılından sonra AB'ye üye olacak ülkeler için Fransa'da referandum yapılmasını öngörüyor. Bu maddenin, Fransa'da, Türkiye'nin AB üyeliğine ilişkin tartışma yüzünden hazırlandığı belirtiliyor. 


</TEXT>
</DOC>
