<DOC>
<DOCNO> 325860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko10.html </URL>
<DATE> 2005/03/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Tüpraş rafinerilerine şartlı lisans... 
</HEADLINE>
<TEXT>

     Petrol piyasasında faaliyet gösterip Gayri Sıhhi Müessese Ruhsatı GSM olmayan işletmelere lisans verilmemesi ve kanun gereği 20 Mart 2005 tarihinden itibaren lisanssız faaliyet sürdürmenin yasaklanması yüzünden faaliyetine devam edip edemeyeceği merak edilen TÜPRAŞ'ın rafinerileri için geçici bir çözüm bulundu. 
     A.A muhabirinin aldığı bilgiye göre, Enerji Piyasası Düzenleme Kurumu, gayri sıhhi müessese çalışma ruhsatı olmayan TÜPRAŞ'ın İzmit, İzmir, Kırıkkale ve Batman rafinerilerine, söz konusu ruhsatı bir yıl içinde teslim etmesi koşuluyla lisans verdi. 
     EPDK'nın kararında, TÜPRAŞ'ın petrol piyasasında rafinerici olarak tekel konumunda kamu kurumu olması, ulusal petrol stokunun tamamlayıcı kısmını tutması, ulusal güvenlik açısından ihtiyaç duyulan ve Türk Silahlı Kuvvetleri'nin kullandığı taktik yakıtları üretmesi nedeniyle Gayri Sıhhi Müesseselere Ait Açılma Ruhsatını bir yıl içinde EPDK'ya ibraz etmesi kaydıyla, taşıma, depolama ve işleme alt başlığıyla birlikte rafinerici lisansı verilmesi kararlaştırıldı. 
     EPDK'ya lisans başvurusu yapan TÜPRAŞ, Gayri Sıhhi Müessese Ruhsatı almaya yönelik başvuruların yapıldığını ve konuyla ilgili çalışmalarının devam ettiğini bildirdi. 
     Avrupa Birliği standartlarında ürün üretebilmek ve ünitelerinin modernizasyonu amacıyla hazırlamış olduğu 1989-2006 yıllarını kapsayan Yatırım Master Planı çerçevesinde 2 milyar ABD Doları tutarındaki yatırımın 1.3 milyar ABD Dolarlık bölümünün tamamlandığını bildiren TÜPRAŞ, 740 milyon dolar tutarındaki yatırımların 665 milyon dolarlık bölümünün yapım çalışmalarının devam ettiğini kaydetti. 
     Kurum, yapım çalışması devam eden İzmir Rafinerisi Dizel Kükürt Giderme Projesinin 2005 yılında, İzmit Rafinerisi Dizel Kükürt Giderme projesinin 2006 yılında, Kırıkkale Rafinerisi Dizel Kükürt Giderme ve CCR Reformer Benzen Giderimi Projelerinin 2007 yılının ilk aylarında devreye alınacağını, bu projelerin tamamlanmasıyla 2007 yılı itibarıyla AB standartlarında akaryakıt üretimi sağlanacağını beyan etti. 
     
</TEXT>
</DOC>
