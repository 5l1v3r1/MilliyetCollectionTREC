<DOC>
<DOCNO> 330966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo06.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyarının Türkçesi 
</HEADLINE>
<TEXT>


Vestel Manisa Başkanı, kendisi ve hocaları Levent Eriş dışında herkesin rehavet içine girdiğini söyledi. Cengiz Ergün geçen sezon da aynı hataya düştüklerini hatırlattı, "Dikkatli olalım" dedi 

UNVER ERGÜN 


İkinci Lig A Kategorisi'nde lider Sivasspor'un iki puan gerisinde ikinci sırada yer alan Vestel Manisaspor, Süper Lig için gün sayarken, Başkan Cengiz Ergün, rehavet konusunda camiayı uyardı. 
Ergün, daha lig maratonunun bitmediğine dikkat çekerek, "Ben ve teknik direktörümüz Levent Eriş dışında herkes bu işe oldu gözüyle bakıyor. Ancak son Karagümrük maçı da gösterdi ki, henüz bitmiş değil. Herkes ayağını denk almalı. Rehavet bizim için en büyük tehlike" ifadesini kullandı. 
Geçen sezon da aynı hataya düştüklerine dikkat çeken Ergün şöyle konuştu 
"Bırakın Manisa'yı, tüm Türkiye geçen sezon bize çıktı gözüyle bakıyordu. Ama sonuç ortada. Futbolda başarı sahada olur. Bugün geldiğimiz noktada önemli mesafe aldık. Ama işimiz bitmedi. Benim hesabıma göre Süper Lig için 68 puan yeterli. Ancak baraj her hafta değişiyor. Çok dikkatli olmak durumundayız." 
Cengiz Ergün, asıl hedeflerinin lig maratonunu şampiyon olarak tamamlamak olduğunu da belirterek, "Geçen hafta Elazığ - Sivas maçından çok umutluydum. Sivas'ın kaybedeceği her puan bizi liderlik koltuğuna oturtacaktı. Ancak Futbol Federasyonu, Elazığspor'un maçını son anda Malatya'ya aldı. Sivasspor'a büyük avantaj sağladı. Kısacası haksız rekabet söz konusu. Yine de biz bu işlere girmek istemiyoruz. İki hafta sonra Sivasspor'la maçımız var. Bu maçta herkes kimin daha iyi olduğunu görecek" ifadesini kullandı. 
Hafta sonunu Ankara'da geçirecek olan Siyah-Beyazlılar, Türk Telekom maçı için cumartesi günü Manisa'dan ayrılacak. Takımda hafif sakatlığı bulunan Yılmaz dünü de düz koşu yaparak tamamladı. 


</TEXT>
</DOC>
