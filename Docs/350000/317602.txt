<DOC>
<DOCNO> 317602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo24.html </URL>
<DATE> 2005/02/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gençlerbirliği'nden Sertan Cafer'Aydın'ın açıklama yapması yanlış 
</HEADLINE>
<TEXT>

     Gençlerbirliği'nin ara transferde kadrosuna kattığı golcü oyuncu Sertan, gündemdeki teşvik iddialarını değerlendirerek, ''Art niyet olmasa bu arkadaşımız talihsiz açıklamaları yapmazdı'' dedi. 
     Beştepe İlhan Cavcav Tesisleri'ndeki basın toplantısına katılan Sertan, teşvik primi konusunun her zaman konuşulduğunu, ancak şimdi su üstüne çıktığını belirterek, bu olayı kimsenin inkar edemeyeceğini söyledi. Sertan, kendisinin ise bu tür bir olayla karşılaşmadığını kaydetti. 
     Teşvik iddialarının gündeme gelmesine neden olan Cafer Aydın'ın açıklamasının yanlış olduğuna dikkati çeken Sertan, şöyle konuştu 
     ''Art niyet olmasa bu arkadaşımız talihsiz açıklamaları yapmazdı. Zor dönemlerden bayağı etkilenmiş. Daha önce açıklaması gereken olayları şimdi açıklamak doğru değil.'' Golcü oyuncu Sertan, Gençlerbirliği'nin son dönemde aldığı kötü sonuçlarla ilgili olarak da, ''İyi mücadele etmemize rağmen istemediğimiz sonuçlar aldık. Mücadelenin yanında 3 puan da gerekli. Bu stres yaratır. Bu ciddiyetle gidersek, iyi yerlere geliriz'' diyerek sözlerini tamamladı. 
     Başkent ekibinin ara transferde Gençlerbirliği ASAŞ Spor'dan kadrosuna aldığı genç oyuncusu Kerem de Trabzonspor maçında hocalarının istediği düzeyde bir futbol ortaya koyduklarını, ancak başarılı olamadıklarını anlatarak, iyi bir takım olma yolunda ilerlediklerini söyledi. 
     Şanssızlıktan yakınan ve önlerinde bulunan maçları kazanacaklarına inandığını ifade eden genç futbolcu, ''Trabzonspor maçını kazanabilirdik, ancak şanssızdık. Kazandığımız sürece daha iyi yerlere geleceğiz. Bu hafta da kazanmak istiyoruz. İyi bir takım oluyoruz. Diyarbakırspor maçını kazanacağımıza inanıyorum'' diye konuştu. 
     
     DİYARBAKIRSPOR MAÇI HAZIRLIKLARI 
     Gençlerbirliği, bugün yaptığı antrenmanla Diyarbakırspor maçı hazırlıklarını sürdürdü. 
     Beştepe İlhan Cavcav Tesisleri'nde, teknik direktör Ziya Doğan yönetiminde yapılan idman yaklaşık 1.5 saat sürdü. Antrenmana hafif sakatlıkları bulunan takım kaptanı Ümit, Erhan, Ayman, Mustafa Özkan ve Uğur katılmadı. Sarı kart cezalısı Ayman Diyarbakırspor karşısında takımındaki yerini alamayacak. 
     
</TEXT>
</DOC>
