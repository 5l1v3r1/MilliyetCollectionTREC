<DOC>
<DOCNO> 306147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy05.html </URL>
<DATE> 2005/01/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Memura "Erdoğan" derecesi 
</HEADLINE>
<TEXT>

     ANKARA Milliyet 

Kamuda çalışan bir milyona yakın memur, merakla beklediği "bir derece" uygulamasını Kurban Bayramı öncesinde elde etti. TBMM Plan ve Bütçe Komisyonu'nda kabul edilen yasa teklifi bugün TBMM Genel Kurulu'nda görüşülerek yasalaştırılacak. 
     Hareketli görüşmelerin yaşandığı Plan ve Bütçe Komisyonu'nda ilk olarak memurlara ilave bir derece verilmesinin yanı sıra çok sayıda yasada değişiklik yapılmasını öngören ve "torba tasarı" olarak adlandırılan yasa tasarısı ele alındı. Devlet Bakanı Ali Babacan, tasarının memura bir derece verilmesini öngören düzenleme dahil 32 madde ve 6 geçici maddeden oluştuğunu belirtirken, bunlarla 25 yasa ve 7 KHK'de değişiklik yapıldığını söyledi. Bu düzenlemenin bütçeye hiçbir ilave yük getirmeyeceğini belirten Babacan, bunun, 2005 yılı bütçesi hazırlanırken göz önüne alındığını ve mali kaynakların personel ödeneklerine konulduğunu bildirdi. CHP milletvekilleri de, memurlara ilave bir derece verilmesi ile ilgili maddenin tasarıdan ayrılarak görüşülmesi, diğer maddelerin ise alt komisyona sevk edilmesini önerdi. AKP milletvekilleri de bu görüşe destek verdi. Komisyon Başkanı Sait Açba ise, tasarının bir derece verilmesine ilişkin maddesinin ayrılarak görüşülmesinin İçtüzük hükümlerine uygun olmadığını belirterek, "Tasarının tamamı alt komisyona sevk edilecek. Ancak, gündemimizde memurlara ilave bir derece verilmesini öngören bir yasa teklifi var. Onu görüşelim" dedi. 
     
     Teklifle yapıldı 
     Memurlara derece verilmesine ilişkin "Torba tasarı" alt komisyona sevkedilirken, yine memurlara derece verilmesine öngören AKP Samsun Milletvekili Mustafa Çakır'ın teklifi komisyonda ele alındı. Teklifin görüşmelerinde AKP Samsun Milletvekili Musa Uzunkaya'nın eski başbakanlardan Bülent Ecevit'in 1979'da, Mesut Yılmaz'ın da 1991'de çıkardıkları derece yasalarını hatırlatırken, "Bunun adı da Erdoğan derecesi' olacak" dedi. CHP Trabzon Milletvekili Akif Hamzaçebi ise, hükümetlerin dereceleri yıpranmaya başladıklarında verdiklerini anımsatarak, "o dereceleri verenler hükümete veda ettiler, unutmayın" dedi. 
     Komisyonda adı değiştirilerek kabul edilen teklife göre, 1991'den sonra işe başlayan sözleşmeli subay, sözleşmeli astsubay, uzman jandarma ve uzman erbaşlar da dahil olmak üzere devlet memurları ile diğer kamu görevlilerine bir derece verilecek. Daha önce derece verilmesine ilişkin yasalardan yararlanmayan emekli, malullük, vazife malullüğü ile dul ve yetim aylığı alanlar da bu haktan yararlanacak. Teklifin 15 Ocak'tan itibaren geçerli olması öngörülürken, memurlar düzenlemeden kaynaklanacak ücret farkını Şubat ayında alacak. Komisyonda kabul edilen teklif bayram öncesinde memura müjde olması amacıyla bugün TBMM Genel Kurulu'nda yasalaştırılacak. 
     
</TEXT>
</DOC>
