<DOC>
<DOCNO> 344331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo24.html </URL>
<DATE> 2005/05/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ziya Doğan Youla Beşiktaş'ta daha başarılı olur 
</HEADLINE>
<TEXT>

     Gençlerbirliği Teknik Direktörü Ziya Doğan, Galatasaray karşılaşması öncesinde, "Oyuncularıma Malatyaspor maçının daha zor olacağını, Galatasaray maçının ise kolay olacağını söylemiştim" dedi. 
     Beştepe İlhan Cavcav Tesisleri’nde olağan haftalık basın toplantısı düzenleyen Ziya Doğan, Galatasaray karşısında iyi bir galibiyet aldıklarını vurgulayarak, "Oyun, mücadele herşey iyiydi. 
     Galatasaray maçının kolay olacağını oyuncularıma söylemiştim. 
     Denizlispor maçı daha tehlikeli. Oyuncuların bu maçı unutup, bu maça bakmaları gerekir. Büyük maçlar sonrasındaki mantaliteden korkuyorum. 
     Bunu hafifletmeye çalışıyorum" diye konuştu. 
     Doğan, Denizlispor maçı öncesinde eksik futbolcularının çokluğundan yakınırken, şöyle konuştu 
     "El Saka’yı Denizli’ye götürmeyebilirim. Çok fazla eksiğimiz var. 
     Sonuçta 11 kişiyle sahaya çıkacağız. Bu maçtan da puan veya puanlar almak zorundayız. İyi bir çıkış yaptık. Ligi 5. sırada bitirmek istiyoruz. Başarılı bir dönem geçirdik. Geldiğimden bu yana en çok gol atan ve en az gol yiyen takımlardan biriyiz. Oyuncularımın, oyunlarından ve karakterlerinden memnunum." 
     
     "TÜRK ANTRENÖRLERE GÜVENİN" 
     Sezon içinde takımların çok fazla teknik direktör değiştirdiğine dikkati çeken Doğan, "Türk antrenörleri çok kaliteli bir şekilde geliyor" dedi. 
     Çok önemli değerlerin kaybolduğunu ifade eden Doğan, "Kaliteli yabancı hocaya ’hayır’ demiyorum. Hagi, Galatasaray’da çok çok başarılı. Genç milli takımı şampiyon yapan antrenör Abdullah Avcı ile gurur duyuyorum. Yabancıların, profesyonel anlayışı oturtmak yönünde katkıları oldu. Yöneticilerin Türk antrenör ve Türk insanına güvenmesi gerekir. Antrenör konusunda birilerine veya biryerlere gönderme yapmıyorum" diye konuştu. 
     
     TRANSFERLER 
     Doğan, hedef ve transferler konusunda 1-2 hafta içinde durumun netleşeceğini belirterek, kulüp başkanı İlhan Cavcav ile görüşmelerinin sürdüğünü söyledi. 
     Youla’nın Beşiktaş ile anlaştığı yönündeki haberler için de Doğan, "Hayırlı olsun. Kendisi yeni bir heyecan arıyordu. Pırıl pırıl bir genç. Profesyonel anlamda eksikleri ama temiz bir kalbi var. Başkan ve ben, kendisine transferinde yardımcı olduk. Kalan 2 maçta kulübe olan borcunu ödemelidir. Youla, Beşiktaş’ta çok daha başarılı olur" değerlendirmesini yaptı. 
     
     SAKATLAR DÜŞÜNDÜRÜYOR 
     El Saka’nın, eşinin rahatsızlığı nedeniyle ülkesinde bulunduğu ve idmanlara katılamadığı, bu nedenle de Denizli’ye götürülmeyebileceği açıklandı. 
     Başkent ekibinde ayrıca, sarı kart cezalısı Ali Tandoğan ile sakatlıkları bulunan takım kaptanı Ümit, Mustafa Özkan ve Sertan’ın da Denizlispor karşısında forma giymesinin zor olduğu bildirildi. 
     
</TEXT>
</DOC>
