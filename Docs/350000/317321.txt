<DOC>
<DOCNO> 317321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur10.html </URL>
<DATE> 2005/02/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Küçük kızın kolunda gazlı bez unutuldu .. 
</HEADLINE>
<TEXT>

     Ramazan ÇETİN DENİZLİ, DHA 
     

      DENİZLİ Devlet Hastanesi'nde yaşanan sağlık skandalı, Pamukkale Üniversitesi Tıp Fakültesi Hastanesi'nde 3 ay sonra ortaya çıkartıldı. Geçen Kasım ayında kolu dirseğinden kırılan 3.5 yaşındaki Sinemis Bar'ın Devlet Hastanesi'nde yapılan ameliyatında kolunda gazlı bezli unutulduğu anlaşıldı. Kızının kolunda gazlı bez unutulduğunu öğrenince çılgına döndüğünü söyleyen Hakan Bar, "Böyle bir sağlık skandalı olamaz'' dedi. Gazlı bezi ameliyat sırasında Sinemis'in kolunda unutan Devlet Hastanesi Ortopedi Uzmanı Dr. Abdullah Eren, çok üzüntü duyduğunu belirterek, "Olmaması gerekirdi, ama çok yoğun çalışılan hastanelerde, yoğun iş ortamı ve yoğunluğun getirdiği bir sonuç oldu'' dedi. 
     Evlerinde oyun oynarken kanepeden düşüp kolunu kıran Sinemis Bar, babası Hakan Bar tarafından Denizli Devlet Hastanesi Acil Servisi'ne götürüldü. Burada çekilen röntgen filmleri sonucu çocuğun kolunun dirsekten kırık olduğu belirlendi. Ancak çocuğun kolunun şiş olması nedeniyle antibiyotik tedavisine başlayıp 3 gün sonra ameliyat yapılacağı bildirildi. Baba Hakan Bar, kızı Sinemis'i 3 gün sonra Devlet Hastanesi'ne götürerek, ameliyat ettirdi. Sinemis, Ortopedi Uzmanı Dr. Abdullah Eren tarafından ameliyat edildi. Ancak ameliyattan bir süre sonra çocuğun kolunda iyileşme görülmeyince baba Hakan Bar, çocuğunu yeniden hastaneye götürdü. Devlet Hastanesi'nde yapılan müdahalelere rağmen Sinemis'in ağrıları bir türlü dinmedi. 
     
     AĞRILARI BİR TÜRLÜ DİNMEDİ 
     Bir şirkette pazarlama elemanı olarak çalışan baba Hakan Bar, daha sonra kızını SSK Bölge Hastanesi'ne götürdü. Sinemis Bar, buradan Pamukkale Üniversitesi PAÜ Tıp Fakültesi İnceleme ve Araştırma Hastanesi'ne sevk edildi. PAÜ Tıp Fakültesi Hastanesi Ortapedi Uzmanı Doç Dr. Fahir Demirkan, 2 aydır tedavi etmeye çalıştığı Sinemis'in kolunu son olarak dün ameliyat etme kararı aldı. Yapılan ameliyatta Sinemis'in Devlet Hastanesi'nde yapılan ilk ameliyatında kolunun içinde gazlı bez unutulduğu fark edildi. Sinemis'in kolunda unutulan gazlı bez çıkarıldı. 
     PAÜ Tıp Fakültesi Ortopedi Uzmanı Doç. Dr. Fahir Demirkan, küçük Sinemis'in dirseğindeki kırık tedavisinin başka hastanede yapıldığını, kırığın kaynadığını, ancak akıntısı olduğunu belirterek şunları anlattı 
     "Küçük kızda enfeksiyon kaynağı söz konusuydu. Birikmiş olan cerahatı boşaltıp, antibiyotik tedavisine başladık. Fakat antibiyotik tedavisi ile durumun düzelmediği gözlendi. Yaklaşık 1.5-2 aylık bir antibiyotik tedavisine rağmen, durumu düzelmeyince tekrar ameliyata aldık, ameliyat sırasında bizim kanamaları önlemek için kullandığımız gazlı bezin unutulmuş olduğunu fark ettik, gazlı bezi çıkardık ve hastamızın durumu düzelmeye başladı. Gazlı bezin üzerinde filmlerde görülebilen işaret olmaması, olayı geç fark etmemizin temel nedenidir. İşaret olsa idi daha erken hasta sağlığına kavuşabilirdi.'' 
     
     BABA BÖYLE SKANDAL OLMAZ 
     Baba Hakan Bar ise "Kızım kolunu kırınca acilen Devlet Hastanesi'ne götürdük. Dirseğinin kırıldığını söylediler. Şişlik vardı, şişliğini inmesi için üç gün bekledik. Ameliyat oldu. Kızımın kolu iyileşmeyince, SSK Hastanesi'ne götürdüm onlar PAÜ'ye sevk ettiler'' dedi. Kızının kolunda gazlı bez unutulduğunu öğrenince çılgına döndüğünü söyleyen Hakan Bar, "Böyle bir sağlık skandalı olamaz. Doç. Dr. Fahir Demirkan, Dr. Semih Akkaya, Dr. Fatih Tonkaz'a teşekkür ederim'' diye konuştu. 
     
     ÜZÜNTÜLÜYÜZ' 
     Gazlı bezi ameliyat sırasında küçük Sinemis'in kolunda gazlı bez unuttuğu iddia edilen Devlet Hastanesi Ortopedi Uzmanı Dr. Abdullah Eren, çok üzüntü duyduğunu belirterek, "Kırık nedeni ile başvuran hasta sevdiğimiz bir arkadaşımızın kızı da olması nedeniyle başarılı bir operasyon yaptık. Olmaması gerekirdi, ama çok yoğun çalışılan hastanelerde, yoğun iş ortamı ve yoğunluğun getirdiği bir sonuç oldu'' dedi. Dr. Eren, "Röntgende görünebilir işaretli gazlı bez kullanma imkanımız olmadığından bu tür sitemle bir sonuçla karşılaşmış bulunmaktayız. Hastaya çok zararlı bir sonuç olmamasına rağmen tedavi süresinin uzamış olması bir hekim olarak bizleri fazlasıyla üzmüştür'' dedi. 
     
</TEXT>
</DOC>
