<DOC>
<DOCNO> 308861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko10.html </URL>
<DATE> 2005/01/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Halkbank'ın özelleştirilmesi için TESKOMB'dan formül... 
</HEADLINE>
<TEXT>

     Halk Bankası'nın özelleştirmesinde 'blok satış' için talipliler konuşulurken, Banka'nın en büyük kredi müşterilerinden biri olan ve Banka kanalıyla esnafa kredi veren Türkiye Esnaf Kefalet Kooperatifleri Merkez Birliği'nden TESKOMB farklı bir öneri geldi. 
     TESKOMB Başkanı Kadir Akgül, Halkbank özelleştirmesinde blok satış yerine 'halka arz ve esnafa satışı' gündeme getirdi. 
     Akgül, Halk Bankası'nın yüzde 20-30'luk bölümünün halka arz edilebileceğini, buna yaklaşan bir orana da TESKOMB olarak talipli olabileceklerini, bankanın geri kalan kısmının ise kamuda kalabileceğini kaydetti. 
     
     KAYNAK NEREDEN BULUNACAK 
     TESKOMB olarak Halkbank'ın yüzde 20-30'luk bölümünü alacak güçte olduklarını vurgulayan Akgül, şu anda Merkez Birliği'nin 100 trilyon liranın üzerinde parası bulunduğunu kaydetti. 
     Bunun yanında 900 civarında şubeleri olduğunu vurgulayan Akgül, buradan da 200-300 trilyon liralık bir kaynağın temin edilebileceğini, geri kalan finansmanın ise yurtiçi veya yurtdışından sağlanabileceğini belirtti. 
     Bu şekildeki bir Halkbank özelleştirmesine talip olduklarını söyleyen Kadir Akgül, Halkbank yönetiminin de bu isteğe sıcak baktığını ifade etti. 
     
     ESNAFA BİR BANKA LAZIM 
     Eğer Halkbank blok olarak satılacaksa, 5 milyona yakın esnafa kredi verecek yeni bir mekanizmaya ihtiyaç olacağını kaydeden Akgül, ''Halkbank gibi yeni bir oluşum daha gerekecek'' dedi. 
     Böyle bir özelleştirme modelinde, yönetim içinde sadece temsil isteyeceklerini belirten Akgül, yönetimin kamuda kalabileceğini de vurguladı. 
     
     BLOK SATIŞ İÇİN TALİPLER 
     Bu arada Kamu Bankaları Ortak Yönetim Kurulu Başkanı Zeki Sayın, bir süre önce yaptığı açıklamalarda, Bankaya biri yurtdışından olmak üzere 4 talipli olduğunu açıklarken, isteklilere bu ay içinde randevu vereceklerini belirtmişti. 
     Sayın, randevular öncesi Halk Bankası'nda değerleme çalışmaları yapıldığını, gayrimenkul envanterinin de yeniden gözden geçirildiğini ifade etmişti. 
     
</TEXT>
</DOC>
