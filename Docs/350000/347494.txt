<DOC>
<DOCNO> 347494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy03.html </URL>
<DATE> 2005/05/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
DYP'de grup hayali ötelendi 
</HEADLINE>
<TEXT>

     Liste depreminde 4 milletvekilini kaybeden DYP’de grup hayali bir başka bahara kaldı. 
     Büyük Kongre’nin ardından Ümmet Kandoğan, Dursun Akdemir, İbrahim Özdoğan ve Reyhan Balandı’nın DYP ile yollarını ayırması parti içinde derinden tartışılmaya devam ediyor. 
     Bir ara transferlerle AKP ve CHP’nin ardından TBMM’de üçüncü parti olan, ancak şimdi ANAP ve SHP’den sonra 5’nci parti konumuna gerileyen DYP’de Ağar’ın istifacıları listeye almaması "hata" olarak değerlendiriliyor. 
     Ağar’ın bu davranışıyla "AKP’ye en büyük iyiliği" yaptığı belirtilirken DYP’liler arasında yapılan değerlendirmelerde, "Kongrede yapılacak ufak bir tüzük değişikliğiyle GİK 40’dan 50-60’a çıkarılabilirdi. Böylece ne sayın Ağar’ın başı ağrırdı, ne de muhalefet ortaya çıkardı. Milletvekilleri de partide kalırdı" deniliyor. 
     AKP’den istifa ettikten sonra DYP’ye katılmaktan vazgeçip partisine dönen Yozgat Milletvekili İsmail Ericekli olayı da DYP’de anlamlı bulunuyor. 
     AKP’nin Ericekli’yi saflarına yeniden katması daha önce fazla hassas olmadığı kopmalara artık müsamaha etmeyeceğini gösterdiği şeklinde DYP’de yankılandı. 
     Son olarak AKP’den DYP’ye geçen milletvekillerine beklentilerinin aksine yönetimde yer verilmemesinin de DYP’ye gelmeyi düşünenleri olumsuz etkileyeceği savunuluyor. 
     DYP’li bir kaynak, "Sayın Ağar, bu tasarrufuyla ister istemez AKP’deki kan kaybını da durdurmuş oldu. AKP’ye büyük bir iyilik yaptı" dedi. 
     AKP’den yeni yıl ile başlayan istifalar sırasında DYP’li sözcüler yaptıkları açıklamalarda, mayıs ayına, en geç ise yasama yılı sonuna kadar 20 milletvekiline ulaşarak Meclis’te grubu bulunan 3’üncü parti olacaklarını dile getirmişlerdi. 
     
</TEXT>
</DOC>
