<DOC>
<DOCNO> 312494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur37.html </URL>
<DATE> 2005/02/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Haluk Kırcı Türkiye'ye getirildi 
</HEADLINE>
<TEXT>

     Ukrayna'da yakalanan Haluk Kırcı, Türkiye'ye iade edildi. 
     Kırcı, Ukrayna'nın Başkenti Kiev'den THY'nin TK1458 sefer sayılı uçağı ile saat 14.00 sıralarında Atatürk Havalimanı'na getirildi. 
     Ukrayna'nın Başkenti Kiev'den saat 14.05'te Atatürk Havalimanı'na gelen Boeing 737-400 tipi ''Marmaris'' adlı yolcu uçağı, apronda açık bir alandaki 113 no'lu park yerine çekildi. 
     Uçaktan önce yolcular, ardından da Kırcı ve onu getiren 3 kişilik polis ekibi indi. 
     Organize Şube Müdürlüğü görevlilerine teslim edilen Haluk Kırcı, uçağın altına yaklaştırılan ''Akrep'' adlı zırhlı araca bindirildi. Bu sırada polis, uçağın çevresinde güvenlik önlemi aldı. 
     Atatürk Havalimanı'ndan ''akrep'' adı verilen zırhlı bir polis aracıyla Bakırköy Adliyesi'ne götürülen Kırcı, Adli Tıp Şube Müdürlüğü'nde sağlık kontrolünden geçirildi. 
     Bu sırada dosya üzerinden infaz işlemleri de tamamlanan Kırcı, cezaevine götürülmek üzere adliyeden çıkartıldı. 
     Bakırköy Adliyesi'ndeki işlemlerinin ardından buradan çıkartılan Kırcı, kendisini görüntülemek isteyen basın mensuplarına tepki gösterdi. 
     ''Akrep'' adı verilen zırhlı polis aracına bindirilen Kırcı, 3 polis otomobili eşliğinde Kartal'a götürüldü. Haluk Kırcı, Kartal Cezaevi'ne konuldu. 
     
     TAHLİYE EDİLMİŞTİ 

     1978'de Ankara Bahçelievler'de 7 TİP'li öğrencinin öldürülmesi davasından hükümlü olan Haluk Kırcı, cezası infaz edilirken avukatlarının, Yargıtay'ın bir başka kararını da emsal göstererek Ödemiş Ağır Ceza Mahkemesi'ne yaptıkları başvurunun ardından tahliye edilmişti. 
     Ancak, aynı konuda Yargıtay Ceza Genel Kurulu'nun verdiği karar üzerine Salihli Ağır Ceza Mahkemesi Kırcı'nın tahliye kararını kaldırmış ve cezanın infazının kaldığı yerden devamına karar vermişti. 
     Tahliye kararından sonra bulunamayan Haluk Kırcı, Ukrayna'da geçtiğimiz yıl Ekim ayında bir apart otelde yakalanmıştı. 
     
     Kırcı, TCK'dan yararlanması gündemde 

     Kırcı hakkında kesinleşmiş hapis cezası bulunduğundan hemen cezeavine konulması bekleniyor. Haluk Kırcı'nın Türk Ceza Yasası'nda yapılan değişikliklerin lehinde olanlarından yararlanması da gündeme gelecek. Böylece Kırcı cezaevinde daha az kalacak. 
     Emniyet Genel Müdürlüğü sözcüsü Ramazan Er, Kırcı'nın iadesinin, Ukrayna'ya yaptığı iltica başvurusu ve Ukrayna'daki tartışmalı seçimler nedeniyle geciktiğini söyledi. 

     
</TEXT>
</DOC>
