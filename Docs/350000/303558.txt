<DOC>
<DOCNO> 303558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/ygokce.html </URL>
<DATE> 2005/01/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sinan'ın defteri 
</HEADLINE>
<TEXT>



İstanbulspor'un eski menajeri Sinan Dinler'e yeniden şifa diliyorum. Aykut Kocaman ile Malatyaspor'da yeni bir yolculuğa hazırlanırken, beklenmedik bir rahatsızlıkla sportif yaşamdan koptu, gerçek bir yaşam savaşı vermeye başladı. 
Sinan Dinler'in not defteri ile yaptığı bazı harcamaların belgeleri, hatırlarsınız, ilk kez 2 Kasım 2004 tarihli Milliyet ve Fanatik gazetelerinde "Futbola yine şüphe karıştı" başlığı ile genç arkadaşımız Umut Eken'in haberiyle kamuoyuna taşındı. 
İstanbulspor'un, Beşiktaş'ı Kocaeli'de oynanan maçta 2 - 1 yenmesinden 12 gün sonra, o maçta ilk on birde oynayan futbolculara, yedeklere kademeli olarak paralar ödendiği anlaşılıyordu. O paraların resmi kayıtlarda girdisi yoktu. Bazı kulüp görevlileri, paranın Petkov'un transferi nedeniyle Fenerbahçe kulübü tarafından yapılan ödeme ile kulübe girdiğini, oradan bir kısmının da futbolculara prim olarak ödendiğini söylediler. Bu anlatılanlar, kulübün kontrolunu elinde bulunduran TMSF'nun araştırmasıyla belgelendi. 
Fenerbahçe Kulübü'nün avukatına göre Petkov'un bonservis sorunu yoktu ve bu nedenle İstanbulspor'a bir ödeme yapılmamıştı. Fenerbahçe Başkanı Aziz Yıldırım ise geçen hafta FBTV'de yayınlanan programda Petkov için İstanbulspor'a ödeme yapıldığını açıkladı. 
Çelişkilerle dolu, karmaşık bir durum... 

Etik dışı 
Futbolculara ödenen paranın neyin primi olduğu, hangi alacağa mahsuben ödendiği bilinmiyor. Ortadaki komplo teorilerine göre bu bir teşvik primi... Beşiktaş'ın puan farkını sıfırladığı, Trabzon deplasmanına çıkarken şampiyonluk şansını tükettiği o kritik maçta teşvik priminin nereden gelebileceği elbette rahatlıkla tahmin edilebilir. Teşvik primi, en az şike kadar antisportif, etik dışı bir suç kavramı... Bazı spor adamları ile spor yazarları bunun suç olmadığı konusunda tartışıyorlar ama, bu tartışma bile sporun özüne aykırı... 
Hayır, Fenerbahçe'nin saha içindeki performansına, onca emeğe ve başarıya toz kondurmaya asla niyetim yok. O şampiyonluğa saygı duyuyorum. 
Ortada, şampiyonluk hesaplarının çok dışında tartışılması gereken konu, Türkiye Futbol Federasyonu'nun refleksini kaybetmiş tavrıdır. 
TMSF belgeleri yayınlanalı iki ay oldu. Yeni yıla girdik, ama TFF'den hiçbir soruşturma, kovuşturma, izleme - inceleme göremedik. 
Sorulduğunda TMSF'undan kendilerine bir bilgi ve belge gelmediğini söyledi yetkililer... 

Niye uyanamadınız 
İyi ama Milliyet'in, Fanatik'in yayınladığı haberleri de mi okumadınız Savcıdan emniyet müdürüne, validen belediye başkanına kadar dünyanın her yerinde her kamu görevlisi için medyadaki haberler bir ihbardır aynı zamanda... 
Beyler, niye uyanamadınız 
Şimdi haber gazete sayfalarından TV programlarına yansıyınca Üsküdar'da sabah oluyor ve federasyonumuz soruşturma açıldığını açıklıyor kamuoyuna. 
Günaydın 
Bu tavır, duyarsızlığın, yok saymanın,. Sorunlara sırt dönmenin belgesidir... 
Sonunda TFF'den ne çıkacağını da tahmin ediyorum... Takipsizlik 
Olsa olsa, kamunun vergi kaybına neden olan bu belgesiz uygulama nedeniyle defterdarlıktan küçük bir ceza çıkar ve... 
Uzlaşırlar 

Konyaspor'un hakkı Tahkim'de 

Asırlık futbol kültürümüz ve futbol mevzuatımız yasa ve yönetmelikler 2004'ün son günlerinde büyük bir boşluğu ortaya çıkardı. 
TFF tarafından üç maç seyircisiz oynama cezası alan Beşiktaş, Türkiye Kupası'nda Konyaspor'la eşleşti. Ad çekiminin cilvesine bakın ki, maç İstanbul'da, Beşiktaş İnönü Stadı'nda oynanacak... Ceza uygulaması kendi sahasındaki üç resmi maçı kapsadığı için, bu maç da seyircisiz... 
Konyaspor yöneticileri haklı olarak itiraz ediyor. Statüye göre Kupa maçları rövanşsız oynandığından hasılat, kazanana yüzde 60, kaybedene yüzde 40 biçiminde paylaştırılırken, Konyaspor maalesef avucunu yalayacak... 

Suçu ne 
Bu ceza Konyaspor'a mı, Beşiktaş'a mı Elbette - haklı ya da haksız-Beşiktaş'a Hiçbir sorumluluğu olmayan Konya'nın suçu ne peki 
TFF, Konyaspor'un yakınmasını anlayışla karşılıyor ama ne yasalarında ne de yönetmeliklerinde hasılat kaybını önleyecek doğrudan açık bir kapı yok. 
Ama yine de çaresi var bence... 
Konyaspor Tahkim Kurulu'na başvurmalı... 
Tek sayfayı bile doldurmayacak hukuksal bir ifadeyle hakkını aramalı. 
Hukukta, yazılı olmayan, örneği olmayan durumlar için mahkemeler örnek içtihat oluşturacak kararlar verebilir. 
Tahkim Kurulu da hukuk adamlarından oluşuyor. 
Çare orada... Zaman yitirmeden doğru Tahkim'e 

Coşkun Abi'ye Saygılarla 

Milliyet'in geleneksel "Yılın Sporcusu" anketi, 2004 için çok anlamlı mesajlarla sonuçlandı. 
Onca altın madalyalı sporcumuz dururken, kürsüye gümüş madalyalı sakalı henüz terleyen genç boksör Atagün Yalçınkaya çıktı. 
Sporsever Milliyet okuyucularının bu ayrımına dikkatinizi çekerim. Tıpkı türkülerimiz gibi... Yüzyılların imbiğinden geçen bir halk kültürü... Doğruluğun, temizliğin, masumiyetin unutulmaması... Buradan Caner Doğaneli'ne de hak ettiği bir gurur payı çıkıyor, elbette 
Anket kapsamından bir de Milliyet Spor Servisi'nin verdiği ödüller var. 
Hemen söyleyeyim, servisteki o oylamaya ben katılmadım. Kurucu müdürümüz ve ölümsüz ustamız Namık Sevik anısına spor medyası mensuplarına verilen ödülün bu yılki sahibi Coşkun Özarı Ağabey oldu. Kendi oyumla seçilmiş kadar sevindim. 

Gurur duydum 
Gün gelir, size daha ayrıntılı örneklerini de yazarım belki... Ama şunu söylemeliyim... Coşkun Özarı, bu ülkenin futbol tarihinde spor basınına en samimi davranan milli takım teknik direktörüdür. Gazeteciler için idman programını değiştiren, sahaya çıkacak on bir gibi sırları bile bizlerle paylaşan, şımarık çocuk kaprislerimize o hiç eksilmeyen şefkati ile teslim olan ve asıldığı her ipte namusuyla kuruyan gerçek bir spor adamıdır. 
Çocukluğumda futbolunu izleyemedim. Pinga'nın çenesini kırdığını hatırlıyorum. Sonra Tevfik Ünsi ve Gündüz Kılıç'la birlikte yazdıkları bir futbol kitabı da var. Özerklik öncesi dönemde Milli Takım kampında fazladan portakal suyu içtiği ya da ikram ettiği için müfettişlere hesap verdiğini de hiç unutmuyorum şimdikilerin prim ve tazminat kavgaları var . 
Yıllar geçti, Coşkun ağabeyle meslektaş olduğum için gurur duydum. Spor gazeteciliğinin de en temiz örneklerini verdi. Polemiksiz, kavgasız, sakin ve bilgece tavrıyla - anlayanlara - seslendi. 
Ellerinden öperim Coşkun Ağabey.. Bu ödül sana çok yakışıyor 



</TEXT>
</DOC>
