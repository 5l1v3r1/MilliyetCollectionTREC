<DOC>
<DOCNO> 333945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun04.html </URL>
<DATE> 2005/04/16/ </DATE>
<TIME> 05.00 </TIME>
<AUTHOR>  </AUTHOR>
<HEADLINE>
UNDP Başkanlığına aday gösterilen Derviş, son üç aday arasına kaldı 
</HEADLINE>
<TEXT>

     BM Kalkınma Programı UNDP başkanlığına aday gösterilen CHP İstanbul Milletvekili Kemal Derviş'in, altı aday arasında son üçe kaldığı bildirildi. 
     BM kaynakları, önce BM Genel Sekreter yardımcısıyla, daha sonra da Genel Sekreter Kofi Annan'la görüşen adaylardan Kemal Derviş, Norveç Kalkınma Bakanı Hilde Johnson ve Japonya Dışişleri Bakanlığı'nda ekonomik işlerden sorumlu bakan yardımcısı olan Kauro Eshekawa'nın elemeyi geçtiğini belirttiler. 
     Aynı kaynaklar, Kemal Derviş'in Annan'la kısa süren görüşmesinin ardından basına açıklama yapmadan, Türkiye'ye hareket ettiğini kaydetti. 
     Adaylardan, BM'nin saygın kuruluşlarından olan Kalkınma Programı'nın başkanlığına seçilebilmeleri için diplomatik ve siyasi tecrübeye, BM kalkınma faaliyetlerini yönetecek kişisel görüşe, kalkınma sorunları konusunda bilgi ve tecrübeye, daha önce uluslararası kuruluşlarda çalışmış olma gibi ölçütlere sahip olmaları isteniyor. 
     Annan'ın önerdiği adayın başkan olabilmesi için BM Genel Kurulu tarafından da onaylanması gerekiyor. 
     UNDP başkanlığı için belirlenen listede Kuveyt, İngiltere ve Hollanda'dan da adaylar bulunuyordu. 
     
</TEXT>
</DOC>
