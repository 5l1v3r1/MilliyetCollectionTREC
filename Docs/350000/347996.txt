<DOC>
<DOCNO> 347996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur54.html </URL>
<DATE> 2005/06/01/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Öğrencilerin projesine Belediye Başkanı'ndan ilgi.. 
</HEADLINE>
<TEXT>

     Van’ın Erciş İlçesi’nde, öğrencilerin yaptığı sinyalizasyon sistemine Belediye Başkanı Fatih Çiftçi büyük ilgi göstererek, ilçeye uygun olduğunun belirlenmesi halinde projeye talip olacaklarını söyledi. 
     Teknik Lise ve Endüstri Meslek Lisesi’nde öğrenim gören öğrencilerin 1 yıl boyunca ortaya koyduğu çalışmalar, düzenlenen törenle okul bahçesinde sergilendi. 
     Törende konuşan Okul Müdürü Yakup Sekin, sergide, bilgisayar- donanım, mobilya-dekorasyon, metal işleri ve elektrik-elektronik bölümlerinde okuyan öğrencilerin yaptığı çalışmaların sergilendiğini belirtti. 
     Törene katılan İlçe Kaymakamı Ali Partal ile Belediye Başkanı Fatih Çiftçi, stantları gezerek öğrencileri başarılı çalışmalarından dolayı tebrik etti. 
     Sergide en büyük ilgiyi Elektrik Öğretmeni Fuat Tahran öncülüğünde elektrik bölümü öğrencilerinin yaptığı kent sinyalizasyonu projesi gördü. 
     Kent merkezinin girişindeki anayolun sinyalizasyon sistemini örnek alarak maket üzerinde projeyi geliştiren öğrenciler, ortaya koydukları çalışmayla kentin sinyalizasyon sistemini normal fiyatın çok altında bir maliyetle hazırlayabileceklerini söylediler. 
     Öğrencilerin başarılı çalışmasını takdir ettiğini vurgulayan Belediye Başkanı Fatih Çiftçi ise çalışmayı çok beğendiğini kaydederek, şöyle konuştu 
     "Öğrencilerimizin hazırladığı projeyle ortaya çıkan çalışma çok ekonomik. Bu projenin ilçemize uygun olup olmadığını araştıracağım. 
     Şayet maketteki teknik ilçeye uygulanabilirse öğrencilerimizin hazırladığı trafik sinyalizasyonu projesine talip olacağım." 
     
</TEXT>
</DOC>
