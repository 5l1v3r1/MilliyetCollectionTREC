<DOC>
<DOCNO> 349096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun16.html </URL>
<DATE> 2005/06/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İran, uranyum programını askıya aldı 
</HEADLINE>
<TEXT>

     İran, AB yetkililerine Tahran yönetiminin kabul edebileceği bir öneri hazırlamaları için zaman tanımak amacıyla uranyum zenginleştirme programını temmuz sonuna kadar askıya almaya karar verdi. 
     İran resmi haber ajansında yer alan habere göre, İran Ulusal Güvenlik Konseyi sözcüsü Ali Ağamuhammedi, İran'ın AB'ye önerisinin ayrıntılarını hazırlamak için zaman tanımaya karar verdiğini ve uranyum zenginleştirme programını temmuz sonuna kadar başlatmayacağını söyledi. 
     Ağamuhammedi, İran'ın nükleer faaliyetlerini uygun biçimde sürdürebilmesi için, iki tarafın da garanti vermesi gerektiğini belirtti. 
     AB İran'dan, uranyum zenginleştirme çalışmalarını durdurmasını talep ederek, bunun karşılığında ekonomik yardım ve teknik destek öneriyor. AB ve İran arasında 6 ay süren görüşmelerden kesin sonuç alınamamıştı. 
     
</TEXT>
</DOC>
