<DOC>
<DOCNO> 327025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko32.html </URL>
<DATE> 2005/03/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TPAO, yıl sonuna kadar petrol üretiminde 20 bin varil hedefliyor... 
</HEADLINE>
<TEXT>

     TPAO Batman Bölge Müdürü Bayram Kara, yıl sonuna kadar petrol üretimini 20 bin varile çıkarmayı hedeflediklerini söyledi. 
     TPAO'ya ait eskiyen ve randıman alınamayan 2 eski kulenin revizyondan geçirilerek yeniden faaliyete sokulması dolayısıyla tören düzenlendi. 
     TPAO Batman Bölge Müdürü Bayram Kara, törende yaptığı konuşmada, verimleri düşen ve arıza vererek randımanlı hizmet sunamayan kulelerin revizyondan geçirildiğini belirterek, iki kulenin daha revizyondan geçirilmesiyle bugüne kadar revizyondan geçirilen kule sayısının 12'ye yükseldiğini kaydetti. 
     Kaynaklarını tasarruflu kullanma çabasında olduklarını kaydeden Kara, şöyle dedi 
     ''Bu kulelerimiz 1979 yılında Türkiye'ye giriş yaptı. Geçen seneye kadar sondaj kuyularında çalıştırılıyordu. Ancak, tam olarak verim alamıyorduk, arızalarla karşılaşıyorduk. 1 milyon 200 bin dolar değerinde olan kuleleri 100 bin dolar harcayarak baştan sona yeniledik. Malzemeleri ABD'den ithal ettik. Bu kulelerin yenilerden hiçbir farkı yok. Çünkü malzemelerin hemen hemen tamamı yenilendi.'' Kara, kulelerin arıza veren kuyu ve yarım kalmış olan kuyularda çalıştırılacaklarını ifade ederek, ''18 bin varil olan günlük üretimi 19 bin varile çıkardık. Yıl sonuna kadar bunu 20 bin varile çıkarmayı hedefliyoruz'' dedi. 
     
</TEXT>
</DOC>
