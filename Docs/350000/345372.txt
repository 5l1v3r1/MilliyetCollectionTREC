<DOC>
<DOCNO> 345372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy16.html </URL>
<DATE> 2005/05/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Erdoğan'dan vekile ''türban'' fırçası .. 
</HEADLINE>
<TEXT>

     Başbakan Recep Tayyip Erdoğan, Leyla Şahin davasında hükümetin türbanla ilgili yaptığı savunmayı eleştiren AKP Tokat Milletvekili Resul Tosun’a sert çıkarak, "AKP karşıtı çevrelerin dolduruşuna geliyorsunuz" dedi. 
     AKP’li Tosun partinin Grup toplantısının basına kapalı bölümünde Leyla Şahin davasında hükümet adına AİHM’de yapılan türban yasağının anti demokratik olmadığı yolundaki savunmayı eleştirdi. Tosun bu savunmanın AKP’nin temel tezlerine ve seçim vaadlerine uygun olmadığını belirtti. 
     Erdoğan, Tosun’un konuşmasına sert karşılık verdi. 
     Erdoğan, Tosun ile birlikte bu konuda hükümeti eleştiren partilileri, "AKP karşıtı çevrelerin etkisi altında kalmakla, dolduruşa gelmekle" suçladı. 
     Erdoğan, Tosun’un konuşmasının "duygusal" olduğunu belirtirken de, "Bu mesele duygusal çıkışlarla, duygusal kararlarla, atıp tutmakla çözülemez. Bu mesele toplumsal mutabakatla, adım adım çözülür. Biz bu meseleyi toplumsal mutabakat içinde çözeceğimizi söyleyerek geldik. Bu meselenin çözümü de sabır ister. Çünkü henüz bu konuda bir toplumsal mutabakat bulunmuyor. Özellikle halkın seçtiği vekillerle devletteki atanmışlar arasında bu konuda henüz bir mutabakat bulunmuyor" diye konuştu. 
     
</TEXT>
</DOC>
