<DOC>
<DOCNO> 303312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun24.html </URL>
<DATE> 2005/01/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dehşet verici bir tablo, yürek sızlatan bir öykü 
</HEADLINE>
<TEXT>

     BBC 

      İngiliz Independent gazetesi, Açeh'ten dehşet verici bir tabloyu sayfalarına taşıdı. 
     Açeh'in batı kıyılarındaki Lam Puuk'a giden muhabirinin kaleminden izlenimler aktaran Independent, 'hayata dair tek bir işaretin alınmadığı bu bölgede, binalardan da geriye sadece beton temellerin kaldığını' yazıyor. 
     
     7 bin kişinin yaşadığı yerde sadece 100 kişi sağ kaldı 
     'Bundan 9 gün öncesine kadar burası bir cennet köşesiydi' diyor Independent 
     'Bir tarafta Hint Okyanusu diğer tarafta zümrüt gibi ormanlar. Ve gurubuyla meşhur bu kıyı boyuna dizilmiş irili ufaklı balıkçı köyleri, kasabaları.' Dün bu yöre üzerinde bir yardım helikopteriyle dolaşan Independent muhabiri, Lam Puuk ve çevresinde yaşayan 7 bin kişiden geriye sadece 100 kadarının sağ kaldığını söylüyor 
     'Yerde toplanmadan yatan cesetleri ısıran birkaç sokak köpeğinden başka, bütün kıyı boyunca tek bir hareket yok.' Tsunami dalgaları çok uzun mesafeler boyunca hızla ilerleyen devasa bir enerji yükü demek. 
     Fakat bu enerji denizin ortasında değil, kıyıya vurduğu zaman sahilde açığa çıkıyor. 
     
     Ravi'nin yürek sızlatan öyküsü 
     Güney Hindistan'ın Tamil Nadu bölgesinde yaşayan Ravi isimli balıkçının Independent'taki öyküsü, işte tsunamilerin bu özelliğine yürek sızlatan bir örnek. 
     Independent, Hintli balıkçının arkadaşları ile sabah erkenden balığa çıkıp sahilden yaklaşık 5 mil açıldığını yazıyor. 
     Endonezya'nın Sumatra adası yakınlarındaki okyanus depremini hiç duymadıkları gibi, daha sonra kayıklarının altından geçip giden tsunaminin de hiç ama hiç farkına varmıyorlar. 
     Ravi ve diğerleri saatler sonra tekrar sahile yola koyuluyor ve döndüklerinde, yaşadıkları köyde taş taş üstünde kalmadığını görüyorlar. 
     Independent, Ravi'nin karısını sağ olarak bulduğunu ama dört çocuğunun hepsini kaybettiğini yazıyor. 
     
</TEXT>
</DOC>
