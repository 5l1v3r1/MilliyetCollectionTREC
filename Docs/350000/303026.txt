<DOC>
<DOCNO> 303026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko10.html </URL>
<DATE> 2005/01/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Vorkink Türkiye, AB ile 2005'te yeni bir hayata adım atacak 
</HEADLINE>
<TEXT>

     Dünya Bankası Türkiye Direktörü Andrew Vorkink, ''Doğu Bloku'nun dağılmasının ardından, Doğu ve Orta Avrupa ülkelerinin yaşadığı gibi Türkiye, 'tarihi bir dönüşüm' noktasında bulunuyor, AB ile 2005'te yeni bir hayata adım atacak'' dedi. 
     Dünya Bankası Türkiye Direktörü Vorkink, Anadolu Ajansı muhabirinin sorularını yanıtladı. 
     AB'nin, Türkiye'nin ekonomik ve sosyal yapısını olumlu şekilde etkileyeceğini belirten Vorkink, mevcut potansiyeliyle, Türkiye'nin, AB ile müzakere süreci sonunda, gelişmekte olan bir ülkeden, '' gelişmiş bir ülke'' konumuna geleceğini kaydetti. 
     Bazı AB yetkililerinin, ''Türkiye'nin zayıf bir ekonomiye sahip olduğunu, uyumda zorluk çekeceğini'' belirtiklerini hatırlatan Vorkink, ''bu tamamıyla yanlış. Türkiye, bir çok AB üyesi ve AB'ye aday ülkeden daha canlı bir ekonomiye sahip'' şeklinde konuştu. Vorkink, şöyle devam etti 
     ''Türkiye ekonomisi, AB ortalamasının 35 kat fazlası bir ekonomik büyüme hızına sahip. Türkiye, AB ülkelerinden daha dinamik bir ekonomiye sahip bulunuyor. Türkiye'nin AB ile müzakerelere başlamasının ardından, 10 yıllık bir süreçte gelir düzeyinin, yüzde 50-60 oranında artacağına inanıyorum.'' 
     
     MÜZAKERELERİN UCUNUN AÇIK OLMASI... 
     Bu arada ''müzakerelerin ucunun açık olması, Türkiye'nin AB'ye tam üyelik şansını azaltmaz'' ifadesini kullanan Vorkink, çünkü bu sürecin Türkiye ile birlikte diğer aday ülkelere de uygulanacağını, yani onlar için de tam bir garanti olmadığını söyledi. Vorkink, şöyle konuştu 
     ''Diğer AB'ye katılan Orta Avrupa ülkelerindeki tecrübelerime göre, AB tamamıyla uygulamaya bakar, yani performansa dikkat eder. 
     Sadece dört yıl önce Slovakya, AB'ye üyelik başvurusunda bulunsa kesinlikle kabul edilemez bir düzeydeydi. Dört yıllık süreçte inanılmaz reformlarla, çok iyi bir aday ülke haline geldi.'' Türkiye'nin, müzakere sürecinde yapısal reformlara ağırlık vermesi gerekeceğini ifade eden Vorkink, ''bence Türkiye, AB ile müzakere sürecinde eğitim sektörüne ağırlık vermeli. Çünkü eğitim, Türkiye'nin genç nüfusuyla birleşince, AB içinde, Türkiye'ye en rekabetçi ekonomi haline getirir'' dedi. 
     
     ''TÜRKİYE TAM ÜYE OLUR...'' 
     Türkiye'nin, müzakere süreci sonunda AB'ye tam üye olacağını inandığını belirten Vorkink, ''eski Türkiye konusunda kaygılar vardı, şimdi Türkiye çok önemli bir yol katetti. AB, Türkiye için karar verirken, bugünkü ve yarinki Türkiye'ye bakacak. Bugünkü Türkiye, birçok AB'ye aday ülkeden çok daha iyi bir konumda bulunuyor'' şeklinde konuştu. 
     
     DÜNYA BANKASI-AB İLİŞKİSİ... 
     Dünya Bankası'nın, AB sürecinde, Türkiye'ye en çok yardım edebilecek bir kurum olduğuna da işaret eden Vorkink, Banka'nın amaçlarıyla, AB'nin amaçları arasında paralellik olduğunu kaydetti. 
     Vorkink, müzakere sürecinde, Banka ile AB arasındaki ilişkiler konusunda şu görüşleri dile getirdi 
     '' Banka olarak Türkiye ekonomisi konusunda, AB Komisyonu ile birlikte çalışacağız. AB'ye analiz, diğer aday ülkelerle kıyaslama, yapısal reformlar alanındaki değerlendirmelelerimizi sunacağız. 
     Müzakere sürecinde, Türk kurumlarına, AB'nin Yapısal Fonları'ndan daha çok mali yardım alabilmesi için teknik yardımda bulunacağız. 
     Makro ekonomi ve sektörel alanlardaki reformlar konusunda, Türkiye'nin AB standartlarına uyum sağlaması için çalışacağız.'' 
     
     BANKA, AB UZMANLARINI TÜRKİYE'YE GETİRECEK... 
     AB'den, Türkiye'ye çeşitli uzmanlar getirterek, Türkiye'nin AB'ye uyum sürecini destekleyici, güçlendirici faaliyetlerde bulunacaklarını anlatan Vorkink, AB üyesi ülkelerin yetkililerini, en iyi örneklerini anlatmaları için Türkiye'ye davet ettiklerini bildirdi. 
     Vorkink, yeni yılda, Stratejik Planlama, Bütçe Süreci, Kamu Yönetimi Reformu gibi konularda AB uzmanlarını getirteceklerini, Bilgi Ekonomisi Forumu düzenleyeceklerini kaydetti. 
     
     VORKİNK, AYNI ZAMANDA AB KONUSUNDA UZMAN... 
     Güney Orta Avrupa ülkelerinin Avrupa Birliği'ne AB uyum sürecine katkıda bulunan Vorkink, Türkiye'ye gelmeden önce, Banka'nın Güney Avrupa sorumlusu makamında, Bulgaristan ve Romanya ile Hırvatistan'dan sorumlu ülke direktörü olarak çalıştı. 
     Vorkink, Türkiye'ye atanmadan önce, Avrupa ve Orta Asya Bölgesi, Güney Orta Avrupa Ülke Birimi direktörü olarak görev yapıyordu. Vorkink, Güney Avrupa ülkelerinin AB'ye uyum sürecinde etkili çalışmalar göstermekle tanınıyor. 
     
</TEXT>
</DOC>
