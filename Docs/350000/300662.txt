<DOC>
<DOCNO> 300662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur15.html </URL>
<DATE> 2004/12/24/ </DATE>
<TIME> 03.32 </TIME>
<AUTHOR>  </AUTHOR>
<HEADLINE>
Azarlanan öğrencinin ağabeyleri okulu bastı 
</HEADLINE>
<TEXT>

     Ökkeş İŞÇİ - Mehmet BULUT DHA 

      GAZİANTEP'te ilköğretim 6'ncı sınıf öğrencisi 14 yaşındaki B.Ö., kendisine kızan Din Kültürü ve Ahlak Bilgisi öğretmeni 32 yaşındaki Mehmet Sevimli'yi ailesine şikayet etti. Okulu basan B.Ö.'nün ağabeyleri 19 yaşındaki Mustafa ve 23 yaşındaki Ali Ö., öğretmenin başına tabanca kabzasıyla vurup, dudağını patlattıktan sonra silah zoruyla durdurdukları otomobille kaçarken yakalandı. 
     Olay, Kaşıbeyaz İlköğretim Okulu 6-B Sınıfı'nda meydana geldi. İddiaya göre, okulun Din Kültürü ve Ahlak Bilgisi Öğretmeni Mehmet Sevimli, ders sırasında yaramazlık yaptığı gerekçesiyle öğrencisi B.Ö.'yü azarladı. Bunun üzerine sınıftan çıkan B.Ö., durumu telefonla ailesine bildirdi. Bir süre sonra okula gelen ağabeyleri Ali ve Mustafa Ö. sınıfa girerek öğretmen Mehmet Sevimli ile tartıştı. Tartışma koridorda devam ederken, okulun diğer öğretmenleri Mehmet Sevimli'yi öğretmenler odasına götürdü. 
     Okuldan çıkartılan ve bir süre okul dışında bekleyen, ancak daha sonra bir fırsatını bularak tekrar içeri giren iki kardeş, öğretmenler odasında oturan Mehmet Sevimli'nin kafasına tabancanın kabzasıyla vurdu. Öğretmenin yere düşmesinden sonra da saldırıyı sürdüren, ellerinde bıçak bulunduğu da ileri sürülen saldırganlar yerde yatan Sevimli'yi tekmeleyip kaçtı. 
     İki saldırgan okulun önünde ellerindeki tabancayla yoldan geçen G.E.C.'nin otomobilini durdurarak bir süre gitti. Ancak, G.E.C. yolda bulunan polisleri selektörle uyarıp yanlarına geldiklerinde aniden otomobili durdurup inerek onlara sığındı. Polis de iki saldırganı ellerindeki tabanca ve bıçakla yakalayarak etkisiz hale getirdi. 
     Olaydan sonra Cumhuriyet Savcılığı'na şikayette bulunan 10 yıllık öğretmen Mehmet Sevimli, "B.Ö. sürekli yaramazlık yapan bir öğrencimiz. Arkadaşlarını rahatsız ettiği için kendisini uyardım. Sonra da yakınlarının saldırısına uğradım'' dedi. Saldırıda dudağı da patlayan öğretmen, götürüldüğü hastanede ayakta tedavi edildi. 
     Polis, Mustafa ve Ali Ö'yü gözaltına alırken, B.Ö. ve sınıf arkadaşlarının da ifadesine başvurdi. 
     
</TEXT>
</DOC>
