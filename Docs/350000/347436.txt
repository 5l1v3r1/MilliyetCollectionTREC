<DOC>
<DOCNO> 347436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun37.html </URL>
<DATE> 2005/05/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Caferi'nin İran'a gitmek için şartları var... 
</HEADLINE>
<TEXT>

     Irak Başbakanı İbrahim Caferi, İran'ı ziyareti konusunda bazı şartlar öne sürdü. 
     Caferi, açıklamasında, ''İran hükümeti bize bu daveti yaptığı zaman, biz de onlara birçok dosyanın açılması talebini ilettik. Bu alanda ilerlemeler kaydedilir kaydedilmez İran'a gideceğiz. Su ve petrol ortak çıkarlarla ilgili konulardan birini teşkil ediyor, biz her iki ülkenin de yararına olan her şeyi destekleriz'' dedi. 
     Eski Irak hükümeti, sınırından Irak'a yabancı teröristlerin girmesine göz yumduğu gerekçesiyle İran'ı birçok kez suçlamıştı. 
     İran Dışişleri Bakanı Kemal Harrazi, temaslarda bulunmak üzere bu ay ortasında Bağdat'a gitmişti. 
     İran Dışişleri bakanlığı Sözcüsü Hamid Rıza Asefi, Caferi'nin gelecek ay İran'ı ziyaret edeceğini açıklamıştı. 
     
</TEXT>
</DOC>
