<DOC>
<DOCNO> 325542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko26.html </URL>
<DATE> 2005/03/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Çoşkun'dan Toroğlu'na tavsiye Kendisini tavukçulardan korusun 
</HEADLINE>
<TEXT>

     Sanayi ve Ticaret Bakanı Ali Coşkun, hükümetin, tüketici haklarının korunmasına fevkalade önem verdiğini bildirdi. 
     Coşkun, Ankara Hilton Oteli'nde düzenlenen ''8. Tüketici Hakları Ödül Töreni''nde yaptığı konuşmada, Türkiye'de modern anlamda bir tüketici kanunu olmasına rağmen, genel olarak toplumun bu konudaki bilinç düzeyinin yetersiz olduğunu kabul etmek gerektiğini söyledi. 
     Tüketiciyi korumanın en iyi yolunun, tüketiciyi, sahip olduğu haklar konusunda bilinçlendirmek olduğunu ifade eden Ali Coşkun, bu bilincin yerleşmesine büyük önem verdiklerini kaydetti. Coşkun, bilinçli tüketicinin piyasa istikrarının sigortası olduğunu belirterek, bu kapsamda ''İlgilen-Bilgilen'' sloganıyla hazırlanan kampanyanın 4 Ocak'ta Başbakan Recep Tayyip Erdoğan tarafından başlatıldığını hatırlattı. 
     Tek parti hükümeti olmalarına rağmen sivil toplum örgütlerinin görüşlerini de dikkate alarak hazırladıkları programlarını yönlendirdiklerini anlatan Bakan Coşkun, hükümetin, tüketici haklarının korunmasına fevkalade önem verdiğini söyledi. Tüketicinin korunmasının evrensel bir boyut kazandığını belirten, Coşkun, artık pazarlama stratejilerinin tamamıyla tüketici memnuniyetine yöneldiğini kaydetti. 
     Gazete ve bazı yayın kuruluşlarının promosyon adı altında çatal, kaşık, bardak ve elektronik araç gereç dağıtmasının önüne geçtiklerini hatırlatan Bakan Ali Coşkun, böylece 5 milyon 700 bin esnafı haksız rekabete karşı koruduklarını söyledi. 
     Coşkun, eski hakem ve futbol yorumcusu Erman Toroğlu'nun tavukçuluk sektörüyle ilgili söylediklerinin, tavukçular hariç herkesi memnun ettiğini vurgulayarak, ''Erman Hocanın Erman Toroğlu kendisini tavukçulardan korumasını tavsiye ediyorum'' dedi. 
     
     UĞUR DÜNDAR 

     Arena programında yaptığı yayınlarla tüketici haklarının korunmasına katkıda bulunduğu için ödüle layık görülen Uğur Dündar da ödül alanlar adına yaptığı konuşmada, ödülleri çok yararlı bir çabanın ürünleri olarak değerlendirdiğini belirterek, şunları kaydetti ''Tüketici haklarının korunmasının, yaşadığımız dünyada giderek daha fazla güçlenen bireyin en temel haklarından biri olduğuna inanıyorum. Tüketici hakları korundukça bireyin hakkı da korunmuş olacak. Tüketici haklarını ön plana çıkaran, tüketici haklarının önemini vurgulayan, bir yandan tüketicinin hakkını korurken, öbür yandan sağlıklı güvenilir, kaliteli ürün ortaya çıkartarak, bir anlamada kötüler karşısında haksız rekabet mağduru olmaktan kurutulan sanayicilerin ve esnafın da haklarının korunduğuna inanıyorum.'' Daha sonra Bakan Ali Coşkun, ''Hizmet Ödülü'' alan, Tüketici Hakları Merkezi Hukuk ve Bilişim Komitesi'ne, NTV'de program yapan Kadir Çöpdemir'e, Erman Toroğlu'na ve Levent Ülgen adına temsilcisi ile ''Radyo-TV Programı Ödülü'' dalında ödül kazanan, TRT, NTV, Show TV, Kanal D, 98.8 Sizin Radyonuz, Moral Fm ve Radyo Başkent temsilcilerine ödüllerini verdi. Coşkun, Erman Toroğlu'nun ödülünü verirken, ''Tavukçulardan kendini koru'' tavsiyesini yineledi. 
     
     BİLİNÇLİ TÜKETİCİ ÖDÜLLERİ 

     ''Bilinçli Tüketici'' dalında ödül kazanan Hasan Kurnaz, 1995 yılında aldığı buzdolabının sık sık arızalanması üzerine bedelini geri almakta gösterdiği mücadeleyle, Şehmuz Kalkan, 1997 yılında aldığı buzdolabı ile ilgili olarak verdiği 8 yıllık hukuk mücadelesini kazanması nedeniyle, Murat Kuşluk, aldığı tişörtün ilk yıkamada çıkan sorunları üzerine icra yoluyla bedelini tahsil etmesi nedeniyle, Seyit Ali Aslan'da su faturalarının 40 gün yerine 30 günde gelmesini sağlayarak sağladığı katkı nedeniyle ödüle layık görüldüler. Bilinçli Tüketici ödülleri, Ankara Ticaret Odası Başkanı Sinan Aygün, Maliye Bakanlığı Müsteşarı Hasan Aktan ve Sanayi ve Ticaret Bakanlığı Müsteşarı Adem Şahin tarafından verildi. 
     Bu arada, Bilinçli Tüketici Ödülü kazanan Seyit Ali Aslan, Sanayi ve Ticaret Bakanı Ali Coşkun ile ATO Başkanı Sinan Aygün'e, bir bankanın askere gönderdiği havaleden 10 milyon 500 bin lira alınması ve atık su bedelinin iptal edilmesi şikayetlerinin bulunduğu bir dilekçe verdi. 
     
     TÜKETİCİ MEMNUNİYETİNİ İLKE EDİNEN FİRMA ÖDÜLÜ 

     Bu arada, ''Tüketici Memnuniyetini İlke Edinen Firma Ödülü'' dalında, ATA Otomotiv, Efe Motorlu Araçlar A.Ş, Real Hipermarketler A.Ş, Kiler Market A.Ş, Milangaz LPG Dağıtım Ticaret ve Sanayi A.Ş, Likitgaz A.Ş, Özdilek A.Ş ve Kütahya Porselen A.Ş temsilcilerine ödülleri verildi. Milangaz A.Ş adına ödülü, aynı zamanda Beşiktaş Kulübü Başkanı olan Yıldırım Demirören aldı. 
     Bu arada ''4077 sayılı Kanunun Uygulanmasında Başarılı Kuruluş Ödülü Dalında'' ödül alan Bursa Sanayi ve Ticaret İl Müdürlüğü, Sivas ve Aydın Esnaf ve Sanatkarlar Odaları birlikleri temsilcilerine ödülleri verilirken, ''Yazılı Basın Tüketici Köşesi'' ve ''Bilimsel Çalışma Ödülleri'' dallarında kriterlere uygun aday bulunamadı. 
     
</TEXT>
</DOC>
