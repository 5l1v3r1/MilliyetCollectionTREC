<DOC>
<DOCNO> 305036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun04.html </URL>
<DATE> 2005/01/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Irak'ta aynı gün içinde yine bombalar patladı 2 ABD askeri öldü 
</HEADLINE>
<TEXT>

     Bağdat'ta yola yerleştirilen bombanın patlaması sonucu 2 Amerikan askeri öldü. 
     Amerikan ordusundan yapılan açıklamada, bombanın bir Amerikan tankına isabet ettiği, saldırıda 4 askerin de yaralandığı belirtildi. 
     Bu arada, başkent Bağdat'ın güneyinde bomba yüklü aracın havaya uçması sonucu bir polis memurunun öldüğü bildirildi. 
     İçişleri Bakanlığı'ndan bir kaynak, yerel saatle 08.15'te TSİ 07.15 meydana gelen patlamada 5 polisin yaralandığını belirtti. 
     Aynı kaynak, cumartesi günü Bağdat'taki evine dönerken uğradığı saldırıda yaralanan bir başka polis memurunun da öldüğünü açıkladı. 
     Öte yandan, Iraklı militan grup Ensar El Sünne Ordusu, Musul'da uyuşturucu kaçakçısı olduğunu öne sürdüğü bir kişiyi öldürdüğünü açıkladı. 
     Grup, kendi internet sitesinde, uyuşturucu satıcısının öldürülüş görüntülerini de yayımladı. 
     Görüntülerde, grubun adının yazılı olduğu pankartın önünde ellerinde haplarla duran kişi, adının Hüseyin Ali Hüseyin ve bir uyuşturucu kaçakçısı olduğunu açıklıyor. 
     Hüseyin, bu açıklamadan sonra gözleri bağlanıp kafasının arkasına sıkılan tek kurşunla öldürülüyor. 
     
</TEXT>
</DOC>
