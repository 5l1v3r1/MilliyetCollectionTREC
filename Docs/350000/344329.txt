<DOC>
<DOCNO> 344329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo22.html </URL>
<DATE> 2005/05/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Chelsea'dan, Athletic Bilbao'nun defans oyuncusuna müthiş teklif 
</HEADLINE>
<TEXT>

     İspanya Birinci Futbol Ligi takımlarından Athletic Bilbao’da forma giyen Asier Del Horno, FC Chelsea’nin kendisini transfer etmek için yaptığı teklifi "inanılmaz ve geri çevrilmesi imkansız" olarak nitelendirdi. 
     Athletic Bilbao takımında defansta görev yapan Del Horno, İngiltere Premier Ligi şampiyonu Chelsea’nin teklifinin kendisi ve külübü açısından hayati bir şans olduğunu belirterek, "Chelsea’nin yaptığı teklif inanılmaz ve geri çevrilmesi imkansız. Benim transferim için konuşulanlara bakınca bir takımın benim için bu kadar yüksek fiyatları ödeyebileceği düşünülemezdi. Hem benim hem de kulübüm açısından bu rakamlara hayır demek biraz zor olacak" dedi. 
     Bunun hayatının transferi olacağını kaydeden 24 yaşındaki İspanyol yıldız, " Alacağım para sadece benim değil, tüm ailemin geleceğini garanti altına alıyor. Aynı zamanda kulübüm de bu parayla borçlarından kurtulur" diye konuştu. 
     İspanya medyasında çıkan haberlere göre Chelsea’nin Del Horno için 14 milyon Avro ile 18 milyon Avro arasında bir transfer ücreti 
     teklifinde bulunduğu, Del Horno’nun kendisine ise Athletic Bilbao’da kazandığının 3 katı olan yaklaşık 3 milyon Avro’yu gözden çıkardığı kaydedildi. 2007 yılına kadar Athletic Bilbao ile sözleşmesi bulunan futbolcunun menajeri Jokin Barcena’nın görüşmeleri yapmak için Londra’da olduğu bildirildi. 
     
</TEXT>
</DOC>
