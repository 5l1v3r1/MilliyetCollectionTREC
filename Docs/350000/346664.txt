<DOC>
<DOCNO> 346664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun19.html </URL>
<DATE> 2005/05/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kuzey Kıbrıs Türk Hava Kurumu'nda usulsüzlük iddiası... 
</HEADLINE>
<TEXT>

     Kuzey Kıbrıs Türk Hava Kurumu KKTHK Başkanı Süleyman Kemik’in kurumda usulsüzlükler yaptığı ve havacılıkla ilgili bilgisi bulunmayan yakın çevresini kurumda işe aldığı iddia edildi. 
     KKTHK’da Yavrukuş Genel Müdür Vekilliği görevinden yaklaşık iki ay önce alınan Teknisyen Pilot Cemal Uluçay, düzenlediği basın toplantısında, "Süleyman Kemik’in her icraatında suç işlediğini ve kurumu kendi çıkarları doğrultusunda kullandığını" öne sürdü. 
     "Süleyman Kemik’in usulsüzlüklerini yetkili makamlara geniş kapsamlı bir yazıyla şikayet ettiğini" belirten Uluçay, "Temmuz ayında yapılacak genel kuruldan önce kurumun parasını çarçur etmeye hazırlanan Süleyman Kemik’in tüm icraatları derhal durdurulmalıdır" dedi. 
     Görevden alınma gerekçesinde, "yönetim kuruluna hakaret etmek ve yapılan işleri sabote etmenin" bulunduğunu belirten Uluçay, başkanlığa aday alacağını açıkladığı için görevden alındığı ifade etti. 
     "Süleyman Kemik’in kuruma personel alımında yakın çevresine öncelik verdiğini ve 29 personelden 27’sinin birinci derece akrabası olduğunu" belirten Cemal Uluçay, "Devletin daha fazla vakit geçirmeden bu kuruma el koyması gerekmektedir" diye konuştu. 
     Basın toplantısında eline fener ve battaniye alarak, "amacının adalete ışık tutmak olduğunu ve adalet tecelli edene kadar yetkililerin kapısında olacağını" söyleyen Uluçay, "İşin peşini bırakmayacağım" dedi. 
     
</TEXT>
</DOC>
