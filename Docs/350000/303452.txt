<DOC>
<DOCNO> 303452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur08.html </URL>
<DATE> 2005/01/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kızılay ekibi felaket bölgesinde... 
</HEADLINE>
<TEXT>

     Türk Kızılay'ının, Güney Asya'da meydana gelen deprem ve tsunami felaketi nedeniyle bölgeye gönderdiği 11 uzman Tayland'a geldi. 
     Türk Kızılay'ının 2 kadın, 9 erkekten oluşan 11 kişilik ekibi, 3 gruba ayrılacak. Ekipten 5 kişilik grup, Bangkok, Tayland ve Singapur'da, 3 kişilik grup Endonezya'da, 3 kişilik grup ise Sri Lanka'da görev yapacak. 
     Kızılay ekibinin şu an için ayni yardım yapmayacağı, nakdi yardımda bulunacağı, görev yaptıkları bölgedeki sorunlara göre talepte bulunacakları bildirildi. 
     Türk Kızılay ekibi, her ülkede bir kasabanın sorumluluğunu üstlenerek beslenme ve sağlık hizmeti sunacak. 
     İlk 2 ay acil müdahale, daha sonraki 3 ayda ise rehabilitasyon hizmeti verecek ekip, bölgedekilerin acılarını dindirmek için çalışacak. 
     Ulusal Kızılay, Kızılhaç dernekleri ve uluslararası kuruluşlar ile temasa geçecek Türk ekibi, acil durum müdahalesi yapan kuruluşlara destek sağlayacak. 
     Kızılay, depremden etkilenen bölgelere orta ve uzun vadede ayni yardım ve rehabilitasyon yardımı ulaştıracak. 
     Ekip, dün akşam, İstanbul Atatürk Havalimanı'ndan Kızılay Genel Başkanı Talat Yılmaz tarafından Bangkok'a uğurlanmıştı. 
     
</TEXT>
</DOC>
