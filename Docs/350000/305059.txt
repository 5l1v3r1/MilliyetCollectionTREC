<DOC>
<DOCNO> 305059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun27.html </URL>
<DATE> 2005/01/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Abbas, ilk mesajını İsrail'e verdi 1967 sınırları garanti edilmeli 
</HEADLINE>
<TEXT>

     Filistin'de dün yapılan başkanlık seçimlerinin galibi Filistin Kurtuluş Örgütü lideri Mahmud Abbas, İsrail ile 1967 sınırlarında, başkenti Doğu Kudüs olan bağımsız Filistin devletini garanti altına almayan anlaşma yapılamayacağını söyledi. 
     İtalyan Corriere della Sera gazetesine demeç veren Abbas, İsrail Başbakanı Ariel Şaron ile ne zaman olursa görüşmeye hazır olduğunu bir kez daha belirterek, ''Bu anlaşmazlığa çözüm bulmak bizim görevimizdir. Ancak bu çözümü, konuşmadan, zor olacağı kesin olmakla birlikte anlaşmayla sona ermesi gereken müzakereler yapmadan bulamayız'' dedi. 
     Filistin'in tavrıyla ilgili bir soru üzerine Abbas, ''Bize başkenti Doğu Kudüs olan, 1967 sınırlarında bağımsız Filistin devletinden daha azını veren bir anlaşmayı kabul edemeyiz. Filistinli mültecilerin sorununu tartışarak adil çözüme kavuşturmayan bir anlaşmayı kabul edemeyiz. Bu ilkeler, Ortadoğu barışı vizyonunu açıklayan ABD Başkanı George Bush tarafından gayet net biçimde ifade edilmiştir. Yaser Arafat'ın bize, zorlu müzakereci ve ılımı pragmatik olmayı miras bıraktı'' ifadesini kullandı. 
     BM, ABD, Rusya ve AB'den oluşan Dörtler'in ortaya attığı son uluslararası barış planı olan yol haritası hakkında fikri sorulan Abbas, planın, İsrail tarafından tek taraflı olarak Gazze'den çekilme planıyla bir tarafa bırakılmış olsa da hala var olduğunu belirtti ve ''Filistin Yönetimi yol haritasını kabul etti ve hala yürürlüğe koymaya hazır. İsrail'in de aynısını yapmasını istiyoruz'' dedi. 
     İsrail-Filistin anlaşmazlığına çözüm arayan yol haritası, bu yıl Filistin devleti kurulmasını öngörüyor. 
     
</TEXT>
</DOC>
