<DOC>
<DOCNO> 323483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur20.html </URL>
<DATE> 2005/03/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Karısının bileziklerini çalıp eve çamaşır makinesi alınca... 
</HEADLINE>
<TEXT>

     BURSA'nın Gürsu İlçesi'nde, bilezikleri çalındıktan sonra, kocasının eve çamaşır makinası almasından şüplenen 28 yaşındaki Fatma İnan, polise suç duyurusunda bulundu. Eşinin şikayeti üzerine gözaltına alınan 32 yaşındaki Cemal İnan, evde bulunan bilezikleri kendisinin aldığını itiraf etti. 
     Kurtuluş Mahallesi Atatürk Caddesi'ndeki olayda, bir tekstil fabrikasında işçi Cemal İnan, önceki akşam eşi Fatma İnan'la akraba ziyaretine gitmeden, iddiaya göre yatak odasındaki eşine ait üç Adana Burması olarak bilinen altın bileziği yanına aldı. 
     Eşi kendini sokakta beklerken, penceresini açtığı yatak odasını dağıtarak hırsız girmiş süsü' veren Cemal İnan, dışarı çıktı. Çift, birlikte akraba ziyaretine gitti. Eve döndüklerinde, pencerenin açık olduğunu, altın bileziklerin yerinde olmadığını farkeden Fatma İnan, polise haber verdi. 
     Bileziklerin çalınmasına üzülen Fatma İnan, olaydan bir gün sonra eve çamaşır makinası alan eşi Cemal İnan'a, "Sende para yoktu. Çamaşır makinasını nasıl aldın'' diye sordu. Kocasının parayı patronunun kardeşinden ödünç aldığını söylemesine inanmayan İnan, polise giderek, "Benim altın bileziklerimi kocam çaldı'' şikayetinde bulundu. 
     Gözaltına alınan Cemal İnan, suçunu itiraf etti. Eşinin çamaşırları eliyle yıkamasına üzüldüğünü söyleyen Cemal İnan, özür diledi. Hakkında Resmi mercileri oyalamak ve yalan beyanda bulunmak'tan işlem yapılan Cemal İnan, sevk edildiği adliyede savcılıkça serbest bırakıldı. 
     
</TEXT>
</DOC>
