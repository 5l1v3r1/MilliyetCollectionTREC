<DOC>
<DOCNO> 325665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur37.html </URL>
<DATE> 2005/03/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Endüstri Holding operasyonu... Saklanan 5 ton evrak bulundu 
</HEADLINE>
<TEXT>

     Zimmetlerine para geçirdikleri öne sürülen Endüstri Holding'in eski yöneticilerine yönelik düzenlenen operasyonda, faal olmayan bir fabrikada gizlendiği öne sürülen 5 ton evrak ele geçirildi. 
     AA muhabirinin, Emniyet Müdürlüğü yetkililerinden aldığı bilgiye göre, operasyon kapsamında 33 kişi için ek gözaltı süresi alan polis, Holding'in geçmişteki mali hareketlerini tespit edebilmek için bugüne kadar ''kayıp olduğu'' bildirilen evrakının peşine düştü. 
     Maddi delil elde etmek için operasyonu bu yönde derinleştiren polis, Holding'in Konya-Aksaray Yolu'ndaki Mobella Fabrikası'nda arama yaptı. Burada, bir odada bugüne kadar yapılan denetimlerden saklandığı öne sürülen yaklaşık 5 ton ağırlığında evrak ele geçirildi. 
     Bir kamyon ve minibüse yüklenen evrak, incelenmek üzere Kaçakçılık ve Organize Suçlarla Mücadele Şube Müdürlüğü'ne götürüldü. 
     
</TEXT>
</DOC>
