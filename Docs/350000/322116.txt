<DOC>
<DOCNO> 322116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun12.html </URL>
<DATE> 2005/03/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Irak'ta kanlı görüntüler 6 ölü, 30 ceset, 31 yaralı... 
</HEADLINE>
<TEXT>

     Irak'ın başkenti Bağdat'ta, bu sabah Tarım Bakanlığı binası yakınlarında bomba yüklü bir araçla düzenlenen intihar saldırısında en az 2 kişinin öldüğü, 28 kişinin yaralandığı bildirildi. 
     Polis kaynakları, en az 2 kişinin öldüğünü belirtirken, İbni Nefs hastanesinden bir yetkili, hastaneye 27 yaralı getirildiğini söyledi. 
     Başkentteki Yarmuk hastanesi de olayın ardından 1 yaralının hastaneye getirildiğini duyurdu. 
     Saldırının polis üniforması giymiş 2 kişi tarafından bir çöp kamyonuyla düzenlendiği belirtilmişti. Bakanlık binasının arka kapısına doğru hızla ilerleyen araca 4 güvenlik görevlisinin ateş açtığı ve kamyonun bina yakınlarında infilak ettiği bildirilmişti. 
     
     
     SURİYE SINIRI YAKININDA 30 CESET BULUNDU 

     Irak'ta, Suriye sınırı yakınlarında bulunan ceset sayısı 30'a yükseldi. 
     Ramadi polisinden General Casım Dlimi, ''Araştırmalar sürüyor. Şu ana kadar kurşunlanarak öldürülmüş 30 kişinin cesedini bulduk'' dedi. 
     Cesetlerin Kaim kasabası civarında bulunduğu belirtildi. 
     Cesetlerden sadece ikisinin kime ait olduğu belirlenebildi. Baş ve karınlarından en az bir hafta önce kurşunlanarak öldürüldüğü anlaşılan kişilerin asker olduğu tahmin ediliyor. 
     
     SİLAHLI SALDIRI 1 ÖLÜ 

     Bu arada, Başkent Bağdat'ın güneyinde bu sabah bir minibüse düzenlenen silahlı saldırıda 1 kişi öldü, 3 kişi yaralandı. 
     Polis yetkilisi, minibüste bulunan 4 Iraklının, Ebu Garib'de bir Kuveyt firması için çalıştığını söyledi, ancak şirketin adını açıklamadı. 
     Aynı yetkili, silahlı kişilerin Kanal caddesinde seyir halindeki minibüse yerel saatle 08.00 TSİ 07.00 sularında ateş açtığını, bu kişilerin daha sonra da kaçtığını belirtti. 
     Bu arada, Belediye mahallesinde, bu olayla aynı saatlerde bomba yüklü bir aracın infilak ettiği, olayda ölen ya da yaralanan olmadığı, ancak hafif maddi hasar meydana geldiği bildirildi. 
     
     BİR POLİS VE BİR TERCÜMAN ÖLDÜRÜLDÜ 

     Irak'ın kuzeyinde düzenlenen 2 saldırıda, bir polisle Amerikan ordusu için çalışan bir tercüman öldürüldü. 
     Güvenlik kaynakları, başkent Bağdat'ın kuzeyindeki Şorgat polisinde görev yapan bir memura kimliği belirsiz kişilerce bu sabah evinin önünde ateş açıldığını, silahlı saldırıda polisin olay yerinde öldüğünü açıkladı. 
     Polis kaynakları, Kerkük'te Amerikan ordusu için çalışan bir tercümanın yine kimliği belirsiz kişilerin ateşinde hayatını kaybettiğini bildirdi. 
     Aynı kaynaklar, işine gitmekte olan 22 yaşındaki tercümanın şoförünün silahlı saldırıdan kurtulduğunu belirtti. 
     
     BASRA'DA BOMBALI SALDIRI 1 ÖLÜ, 3 YARALI 

     Irak'ın güneyindeki Basra'da bu sabah düzenlenen bombalı saldırıda 1 polis öldü, biri sivil 3 kişi yaralandı. 
     Polis sözcüsü, Basra'nın merkezinde, İngiliz üssüne 3 kilometre uzaklıkta bir caddede, yerel saatle 09.30 TSİ 08.30 sularında düzenlenen saldırıda bir polis devriye aracının zarar gördüğünü de belirtti. 
     
</TEXT>
</DOC>
