<DOC>
<DOCNO> 340186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy11.html </URL>
<DATE> 2005/05/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AKP'li Kiler İsviçre'ye gözlük ve terazi gönderiyor 
</HEADLINE>
<TEXT>

     AK Parti Bitlis Milletvekili Vahit Kiler, İsviçre’nin Türk Tarih Kurumu TTK Başkanı Prof. Dr. Yusuf Halaçoğlu hakkında soruşturma başlatmasının "kanına dokunduğunu" ifade ederek, "Kendilerine tarih kitaplarını daha objektif okuyabilmeleri için gözlük, adil olmaları için de terazi gönderiyorum" dedi. 
     İsviçre’nin Ankara Büyükelçisi Walter Gyger’e dün bir mektup yazarak protestosunu bildiren ve "İsviçre makamlarına iletilmek üzere gözlük ve terazi göndereceğini" kaydeden Kiler, bugün basın toplantısı düzenledi. 
     Kiler, toplantıda, İsviçre’nin Prof. Dr. Halaçoğlu’na yaptığının Türk halkını rencide ettiğini ve kanına dokunduğunu söyledi. 
     "Ben bir tarihçi değilim ama Türk’üm" diyen Kiler, Türk halkının hiçbir zaman değişik ırklarla birarada yaşamayı sorun etmediğini ifade etti. Türklerin, Kürtler, Lazlar ve Çerkezlerle olduğu gibi Ermenilerle de bir arada yaşamaktan hiç gocunmadığını kaydeden Kiler, Bitlis’te Ermeni kökenli bir vatandaşın fabrikasını Başbakan Recep Tayyip Erdoğan’ın hizmete açtığını anımsattı. 
     Vahit Kiler, "Prof. Dr. Halaçoğlu’na yapılan hareketi kendime yapılmış sayıyorum ve ilgili makamlara iletilmesi için İsviçre’nin Ankara Büyükelçiliği’ne bu gözlük ve teraziyi gönderiyorum" dedi. 
     Kiler, daha sonra "ayarı kontrol edildi" dediği teraziyi ve objektif okumaya olanak sağlayacak yeterlilikte büyük numarası olduğunu ifade ettiği gözlüğü, kargo kutusuna yerleştirdi. 
     
</TEXT>
</DOC>
