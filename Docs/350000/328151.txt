<DOC>
<DOCNO> 328151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko38.html </URL>
<DATE> 2005/03/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yeni Rakı'ların imhasına yarın başlanacak... 
</HEADLINE>
<TEXT>

     Piyasadan toplatılan 70'lik Yeni Rakı'ların imhasına yarın başlanacak. 
     Tekel'in Alkollü İçkiler Bölümü'nü satın alan Mey İçki'den yapılan açıklamaya göre, sahte rakıların neden olduğu ölüm olaylarının ardından alınan kararla piyasadan toplatılan ve altın renkli kapaklılarla değiştirilen 70'lik Yeni Rakı'lar, yarından itibaren imha edilecek. 
     Beykoz Paşabahçe'deki fabrikada Mey İçki Üst Yöneticisi Galip Yorgancıoğlu'nun katılımıyla başlatılacak imha işlemini, Tütün, Tütün Mamulleri ve Alkollü İçkiler Piyasası Düzenleme Kurumu, İl Sağlık Müdürlüğü ve ilgili vergi dairesinin yetkilileri ile Çevre Koruma ve Ambalaj Atıkları Değerlendirme Vakfı ÇEVKO Yönetim Kurulu Başkanı Prof. Dr. Orhan İnce de izleyecek. 
     Açıklamada, üniversitelerin çevre bölümlerinin görüşleri alınarak gerçekleştirilecek imha işleminin, Mayıs ayına kadar tamamlanmasının beklendiği bildirildi. 
     
</TEXT>
</DOC>
