<DOC>
<DOCNO> 338111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko43.html </URL>
<DATE> 2005/04/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Toyota Avrupa Başkanı Bize göre Türkiye oldukça cazip bir ülke... 
</HEADLINE>
<TEXT>

     Toyota Motor Corporation Avrupa Başkan ve Üst Yöneticisi CEO Shinichi Sasaki, genel anlamda bakıldığında Türkiye'nin kendileri için cazip bir ülke olduğunu söyledi. 
     Yatırım Danışma Konseyi toplantısına katılan Shinichi, Türkiye'de yatırım yapmanın kendileri için avantaj olduğunu belirterek, ''Çünkü hem eğitimli işgücü hem de motivasyonu yüksek insanlar var'' dedi. 
     Sasaki, uzun dönem için yatırım ve büyüme planları olduğunu ifade ederek, ''İleride daha iyi işbirlikleri yapacağımıza inanıyoruz'' dedi. 
     Türkiye'de enerji maliyetlerinin yüksekliğine işaret eden Sasaki, vergi oranlarını indirmenin sadece geçici bir etki yaratacağını anlattı. Sasaki, ''Ama genel anlamda baktığınızda Türkiye oldukça cazip bir ülke bize göre'' diye konuştu. 
     Sasaki, özellikle otomobil imalatı açısından 4-5 yılda yeni bir otomobil modeli sunmayı hedeflediklerini de bildirdi. 
     Türkiye'nin AB katılımının olumlu olacağını kaydeden Sasaki, ''Biz Türkiye için bu faaliyetleri her zaman destekliyoruz'' dedi. 
     
     MARCO MILANI 

     İndesit Company Merloni Üst Yöneticisi CEO Marco Milani de Türkiye'nin parlak bir gelecek için doğru yolda olduğunu bildirdi. 
     Milani, basın mensuplarının sorularını yanıtlarken, ''İlk olarak çok iyi olduğunuzu söyleyebilirim'' dedi. 
     Hükümeti çok açık davrandığı için kutlayan ve önerileri kabul etmeye hazır olduğu için teşekkür eden Milani, ''Türkiye'nin parlak bir gelecek için doğru yolda olduğunu düşünüyorum'' diye konuştu. 
     Milani, şirketlerin, Türkiye'nin faaliyet gösterme açısından çok iyi bir yer olduğunu düşündüklerini ifade ederek, Türkiye'nin büyük ve yatırım yapılabilecek bir pazar olduğunu söyledi. 
     Türkiye'nin coğrafi konumu, maliyet konusundaki rekabetçi yapısı ile Batı Avrupa için bir köprü durumunda olduğunu belirten Milani, hükümetin bütün hareket ve tepkilerinin gelecek için olumlu olduğu görüşünü dile getirdi. 
     Milani, ''Türkiye'nin AB'ye girmesi hakkında politikacı değilim, ama hikayenin sonunu iyi biteceğine inanıyorum'' dedi. 
     
</TEXT>
</DOC>
