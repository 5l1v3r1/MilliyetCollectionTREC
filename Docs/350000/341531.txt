<DOC>
<DOCNO> 341531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko38.html </URL>
<DATE> 2005/05/11/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bursa'da "Yerli üret, yerli tüket kampanyası" 
</HEADLINE>
<TEXT>

     Bursa Esnaf ve Sanatkarlar Odaları Birliği BESOB tarafından, kentteki sivil toplum kuruluşlarının katkılarıyla organize edilen "Yerli Üret, Yerli Tüket" kampanyasının ikinci toplantısı yapıldı. 
     İstihdamın arttırılması, yerli üretim ve tüketimin sağlanmasının hedeflendiği "Yerli Üret, Yerli Tüket" kampanyasının ikinci toplantısında, kampanyanın Türkiye geneline yayılmasının yolları arandı. 
     BESOB Başkanı Arif Tak, toplantının açılışında, ülke ekonomisine büyük katkı sağlayacak ve Türkiye’nin en önemli sorunlarından olan işsizlik sorununa çözüm bulacak kampanyayla Bursa’dan başlayarak tüm Türkiye’ye örnek olmak istediklerini söyledi. 
     Bursa’da yapacakları örnek çalışmaya, bir komisyon oluşturularak başlanacağının ifade eden Tak, meselenin Türkiye’nin meselesi olduğunu, bunun için tüm sivil toplum örgütleri ve halk tarafından sahip çıkılması gerektiğini vurguladı. 
     İl Ticaret ve Sanayi Müdürü Mahmut İnan, projenin amacının yerli ve yabancı sermaye ayrımı yapmadan yerli üretimin, tüketiciler ve firmalar tarafından tercih edilmesini sağlamak olduğunu söyledi. 
     Bu kampanyayla işsizlere, yeni istihdam alanları yaratmayı, cari açığın azaltılarak Türkiye’yi olası krizlerden ve uluslararası finans kuruluşlarına muhtaç olmaktan kurtarmayı hedeflediklerini anlatan İnan, projenin tanıtım aşamasında, proje ortaklarının ayrı ayrı komiteler kuracağını belirterek, "Çünkü herkesin temsil ettiği toplum kesimi farklı, böylece toplumun her yerine ulaşmak istiyoruz. 
     Komitelerin ortaya koyacakları fikirler, düzenli aralıklarla yapılacak toplantılarla masaya yatırılıp değerlendirilecek. Bu şekilde komitelerden oluşan platformumuzun bir logosu ve bunun yanında sloganlarımız da olacak" dedi. 
     Bursa Ticaret ve Sanayi Odası BTSO Başkan Vekili Ali Hazır ise, globalleşen bir dünyada yaşanıldığının unutulmaması gerektiğini belirterek, Türkiye’nin temel politikasının "Yerli Üret ve Sat" olması gerektiğini kaydetti. 
     İç pazarda üretilen bir ürünün satılabilmesi için önce iç talebin olması gerektiğini anlatan Hazır, "İşsizlik oranlarının sürekli tırmanış gösterdiği, emek yoğun işletmelerden, teknoloji yoğun işletmelere geçişte işsizliğin arttığı ortamda, iç talebi yaratabilmek maalesef çok mümkün görünmüyor" dedi. 
     Hazır, dışarıda mal satabilmenin kalite ve fiyat paritesiyle direkt ilgili olduğuna dikkati çekerek, şunları söyledi 
     "Ekonomi maalesef çok derin değil. Türk ekonomisi dış dalgalanmalara son derece açık bir ekonomi. Türkiye’nin teknoloji ve yabancı sermaye transferine ihtiyacı var. Türkiye’nin ürettiğini satabilmesi için önce kaliteyi ucuza mal etmesi gerekiyor. Bizim bu çabalarımızın altının beslenmesi gerek. Biz bir yandan yerli tüketim olgusunu yeni yetişen nesillere aktarırken, bir yandan da yerli ama kaliteli ve ucuz ürünü nasıl elde ederiz bunun da mücadelesini vermek zorundayız. Bunun mücadelesini vereceğimiz adres bellidir. Bu da özelleştirmedir. Ucuza mal etmeden, kaliteyi üretmeden global bir dünyada yerliyi satmanın çok kolay olmadığını biliyoruz." 
     
</TEXT>
</DOC>
