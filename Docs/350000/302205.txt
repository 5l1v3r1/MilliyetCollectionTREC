<DOC>
<DOCNO> 302205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy02.html </URL>
<DATE> 2004/12/30/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Vergilerde değişiklik TBMM'de kabul edildi.... İşte ayrıntılar 
</HEADLINE>
<TEXT>

     Vergi Kanunlarının Yeni Türk Lirası'na YTL Uyumu ile Bazı Kanunlarda Değişiklik Yapılması Hakkındaki Kanun Tasarısı, TBMM Genel Kurulu'nda kabul edildi. 
     Yasaya göre, gelir vergisi tavanı yüzde 45'ten 40'a indirilecek, damga vergisi tahsilinde damga pulu uygulamasına son verilecek, 2006 yılından itibaren de menkul kıymetler ve diğer sermaye piyasası araçlarından elde edilecek gelirlerden 2006 yılından itibaren yüzde 15 stopaj alınacak. 
     Damga Vergisi'nin pul kullanılması şeklinde ödenmesi uygulamasına yasa ile son veriliyor. Damga vergisi ödemesi makbuz karşılığı yapılacak. 
     Makbuz karşılığı ödemelerde, kurum ve kuruluşlar tarafından bir ay içinde düzenlenen Damga Vergisi ertesi ayın 21. günü akşamına kadar vergi dairesine bir beyanname ile bildirilecek ve 26 günü akşamına kadar ödenecek. Diğer hallerde kağıdın düzenlendiği tarihten sonraki 15 gün içinde vergi dairesine beyanname ile bildirilecek ve aynı süre içinde ödenecek. 
     Anonim kooperatif, eshamlı komandit ve limited şirketler taraf oldukları işlemlere ilişkin kağıtların damga vergisinin beyanı ve ödenmesinden sorumlu olacak. 
     Noterler, damga vergisi ödenmemiş veya eksik ödenmiş kağıtları vergi ve cezası ödenmedikçe tasdik edemeyecekler veya bunların kopyalarını çıkarıp veremeyecekler. Buna aykırı işlem yapılması halinde, mükellef hakkında Vergi Usul Kanunu hükümleri uygulanacak, noterlere de tasdik ettikleri veya üzerinde işlem yaptıkları her kağıt için kanunen alınması gereken ceza ayrıca verilecek. 
     Bankalar, KİT'ler ve iştirakleri ile anonim kooperatif, eshamlı komandit ve limited şirketler, vergisi ödenmemiş veya eksik ödenmiş kağıtları usulüne uygun olarak vergi ve cezası ödenmedikçe işleme koyamayacaklar. Vergi ve cezası ödenmeden bu kağıtları işleme koyan kişi ve kuruluşlardan, kağıdın mükelleflerinden alınacak ceza tutarı kadar ayrı bir ceza tahsil edilecek. 
     Yasa ile Bakanlar Kurulu'na, elektronik ortamda gönderilenler ile Sermaye Piyasası Kurulu'nun uygulamasıyla ilgili olarak düzenlenmesi öngörülen kağıtların tabi olduğu damga vergisi nispet ve maktu tutarlarını ibraz yerleri itibarıyla sıfıra kadar indirmeye, indirilen oran ve tutarlarını kanuni seviyesine kadar çıkarmaya ve farklı oran ve tutarlar belirlemeye ilişkin yetki veriliyor. 
     Tasada, Damga Vergisi'ne tabi aktiflerle ilgili kağıtlar, kararlar ve mazbatalar, ticari işlemlerde kullanılan kağıtlar, makbuz ve diğer kağıtlardan alınan vergi miktarları günün ekonomik koşullarına göre yeniden belirleniyor. Yasa ile Damga Vergisi muafiyet ve istisnalarına yenileri ekleniyor. 
     
     TAPU HARCINDAN İSTİSNA 
     Yasa uyarınca organize sanayi, endüstri veya teknoloji geliştirme bölgelerinde yer alan gayrimenkullerin yatırıma uygun hale getirilmesi amacına uygun olarak ifraz, taksim veya birleştirme işlemleri, tapu harçlarından istisna edilecek. 
     Yasa, özel yat kayıt belgeleri ile transitlog belgelerini de harç kapsamına alıyor. 
     Harçlar Kanunu kapsamında yazılı ve uygulamalı sınav için ayrı ayrı tahsil edilen ''sürücü belgesi sınav harçları'' da yürürlükten kaldırılıyor. Ayrıca, sürücü belgeleri yeniden sınıflandırılıyor, sürücü belgeleriyle ilgili tarife kategorileri arttırılıyor ve harç tutarları farklılaştırılıyor. 
     
     İLAN VE REKLAM HARÇLARI 
     Belediyelerin ilan ve reklamlardan aldığı vergi tarifesi de yasa ile yeniden belirleniyor. 
     Buna göre dükkan, ticari ve sınai müessese ve serbest meslek erbabınca çeşitli yerlere asılan ve takılan her çeşit levha, yazı ve resim gibi tüm sabit ilan ve reklamların metrekaresinden yıllık olarak en az 20, en çok 100 YTL vergi alınacak. Motorlu taşıtların içine veya dışına konan ilan ve reklamların metrekaresinden yıllık 8-40 YTL, cadde, sokak ve yaya kaldırımları üzerine gerilen binaların cephe ve yanlarına asılan geçici nitelikteki ilan ve reklamların her metrekaresinden haftalık 2-10 YTL, ışıklı veya projeksiyonlu ilan ve reklamların metrekaresinden yıllık 30-150 YTL vergi tahsil edilecek. 
     Belediye, biletle girilmesi zorunlu olmayan eğlence yerlerinden günlük en az 5 en çok 100 YTL vergi alacak. 
     
     ÇÖP VERGİSİ ARTIRILACAK 
     Konutlardan alınan çöp vergisi, büyükşehir belediyelerinde yüzde 50, diğer belediyelerde yüzde 20 oranında artırılıyor. Konutlara ait çevre temizlik vergisi, su tüketim miktarı esas alınarak büyükşehirlerde metreküp başına 15 Yeni Kuruş YKr diğer yerlerde ise 12 YKr olarak hesaplanacak. İşyerleri ve diğer şekilde kullanılan binalara ait çevre temizlik vergisi bina gruplarına göre 7 kademeye göre alınacak ve büyükşehirlerde de yüzde 25 arttırılarak uygulanacak. 
     Yasaya göre, tatil günlerinde alınacak çalışma ruhsatı harcı, işin mahiyetine göre yılda 20 YTL'den az, 800 YTL'den de çok olmamak üzere belediye meclislerince belirlenecek. 
     
     GELİR VERGİSİ DİLİMLERİ 
     Yasa ile ivazsız olarak karşılıksız, bir menfaat karşılığı olmadan iktisap edilenler ile tam mükellef kurumlara ait ve 2 yıldan fazla elde tutulan hisse senetleri hariç, menkul kıymetlerin veya diğer sermaye piyasası araçlarının elden çıkarılmasından sağlanan kazançlar vergiye tabi tutuluyor. Bu hükümle hisse senetlerinin belli sürelerle elde tutulması halinde bunların satışından elde edilen kazancın vergiye tabi olmamasına ilişkin aylık süre 2 yıla çıkarılıyor. 
     Yasa, gelir vergisi tavanını yüzde 45'den yüzde 40'a indiriyor. Buna göre, gelir vergisine tabi gelirlerin 6 bin 600 YTL'ye kadar olan kısmından yüzde 20, 15 bin YTL'nin 6 bin 600 lirası için 1320 lira, fazlası için yüzde 25, 30 bin YTL'nin 15 bin lirası için 3420 lira, fazlası için yüzde 30, 78 bin YTL'nin 30 bin lirası için 7920 lira, fazlası için yüzde 35, 78 bin YTL'den fazlasının 78 bin lirası için 24 bin 720 lira, fazlası için yüzde 40 oranında vergi alınacak. 
     
     MENKUL KIYMETLER VE SERMEYE PİYASASI ARAÇLARINA VERGİ 
     Bankalar ve aracı kurumlar 1 Ocak 2006 yılından itibaren, takvim yılının üçer aylık dönemleri itibarıyla, alım satımına aracılık ettikleri menkul kıymetler ile diğer sermaye piyasası araçlarının alış ve satış bedelleri arasındaki fark, bu araçların itfası halinde alış bedeli ile itfa bedeli arasındaki fark ve menkul kıymetlerin veya diğer sermaye piyasası araçlarının tahsiline aracılık ettikleri dönemsel getirileri üzerinden yüzde 15 oranında vergi kesintisi yapacaklar. 
     Yatırım fonu katılma belgeleri ile yatırım ortaklıklarının hisse senetlerinin satışı aşamasında herhangi bir vergileme yapılmayacak. Vergileme, bu fon ve ortaklıklar bünyesinde gerçekleştirilecek. 
     Borsa yatırım fonlarında katılma belgelerinin alım satımı aşamasında vergileme yapılacak. Bu fonlar bünyesinde ayrıca vergileme yapılmayacak. 
     Aynı menkul kıymet ve değişik sermaye piyasası aracından değişik tarihlerde alım yapıldıktan sonra bunların bir kısmının elden çıkarılması halinde alış bedelinin tespitinde ağırlık ortalama yöntemi yerine, ''ilk giren ilk çıkar'' yöntemi kullanılacak. 
     2 yıldan fazla elde tutulan hisse senetlerinin elden çıkarılmasından doğan kazançlar vergiye tabi olmayacak. Aynı türden menkul ve diğer sermaye piyasası aracının alım satımından doğan zararlar izleyen dönemlerde tevkifat matrahından indirilebilecek ancak takvim yılının aşılması halinde bu zararlar izleyen yıllara taşınamayacak ve bu yıllarda mahsup edilmeyecek. 
     Dar mükellef kurumların, menkul kıymet veya diğer sermaye piyasası araçlarının elden çıkarılması sürecinde sağladıkları kazançları ihraç ya da iktisap tarihine bağlı olmaksızın tevkifat suretiyle vergilendirilecek. 
     Bankalar ve aracı kurumların taraf olduğu veya bunlar aracılığıyla yapılan belirli bir vadede önceden belirlenene fiyat, miktar ve nitelikte, ekonomik veya finansal göstergeye dayalı olarak düzenlenenler de dahil olmak üzere para veya sermaye piyasası aracını, malı, kıymetli madeni ve dövizi alma, satma, değiştirme hak veya yükümlülüğünü veren vadeli işlem ve opsiyon sözleşmeleri, ''diğer sermaye piyasası aracı'' gibi işlem görecek. 
     Vadeli işlem ve opsiyon borsalarında yapılan işlemlerden 2006 yılında elde edilen kazançlar için tevkifat oranı sıfır olarak uygulanacak. Ayrıca, bu borsalarda 2005 yılında gerçek kişilerce elde edilen kazançlar için de beyanname verilmeyecek. 
     
     KURUMLAR VERGİSİ'NDE KALICI İSTİSNALAR 
     Kurumların, en az 2 tam yıl süreyle aktiflerinde yer alan iştirak hisseleri ile gayrimenkullerin satışından doğan ve sermayeye eklenmesine karar verilen kazançları Kurumlar Vergisi'nden muaf olacak. 
     Sermayeye ilave edilme işleminin, satışın yapıldığı yılı izleyen ikinci takvim yılının sonuna kadar sermayelere eklenmesi zorunlu olacak. Vadeli satış halinde, ilk yapılan tahsilatın iştirak hissesi veya gayrimenkulun maliyet bedeline ilişkin olduğu kabul edilecek. Bu süre içinde sermayeye eklenmeyen kazanç kısmı için uygulanan istisna dolayısıyla zamanında tahakkuk ettirilmeyen vergiler kayba uğramış sayılacak. 
     Bankalara borçlu durumda olanlar ile bunların kefillerinin bu borçlara karşılık bankalara devrettikleri gayrimenkul ve iştirak hisseleri ile bankaların alacaklarına karşılık iktisap ettikleri gayrimenkul ile iştirak hisselerinin satışında iki tam yıl süreyle elde tutulma koşulu aranmayacak. Bedelsiz olarak ya da rüçhan hakkı kullanılmak suretiyle itibari değeriyle iktisap edilen hisse senetlerinin iktisap tarihi olarak, sahip olunan eski hisse senetlerinin iktisap tarihi esas alınacak. Menkul kıymet veya gayrimenkul ticareti ile uğraşan kurumların bu amaçla ellerinde bulundurdukları değerlerin satışından elde ettikleri kazançlar istisna kapsamı dışında olacak. 
     Tam mükellef sermaye şirketleri dışındaki kurumlar ile dar mükellef kurumlar için satıştan doğan kazancın sermayeye ilave edilmesi koşulu aranmayacak. Bu kazançlar özel bir fon hesabında tutulacak. Sermayeye eklenen veya fon hesabında tutulan kazançların 5 yıl içinde herhangi bir suretle sermayeden çekilmesi, dar mükellef kurumlar tarafından yurt dışına transfer edilmesi veya bu süre içinde işletmelerin tasfiyesi halinde bu kazançlar o yılın kazancı sayılarak vergiye tabi tutulacak. 
     Dar mükellef kurumların Türkiye'deki işyerlerine atfedilmeyen veya daimi temsilcilerinin aracılığı olmaksızın elde ettikleri ve Gelir Vergisi Kanunu'na göre kesintiye tabi tutulan kazançlar için yıllık veya özel beyanname verilmeyecek. 
     Kurumların en az 2 tam yıl süreyle aktiflerinde yer alan iştirak hisseleri, gayrimenkullerin satışıyla gerçekleşen devir ve teslimleri, bankalara borçlu olanların ve kefillerinin borçlarına karşılık gayrimenkul ve iştirak hisselerinin bankalara devir ve teslimlerinde KDV uygulanmayacak. 
     Yasa, bağış ve hibe şeklindeki devir ve teslimleri, ticaret amacıyla elde tutulan iştirak hissesi ve gayrimenkullerin devrini istisna kapsamı dışında tutuyor. 
     Yasa ile İzmir'de yapılacak Dünya Üniversitelerarası Spor Oyunları için alınan malların Hazırlık ve Düzenleme Kurulu'na teslimini de KDV'den müstesna tutulacak. 
     
     MEB'E BİLGİSAYAR BAĞIŞLARI 
     Milli Eğitim Bakanlığı'na bedelsiz yapılacak bilgisayar ve donanım teslimleri ve bunlara ilişkin yazılım teslimi ve hizmetler 31 Aralık 2010 tarihine kadar KDV'den istisna olacak. Bu mal ve hizmeti bağışlayanlara satanlar da aynı istisnadan yararlanacak. 
     Bakanlar Kurulu, alkollü içkiler, sigara ve tütün mamulleri ile kolalı gazozlara uygulanan ÖTV oranını sıfıra kadar indirmeye ve 2 katına kadar çıkarabilecek. 
     Yasa, Teknoloji Geliştirme Bölgeleri Kanunu'nda yer alan vergi teşviklerinden, TÜBİTAK Marmara Araştırma Merkezi Teknoloji Serbest Bölgesi Yönetici Şirketi, bu bölgede faaliyet gösteren vergi mükellefleri ile bölgede çalışan araştırmacı, yazılımcı ve AR-GE personelinin de yararlanmasını öngörüyor. 
     
     FON'A DEVREDİLEN BANKALAR 
     Haciz yoluyla satışı yapılan bir gayrimenkula ilişkin ihalenin feshine yönelik açılan davada duruşma talep edilebilmesi için malın değerinin en az 50 bin YTL olmasını hükme bağlıyor. 
     Yasa hükümleri uyarınca, hisseleri kısmen veya tamamen Tasarruf Mevduatı Sigorta Fonu'na ait olan bir bankanın bilanço değerlerinin Fon tarafından devralınması halinde devir veya birleşmeden doğan kazançlar, 1 Ocak 2005 ile 31 Aralık 2010 tarihleri arasında Kurumlar Vergisi'nden müstesna tutulacak. Bu nitelikteki bir bankayla ilgili bazı işlemler de banka ve sigorta muameleleri vergisinden muaf tutulacak. 
     Yasa ile yurtdışına çıkışlarda alınan harç, Toplu Konut İdaresi'nin gelirleri arasına alındı. 
     
     EĞLENCE VERGİSİNDE YAZAR KASA 
     Yasa, biletle girilen yerlerden eğlence vergisinin tespit ve tahsil edilmesinde ödeme kaydedici cihazların kullanılması konusunda Maliye Bakanlığı'na yetki veriyor. Bu hüküm, eğlence yeri biletlerinin belediye tarafından damgalanması zorunluluğunu kaldırıyor. 
     Maliye Bakanı Kemal Unakıtan, yasanın kabulünün ardından milletvekillerine teşekkür etti. 
     
</TEXT>
</DOC>
