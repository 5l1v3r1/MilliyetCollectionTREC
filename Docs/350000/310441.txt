<DOC>
<DOCNO> 310441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/spo03.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
45 dakikalık maç 
</HEADLINE>
<TEXT>


Hagi, Konyaspor karşısında işi ilk yarıda bitirdiklerini söyledi, "Pres yaptık, top çaldık ve kazanmak için savaştık" dedi. Rumen hoca, Beşiktaş'ı eleyen bir takıma karşı oynadıklarına da dikkat çekti 


Futbolculardan memnun 
GALATASARAY Teknik Direktörü Hagi, Konyaspor karşısında mücadele eden takımdan çok memnun olduğunu söyledi Karşılaşmanın ilk yarısında, 10 dakika hariç çok iyi bir futbol ortaya koyduklarını vurgulayan Rumen teknik adam, "Pres yaptık, top çaldık ve kazanmak için savaştık. Bana göre maç ilk yarıda bitmişti. İnşallah kalan 16 maçımızı da kazanarak hedefimize ulaşırız. Önemli bir 3 puan aldık" diye konuştu. 

'Özür dilemedim ' 
ÖZHAN Canaydın'ın soyunma odasına inip oyuncuları tebrik etmesinin kendilerini duygulandırdığına dikkat çeken Hagi, bu tür davranışların motivasyonu olumlu etkilediğini belirtti. Hafta içindeki olaylara da değinen Rumen hoca, özür dilemediğini vurgulayarak, "Bir kişi hata yaptığı için özür diler. Ben başkanımızı üzdüğüm için üzgün olduğumu söyledim" diyerek yine polemik yarattı. 

'Şanssızlık' 

Teknik Direktörü Saffet Susiç, Galatasaray karşısında kaçan gollere üzüldüklerini söyledi. Gol yemeden önce 3, maç genelinde ise 7 tane net gol pozisyonu yakaladıklarını vurgulayan Susiç, "Atamayınca galibiyet gelmiyor" diye konuştu. 

Locatelli tamam 

Galatasaray, Milano'da masaya oturduğu İtalyan yıldız ile anlaşma sağladı. İmza için Bologna'nın onayı bekleniyor 

HALİL ÖZER 

Pürüzler ortadan kalktı 
YABANCI transferindeki girişimlerini dört koldan sürdüren Galatasaray, İtalya'nın Bologna takımında forma giyen 28 yaşındaki orta saha oyuncusu Locatelli ile anlaştı. Transfere nokta koymak için İtalya'ya giden Başkan Özhan Canaydın'ın ortağı Haim Fresco ve Genel Sekreter Sinan Kalpakçıoğlu, Milano'da yıldız futbolcuyla masaya oturdu ve pürüzleri ortadan kaldırdı. Sarı-Kırmızılılar, bugün de futbolcuyu satmak istemeyen Bologna Kulübü Başkanı Cipollini'yi ikna etmeye çalışacak. 

Ze Roberto kabul etmedi 
GALATASARAY'IN gündeminde yer alan bir diğer isim Ze Roberto ise Sarı-Kırmızılı kulübün önerisini geri çevirdi. Bayern Münih'te top koşturan Brezilyalı futbolcu dün Almanya'da Fatih Gökşen ve Adnan Öztürk ile buluştu. Galatasaray'ı yakından tanıdığını belirten Ze Roberto, eşinin 6 ay gibi kısa bir süre için Türkiye'ye gitmek istemediğini bildirdi. Sambacı, Bayern Münih'te oynamaktan mutlu olduğunu dile getirip, Sarı-Kırmızılılar'ın önerisini geri çevirdi. 

Canaydın'dan basına tepki 

Fatura medyaya 
GALATASARAY Başkanı Özhan Canaydın, başta Hagi krizi olmak üzere manşetlerden inmeyen olumsuz haberlere ateş püskürdü. Canaydın, basının içinde yer alan bazı isimlerin, kulübü yıpratmaya çalıştığını iddia ederek, "Bu şartlarda sıkıntılı günler geçirmemiz çok normal. Bize karşı kampanya var. Ancak her sıkıntının sonu selamettir" ifadelerini kullandı. 

İlk kez deplasmanda 
TRANSFERLERLE ilgili açıklama yapmamaya özen gösteren Galatasaray Başkanı, "Çalışmalarımız sürüyor. Kesinleşen bir şey olursa açıklarız" diye konuştu. Hafta içinde yaşanan gerginlikler nedeniyle takımı yalnız bırakmak istemeyen Özhan Canaydın, bu sezon ilk kez deplasman maçına gitti. Canaydın'a, Ergun Gürsoy, Turgay Kıran ve Cengiz Özyalçın da eşlik etti. 

'Bize hiç yakışmaz' 

Gürsoy engel oldu 
GALATASARAY Derneği Konya Şubesi'nin açılışına katılan Galatasaray İkinci Başkanı Ergun Gürsoy, Fenerbahçe aleyhine küfürlü tezahürat yapan taraftarları susturdu. Suat Kaya'nın da katıldığı açılış töreninde Sarı-Kırmızılılar'ın ezeli rakip aleyhine tempo tutmasına tepki gösteren Gürsoy, ellerini havaya kaldırıp, "Bu çirkin tezahüratlar bize hiç yakışmaz" uyarısında bulundu. 

Hakan Ünsal'a kart cezası 

GALATASARAY'IN sol kanattaki yıldız isimlerinden Hakan Ünsal, Konyaspor maçında gördüğü sarı kart nedeniyle cezalı duruma düştü. Hakan, önümüzdeki hafta Ali Sami Yen'de oynanacak olan Gaziantepspor karşılaşmasında takımdaki yerini alamayacak. Tecrübeli oyuncu, "Bizim için önemli bir 3 puandı. Zorlanmadan kazandığımız için mutluyuz" dedi. 


</TEXT>
</DOC>
