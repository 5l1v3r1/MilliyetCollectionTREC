<DOC>
<DOCNO> 333470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas09.html </URL>
<DATE> 2005/04/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bilgisayar ve göz kuruluğu... 
</HEADLINE>
<TEXT>

     Zonguldak Karaelmas Üniversitesi Tıp Fakültesi Göz Hastalıkları Anabilim Dalı Başkanı ve Uluslararası Gözyaşı Hastalıkları Derneği Genel Sekreteri Doç. Dr. Suat Hayri Uğurbaş, uzun süre bilgisayar karşısında iş yapanların göz kırpmayı unutmasının, gözlerde kuruluğa neden olduğunu söyledi. 
     Doç. Dr. Uğurbaş, 1-3 Nisan tarihlerinde İspanya'nın Madrid kentinde yapılan Uluslararası Gözyaşı Hastalıkları Derneği'nin kongresinde, göz kuruluğu konusunda da görüş alışverişinde bulunulduğunu ifade etti. 
     Göz kuruluğunun yaşa, kullanılan bir ilaca, beslenmeye ve vitamin eksikliğine bağlı olabileceğini belirten Doç. Dr. Uğurbaş, şöyle konuştu 
     ''En sık karşılaştığımız problemlerden biri de teknolojik aletlerin kullanılmasına bağlı gelişen göz kuruluğudur. Genellikle gözümüzü ritmik olarak 10 saniyede bir kırparız. Ancak bilgisayar ekranına dikkatli şekilde baktığımızda bir süre sonra göz kırpmayı unutuyoruz. Uzun süre bilgisayar karşısında iş yapanların göz kırpmayı unutması gözyaşını buharlaştırarak gözlerde kuruluk oluşmasına neden oluyor. Bu da gözde yanmalar, kızarıklıklar ve batma hissine yol açıyor. Özellikle gözyaşı az seviyede bulunanlarda kuruluk daha fazla olabiliyor.'' Gözyaşının görme fonksiyonunun tamamlanması için hayati önem taşıdığını ifade eden Doç. Dr. Uğurbaş, ''Gözyaşı, gözü dış etkenlerden korur. Göz kuruluğu bulunanlara damlalarla suni gözyaşı kullanmalarını tavsiye ediyoruz'' dedi. 
     
</TEXT>
</DOC>
