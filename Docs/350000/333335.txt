<DOC>
<DOCNO> 333335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko41.html </URL>
<DATE> 2005/04/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Eski İTO Başkanı Formula 1 için fazla ödeme söz konusu değil 
</HEADLINE>
<TEXT>

     Eski İstanbul Ticaret Odası İTO Yönetim Kurulu Başkanı Mehmet Yıldırım, kendisinin de aralarında bulunduğu 17 kişi hakkında, Formula 1 kompleksinin yapımını üstlenen Evren Mühendislik Mimarlık İnşaat ve Ticaret Limited Şirketi'ne fazla ödemede bulunduğu iddiasıyla açılan dava konusunda, ''Fazla ödeme söz konusu değildir. Sürekli zaten alacağı olan bir müteahhit var karşımızda. Bildiğim kadarıyla 20 trilyona yakın alacağı olan birisi'' dedi. 
     Yıldırım, Formula 1'in büyük çaplı bir iş olduğunu ve bu iş gerçekleştirilirken 26 ihale yapıldığını ifade ederek, Türkiye Cumhuriyeti hükümetinin dünyaya 18 ayda bitirileceği taahhüdü bulunduğuna ve 38.5 milyon dolar teminat verdiğine dikkat çekti. 
     Yıldırım, daha sonra şunları kaydetti 
     ''Bu bakımdan hızlı bir çalışma dönemi yapıldı. Bu dönem içerisinde belki gözden kaçmış bazı kusurlar olabilir ama hiç bir zaman için bir kötü niyet yoktur. Sonunda bir kati hesap dediğimiz ve bir kati rakamlar dediğimiz ki geçici dönemler ödemeleri yapıldığı bir sistem. Ama, müfettişin öne sürdüğü raporda belirtilenler de bir ihbar kabul edilerek mahkemeye gidilmiştir. Mahkeme de o isnatlara göre kendileri, savcılığın bir talebi olmuştur. 
     Ben inanıyorum ki, Türk adaleti bunu açıklığıyla ortaya çıkaracak. Burada herhangi bir suiistimal söz konusu değildir. Bir fazla ödeme söz konusu değildir. Rakamlar geçicidir. Sürekli zaten alacağı olan bir müteahhit var karşımızda. Şu ana kadar, benim tekrar baktığım, bildiğim kadarıyla 20 trilyona yakın alacağı olan birisi. Neyin fazla ödemesi yapılmış onu kesinlikle bilemiyorum.'' 
     
     ''TAKTİR BEKLERKEN KÖTEKLE KARŞILAŞMAK'' 
     ''Maalesef, benim üzüldüğüm ülkeye hizmet eden insanları basit nedenlerle karalama yoluna gidilmesi'' diyen Yıldırım, bunun, insanların bundan sonra yapacakları yatırımlarda, ülkenin gelişmesi için yapacakları girişimlerde insanları alıkoymak olacağını kaydetti. 
     Yıldırım, ''Her bir işin altında bir şeyler aradığınız zaman kimse bir iş yapmaz. Türkiye'nin de şu anda gelişmiş ülkelerin çok gerisinde kalmasının nedenleri budur. Bunun içerisinde kıskançlık vardır. Bunun içerisinde çekememezlik vardır'' diye konuştu. 
     İTO'nun ilkleri yapan bir Oda olduğunu vurgulayan Yıldırım, görevleri olmasa da İstanbul Ticaret Üniversitesi'ni, Dünya Ticaret Merkezi'ni kurduklarını, Formula 1'i gerçekleştirdiklerini belirterek, şunları söyledi 
     ''Bunların, bu ülkeye getireceklerini ve bu getiriden benim üyelerimin nasıl faydalanacaklarını bildiğim için bunları yaptım. Bir ülke gelişirse, zenginleşirse herkes pay alır. 
     Benim, Ticaret Odası'ndaki dönem içerisindeki yaptıklarımı Türkiye önümüzdeki 50 yılda anlayacak. Maalesef, şu anda bunların daha değeri tam biçilmiş değil. 
     O bakımdan ben bir öncülük yaptım. Diğer kurum ve kuruluşlar da bunu devam ettirsin. Yılmasınlar. Ben inanıyorum ki, Türk adaleti eğriyi, doğruyu ayırır. Bir suçlu varsa tabi ki, cezalandırılsın. Ama, insanların böyle girişimlerde, 24 saatini, gece gündüzünü verdiği projelerde taktir beklerken kötekle karşılaştığı zaman, bundan sonra bu insanların yeniden bu girişimleri yapması zorlaşır. 
     Ben, ondan endişeliyim. Yoksa şu anda yaptıklarımın hepsinin arkasındayım. O bakımdan hem ülkeme yaptığım bir hizmetten dolayı çok mutluyum, hem buna da bundan sonra devam edeceğim. Ben özel sektörüm, ben müteşebbisim, ben yatırımcıyım ve devam edeceğim.'' 
     
</TEXT>
</DOC>
