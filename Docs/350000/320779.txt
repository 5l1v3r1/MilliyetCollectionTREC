<DOC>
<DOCNO> 320779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo53.html </URL>
<DATE> 2005/03/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ulusoy Son günlerde yoğunlaşan iddiaları kaygıyla izliyorum... 
</HEADLINE>
<TEXT>

     Futbol Federasyonu'nun eski başkanı Haluk Ulusoy, son günlerde yoğunlaşan ''Futbolda şike, teşvik primi, mafya'' merkezli tartışmaları kaygıyla izlediğini belirterek, ''Futbol Federasyonu'na, Türk futboluna ve milli takıma zarar vermemek adına kamuoyundaki tartışmalara katılmadım. Hiçbir kaygı gütmeden, başta yüce meclisimiz ve federasyon yönetimi olmak üzere, talep eden her makama bildiklerimi, birikimlerimi ve çözüm önerilerimi sunmaktan onur duyarım'' dedi. 
     Haluk Ulusoy, yaptığı yazılı açıklamada, çözüm arayışından sapmamak ve polemiklerin içinde olmamak amacıyla, bundan böyle tüm açıklamalarını yazılı yapacağını ifade ederken, şunları kaydetti 
     ''Temiz toplum ve temiz futbol hepimizin isteğidir. Herkes sporda başarının ve bunun kalıcılığının, hukuka ve ahlaka uygunluğa, fair-play çerçevesinde sportif rekabete bağlı olduğu esasından emindir. Hükümetimizin yolsuzlukla mücadelesindeki kararlı tutumunu, sayın başbakanımızın spor ve futbola yakın ilgisini ve yüce meclisimizin konu üzerindeki hassasiyetini takdirle izleyen eski bir federasyon başkanı ve öncelikle bir spor adamı olarak, bu hareketin sporda da gerçekleştirilmesi için hizmet edecek herkese minnet duyarım. Haluk Ulusoy olarak, bu amaca hizmete her zaman hazırım.'' ''Spor, yozlaşmanın hiçbir türünü kabul etmez'' diyen Ulusoy, dedikodu, iftira ve söylentilerle insanları ve futbolu lekelemenin de şike ve teşvik primi kadar zararlı olduğunu dile getirdi. 
     Ulusoy, şöyle devam etti 
     ''Ancak beni kaygılandıran pek çok yönü bulunan, güncel tartışmalara dayanak oluşturan iddiaların oldukça eski tarihlere atıfta bulunmaları ve soyut nitelikte olmaları, bana, bunları ortaya atan kişilerin amacının temiz futbola ulaşmak değil, futbolu kirli göstermek olduğunu düşündürmektedir. Tüm bu olumsuzlukların ve onlardan kurtulmak için gerekli adımların doğru olarak tespiti zorunludur. 
     Bu konuda başta federasyon başkanı ve yönetim kurulu olmak üzere siyasetçilerimize, medyamıza, kulüplerimize, antrenörlerimize, hakemlerimize, futbolcularımıza ve hepimize büyük görevler düşmektedir. Futbol Federasyonu'na, Türk futboluna ve gözbebeğimiz milli takımımıza zarar vermemek adına, kamuoyunda yapılan bu tartışmalara katılmadım. Bundan sonra da katılmayacağım. Futbola gönül vermiş, futbolun toplumumuzun gözündeki önem ve yerini bilen biri olarak, hiçbir kaygı gütmeden, başta yüce meclisimiz ve mevcut federasyon yönetimi olmak üzere talep eden her makama bildiklerimi, birikimlerimi ve çözüm önerilerimi sunmaktan onur duyarım.'' 
     
</TEXT>
</DOC>
