<DOC>
<DOCNO> 345992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun29.html </URL>
<DATE> 2005/05/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ermenistan Dışişleri Bakanı AB Türkiye'ye daha çok baskı yapmalı 
</HEADLINE>
<TEXT>

     Ermenistan Dışişleri Bakanı Vartan Oskanyan, Ermenistan-Türkiye sınırının açılması için, AB’nin Türkiye’ye daha çok baskı yapması gerektiğini ileri sürdü. 
     Oskanyan, Finlandiya’nın başkenti Helsinki’de yaptığı açıklamada, "AB’nin daha zorlayıcı olmasını ve Ankara’nın Avrupa’daki son kapalı sınırı açmasını sağlamasını" istedi. 
     "Sınırı kapalı tutan tarafın Türkiye olduğunu ve bunu anlayamadıklarını" söyleyen Oskanyan, "AB, Türkiye’den Ermenistan sınırını açmasını isteyerek bu konuda daha belirleyici olmalı" dedi. 
     Finlandiya Dışişleri Bakanı Erkki Tuomioja ile bir araya gelen Oskanyan, Türkiye’nin ilişkilerin normalleştirilmesi yönündeki önerileriyle ilgili olarak, "Türkiye’nin ortaya koyduğu önkoşulların kabul edilemez olduğunu" söyledi. 
     "Bu konuda diğer Avrupa ülkelerinin örnek alınması" görüşünü savunan Oskanyan, "Avrupa’da ya da dünyanın başka yerlerinde, geçmişi yorumlama konusunda görüş ayrılığına düşmeyen iki ülke bulmanın çok zor olduğunu, ancak bu ayrılıkların ülkelerin normal ilişki, diplomatik ve ticari ilişki kurmalarına engel olmadığını" kaydetti. 
     
</TEXT>
</DOC>
