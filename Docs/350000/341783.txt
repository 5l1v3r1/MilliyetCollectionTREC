<DOC>
<DOCNO> 341783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/yazar/tamer.html </URL>
<DATE> 2005/05/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Milli Eğitim Bakanlığı eşittir 2 Yunanistan 
</HEADLINE>
<TEXT>


1 milyon personel... 
628 bin öğretmen... 
16 milyon öğrenci... 
Toplam 17 milyon 628 bin nüfuslu bir bakanlık 
"Yunanistan'ın 2 katı büyüklüğünde bir ülke gibiyiz" diyor Milli Eğitim Bakanı Dr. Hüseyin Çelik'in danışmanı Hamza Aydoğdu ve ekliyor "Bu kadar büyük nüfusa sahipseniz her gün ister istemez bir yerlerden bir takım sesler çıkıyor. Bakanlığımızın iri ve hantal yapısı yüzünden sorunların kısa zamanda üzerine gidilmesi de bazen mümkün olmuyor." 
Aydoğdu'nun verdiği bilgiye göre bakanlığın 14 milyon YTL'lik bütçesinin 80'i personel harcamalarına gidiyor. Yine de bu yıl eğitime, Cumhuriyet tarihimizin en yüksek bütçesi ayrılmış. Yukarıdaki tablodan da görebileceğiniz gibi eğitim bütçesi, son 2 yıldır savunma bütçesinden fazla. 

Tümünü vergiden düşün 
Milliyet "Baba Beni Okula Gönder" Kampanya Komitesi olarak geçen hafta Aydoğdu ve MEB Orta Öğretim Yurtlar - Burslar Daire Başkanı Halis Koyuncuoğlu ile biraraya gelerek, işbirliği yapabileceğimiz alanları masaya yatırdık. 
Öncelikle Koyuncuoğlu'nun önümüze koyduğu MEB'in acil ihtiyaç listesiyle bizim kendi araştırmalarımız sonucu belirlediğimiz kız yurduna en acil ihtiyaç olan iller listesinin neredeyse tıpatıp örtüştüğünü tespit ettik. En acil ihtiyaçlar belliydi. Bundan sonraki adım, çoğunluğu Doğu'daki bu kız yurtlarının hayırseverler tarafından en hızlı biçimde yaptırılıp, önümüzdeki eğitim dönemine yetiştirilmesiydi. 
Bakan danışmanı Aydoğdu, kız yurtlarının yapımını üstlenen hayırseverlerin, hükümetin "Eğitime 100 Destek" kampanyası çerçevesinde, harcamalarının tümünü vergiden düşebileceklerinin, köşemiz aracılığıyla bir kez daha hatırlatılmasını istedi. Hatırlatıyoruz Kızlar için yurt yaptıran, harcamalarını son kuruşuna kadar vergiden düşebilir. 

Ev ortamında burs 
Kız çocuklarının okullaşması için yıllardır gecesini gündünüze katan efsane isim ÇYDD Başkanı Prof. Dr. Türkan Saylan'ın köşemize gönderdiği "bir yanda okuyamayan kızlar, diğer yanda yurtlarda boş duran 80 bin yatak" meselesine ise Koyuncuoğlu'nun itirazı var 
"12 yaşındaki kız çocuğunu Siirt'teki evinden alıp boş yatak var diye Çanakkale'deki kız yurduna yerleştirmeye kalkarsanız, bu mümkün olmuyor. Ailesi de göndermiyor ya da gönderemiyor. Kiminin çocuğunu Siirt'ten Çanakkale'ye götürecek parası yok, kimisi kızı o kadar uzaklarda okursa gözü arkada kalacak. Kaldı ki o yaştaki kızlar da ailelerinden uzakta okumak istemiyorlar. Ev ortamı ayrı bir iklim. Önemli olan hizmeti yerine götürebilmek. Siyasi bir rant olarak kimi yerde her 100 metreye bir yurt, bir okul kurulmuş. Oralar şimdi bomboş..." 

En yoksula ulaşmak 
Parasız yatılı burslu bir öğrencinin MEB'e maliyeti ayda 1000 YTL imiş. Kendi evinde oturup yakınındaki okula giden başarılı yoksul çocuğa bakanlığın verdiği aylık burs ise 40 YTL. Koyuncuoğlu'ndan hatırlatma "Parasız yatılı tek 1 öğrenci yerine ailesiyle birlikte yaşayan 25 öğrenciye burs verilebiliyor." Ancak MEB'in burs kriterleri ne ÇYDD'ninki, ne de Milliyet'inkiyle örtüşüyor. Koyuncuoğlu "Başarılı olacak, fakir olacak. Ailede kişi başına yıllık gelir 2500 YTL'nin altında olacak" diyor. Bizlere göreyse kişi başına 2500 YTL çok yüksek. Ailede 10 kişi olsa 25 bin YTL eder. En yoksul kesimdeki başarıyı öğrencilere öncelik vermek adına bu sınır yarı yarıya indirilebilir. 





</TEXT>
</DOC>
