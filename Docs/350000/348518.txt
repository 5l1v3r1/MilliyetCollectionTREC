<DOC>
<DOCNO> 348518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun25.html </URL>
<DATE> 2005/06/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bulgaristan'da 'seçim piyangosu' mahkemelik... 
</HEADLINE>
<TEXT>

     Bulgaristan hükümetinin, 25 Haziran'da yapılacak genel seçimlere katılımı artırmak amacıyla oy kullananlara çekilişle hediye verilmesi kararı mahkemelik oldu. 
     Güçlü Bulgaristan için Demokratlar DSB partisi Genel Başkanı ve eski başbakanlardan İvan Kostov, ''kumar ve rüşvet'' olarak nitelendirdiği seçim piyangosu uygulamasının durdurulması için, Yüksek İdare Mahkemesi'nde hükümet aleyhine dava açtı. 
     ''Seçim piyangosu''nun yasalara ve anayasaya aykırı olduğunu savunan Kostov, ''Yasalara aykırı bir uygulama için ayrıca devlet bütçesinden 2 milyon avro pay ayrılmıştır. Vatandaşın, devletin iyi yönetilmesi için vergilerle ödediği bu parayla piyango düzenlemek devlet ciddiyetiyle bağdaşmaz'' dedi. 
     Kostov, mahkemenin bu uygulamayı durdurma kararı alacağından emin olduğunu söyledi. 
     Hükümetin, bugünkü resmi gazetede yayımlanarak yürürlüğe giren ''seçim piyangosu'' kararına göre, 25 Haziran 2005'de yapılacak genel seçimde oy kullanacak seçmenlere çekilişle toplam 2 milyon avro değerinde cep telefonları, kol saatleri ve bir adet son model araba verilecek. 
     Çekilişe katılabilmek için oy kullandığını kanıtlayan seçmenlerin SMS veya internet aracılığıyla kayıtlarını yaptırmaları gerekiyor. 
     Hükümet, ''seçim piyangosu'' ile seçime katılım oranını 5 ila 10 puan arasında artırmayı hedefliyor. 
     
</TEXT>
</DOC>
