<DOC>
<DOCNO> 341846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko15.html </URL>
<DATE> 2005/05/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
IMF'den yüklü ev ödevi... 
</HEADLINE>
<TEXT>

     IMF, yeni ekonomik programla birlikte bu yıl sonuna kadar Türkiye’ye yüklü bir ev ödevi de verdi. 
     Türkiye yeni dönemde özellikle kamu maliyesi ve finans sektörüne yönelik reform taahhütlerinde bulundu. Önceki niyet mektuplarında olduğu gibi yeni dönemde de kamu kesimi alacakları için yeni af getirilmemesi sürekli performans kriteri olarak korunurken, kamuya personel alınmının, uzman pozisyonları ve atıl istihdamın giderilmesinde hedefleri aşan işletmelere yönelik sınırlıistisnalar hariç her bir işletmede işten çıkartılanların en fazla yüzde 10’uyla sınırlandırılması da kabul edildi. Bu taahhüt de program boyunca yapısal kriter olarak esas alınacak. 
     Türkiye, maktu vergilerin ve KİT fiyatlarının 2005 yılı program varsayımları ile uyumlu hale getirilmesi, emeklilik reformu kanunu tasarısının TBMM tarafından onaylanması, sosyal güvenlik reformuna ilişkin idari yapılanma yasasının tek çatı TBMM tarafından onaylanmasına ilişkin yapısal koşulları bu yıl Haziran sonuna kadar yerine getirecek. Bu yıl eylül sonuna kadar Kamu Mali Yönetimi ve Kontrol Yasası’nın öngördüğü ikincil yasal düzenlemeler yürürlüğe konulacak. KİT’lerin kurumsal yönetişiminin güçlendirilmesine ilişkin yasal düzenleme TBMM’ye sunulacak. 
     Sağlık harcamalarının izlenmesi ve orta vadeli eğilimlerinin öngörülmesine ilişkin çerçeve yine eylül sonuna kadar oluşturulacak. Ayrıca gelir vergisi reformuna ilişkin yasal düzenleme de eylül sonuna kadar hazırlanacak. 
     Bu yıl sonuna kadar Gelir İdaresi kapsamında büyük vergi mükellefleri birimi kurulacak. Kamu sektöründeki istihdam ve ücret yapısının kapsamlı gözden geçirilmesi de bu yıl sonuna kadar tamamlanacak. 
     Bankacılık Kanunu’nun bu yıl Haziran sonuna kadar TBMM tarafından onaylanacak. Kamu bankalarına ilişkin olarak hazırlanacak özel stratejiler haziran sonuna kadar hükümet ve kamu bankaları yönetim kurulları tarafından kabul edilecek. Yine kadar kamu bankalarına özgü imtiyaz ve yükümlülüklerin aşamalı olarak kaldırılmasına yönelik takvim haziran sonuna kadar hazırlanacak. 
     BDDK, İmar Bankası olayından hareketle bankacılık sektörünün gözetim ve denetimine ilişkin olarak yapılan çalışmanın bulgularını dikkate alarak planladığı reformları bu yıl eylül ayı sonuna kadar açıklayacak. 
     TMSF, batık bankaların hakim ortaklarına açılan krediler dışındaki kalan tüm alacaklarını bu yıl sonuna kadar ihale yoluyla satacak. 
     Vakıfbank’ın ilk halka arzı ise yine bu yıl sonuna kadar yapılacak. 
     Finansal sektör denetiminin entegre bir yapıya kavuşturulması ihtiyacını değerlendirmek üzere bir komite oluşturulacak. Komite bulgularını Mart 2006 sonuna kadar açıklayacak. 
     Bankacılık Kanunu’nun uygulama yönetmelikleri de Haziran 2006 sonuna kadar tamamlanacak. 
     
</TEXT>
</DOC>
