<DOC>
<DOCNO> 310228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko13.html </URL>
<DATE> 2005/01/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Unakıtan Özelleştirme projelerine çok yoğun uluslararası ilgi var... 
</HEADLINE>
<TEXT>

     Maliye Bakanı Kemal Unakıtan, Türkiye'nin özelleştirme projelerine çok yoğun uluslararası ilgi olduğunu söyledi. 
     Bakan Unakıtan, Dünya Ekonomik Forumu toplantısı için geldiği İsviçre'nin Davos kasabasında, AA muhabirin sorularını yanıtladı. 
     Davos öncesinde ABD'ye gittiğini ve burada özelleştirme konusunda görüşmeler yaptığını hatırlatan Unakıtan, ''Türkiye'nin 2 yıldan bu yana göstermiş olduğu ekonomik performans ve AB'den alınan müzakere tarihi sonrasında, Türkiye'ye çok yoğun ilgi var'' dedi. 
     ABD ziyareti sırasında, Türkiye'nin özelleştirme programlarına büyük bir ilgi olduğunu gördüklerini vurgulayan Unakıtan, ''eskiden Türkiye'nin ekonomik hedeflerini merak eder şekilde dinlerlerdi, şimdi ise hava tamamiyle değişmiş. Doğrudan özelleştirme ihalelerinin ne zaman yapılacağını soruyorlar'' şeklinde konuştu. 
     ABD'de görüştükleri kişilerin, Türkiye'nin çok şaşırtıcı bir ekonomik performans gösterdiği görüşünde hem fikir olduklarını belirten Unakıtan, ABD'lilerin Türkiye'nin özelleştirme projeleriyle ciddi olarak ilgilendiklerini bildirdi. 
     
     2004 BÜTÇE PERFORMANSI 
     Unakıtan bu arada, 2004 yılı bütçe neticelerini net olarak aldıklarını, çok iyi bir bütçe performansına sahip olduklarını kaydetti. 
     Unakıtan, neticelerle ilgili Başbakan Recep Tayyip Erdoğan'ın, muhtemelen Salı günü bir açıklama yapabileceğini ifade etti. 
     
     IMF VE VERGİ REFORMU 
     Unakıtan ayrıca, IMF'nin istediğinin daha üstünde bir faiz dışı fazla elde ettiklerini, Türkiye'nin ekonomik açıdan çok yüksek bir performansa sahip olduğunu vurguladı. 
     Yeni stand-by anlaşmasıyla ilgili, Vergi İdaresi Reformu Kanun Tasarısı'nın ise Başbakanlık'ta olduğunun altını çizen Unakıtan, ''tasarının kısa süre içerisinde Meclis'e sevk edileceğine inanıyorum'' dedi. 
     
</TEXT>
</DOC>
