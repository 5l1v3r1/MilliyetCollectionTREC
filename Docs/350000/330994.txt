<DOC>
<DOCNO> 330994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yasam/yas11.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatı vurdular 
</HEADLINE>
<TEXT>


ANKARA Milliyet 

Terör örgütü elebaşı Abdullah Öcalan'ın bir dönem avukatlığını yapan Medeni Ayhan, Ankara'da uğradığı silahlı saldırı sonucu yaralandı. İncesu Caddesi 28 Numara önünde dün gece meydana gelen olayda, kimliği belirlenemeyen saldırganlar, bir otomobilden Ayhan'a ateş etti. Göğsüne isabet eden kurşunla ağır yaralanan Ayhan, vatandaşlar tarafından hastaneye kaldırılarak ameliyata alındı. Ayhan'ın hayati tehlikeyi atlattığı bildirildi. Saldırının ardından olay yerini kordon altına alan polis, 9 milimetre çapında boş bir kovan buldu. Ayhan'ın bir dönem Öcalan'ın avukatlığını yapması nedeniyle, olay yerine Terörle Mücadele Şube Müdürlüğü ekipleri de gelerek incelemelerde bulundu. Polis, saldırganların yakalanması için geniş çaplı soruşturma başlattı. 


</TEXT>
</DOC>
