<DOC>
<DOCNO> 319753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur46.html </URL>
<DATE> 2005/03/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Dedikodulu meyhaneye ateş açanlar haraca bağlamak istemiş .. 
</HEADLINE>
<TEXT>

     Kadıköy'de Dedikodulu Meyhane'nin önünde 3 gün önce 2 kulüp çalışanının yaralandığı olaydan sonra polisle giriştikleri silahlı çatışmada yakalanan 2 zanlının, kulübü haraca bağlamak istedikleri bildirildi. 
     İstanbul Asayiş Şube Müdürlüğü Gasp Büro Amirliği'nden alınan bilgiye göre, 25 Şubat'ta polise başvuran Dedikodulu Meyhane'nin Mesul Müdürü Engin Topal, kulübü haraca bağlamak isteyen kişilerin önce 50, sonra 30 bin dolar para istediklerini, bu isteklerinin geri çevrilmesi üzerine kendilerini tehdit ettiklerini bildirdi. 
     Bunun üzerine polisin önlem aldığı kulübün önüne ertesi akşam gelen Yusuf A. 34 ve İbrahim Fahir E. 43 , silahlarını çekerek kulüp binasına ateş açtılar. 
     Duruma müdahale eden polislerle silahlı çatışmaya giren A. ve E., bir süre sonra etkisiz hale getirilerek olayda kullandıkları 1 ruhsatsız tabancayla birlikte gözaltına alındı. 
     Olay sırasında kulüp çalışanlarından Recep Altındağ ve Sabahattin Yavuz hafif şekilde yaralandı. 
     Üzerinden sahte kimlik çıkan Yusuf A.'nın, Aydın'da 2 kişinin öldürülmesi ve işyeri kurşunlama olaylarından dolayı arandığı, İbrahim Fahir E.'nin de ''yasadışı örgüt üyesi olmak'', ''sahte belge düzenlemek'', ''tehditle çek tahsil etmek'' gibi suçlardan dolayı poliste kaydının bulunduğu öğrenildi. 
     Polisteki işlemleri tamamlanan 2 kişi, daha sonra Adliye'ye sevk edildi. 
     
</TEXT>
</DOC>
