<DOC>
<DOCNO> 316785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur28.html </URL>
<DATE> 2005/02/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yediz bebek tartışması 
</HEADLINE>
<TEXT>

     İkinci kez bebek sahibi olmak amacıyla tedavi görürken, ''yediz gebelik'' haberi alan Sibel 30 ve Hüseyin Deniz 35 çifti, bebeklerin kaç tanesinin dünyaya getirileceği konusunda doktorun görüşünü beklerken, ailenin doktoru Özer Gürbüz, kararı ailenin vermesi gerektiğini belirtti. 
     AA muhabirinin görüştüğü baba Hüseyin Deniz, eşinin gebeliğinin 8. haftayı doldurduğunu ve 9. haftaya girildiğini söyledi. Karmaşık duygular içinde bulunduklarını ve bebeklerin akıbetine ilişkin henüz karar vermediklerini vurgulayan Deniz, şöyle konuştu ''Bebeklerin 7'sinin de doğrulması biçiminde bir karar almış değiliz. Ne olacağına, 11. veya 12. hafta dolduğunda, doktorumuz Özer Gürbüz karar verecek. Yediz bebeklerin maddi külfetini karşılamaya gücüm yetmez. Konunun bir de manevi tarafı var. Bebeklerin sağlıklı doğması önemli. Doktorumuz ne derse, bizim için doğru olan odur. Sanıyorum 11. veya 12. haftada her şey belli olur.'' 
     
     ''ANNENİN PSİKOLOJİSİ TARTIŞILMALI'' 

     Ailenin doktoru ve Central Hospital Kadın Hastalıkları ve Doğum Uzmanı Özer Gürbüz ise dünyadaki ikinci yediz vakasıyla karşı karşıya bulunduklarını belirtti. 
     İlk vakanın ABD'de 7 yıl önce yaşandığını ve kamuoyunda iki farklı görüşün tartışıldığını anlatan Gürbüz, ''Sonuçta bayan Mc Cougney 7 bebeği de doğurdu, şimdi hepsi yaşıyor'' dedi. 
     Gürbüz, konunun ekonomik, etik ve psikolojik olmak üzere 3 boyutuyla ele alınması gerektiğini belirterek, şöyle konuştu 
     ''Ekonomik olarak ailenin sıkıntı yaşayacağını sanmıyorum. Çünkü çok sayıda yardım önerisi içeren telefonlar geldi. Sponsorluk ve reklam yoluyla bu sorun rahatlıkla aşılacaktır. Tıbbi olarak ise hangi doktora giderseniz gidin, bebeklerden bir kısmının alınmasını önerecektir. Burada önemli olan, annenin psikolojik durumudur. Kamuoyunda bence bu tartışılmalı. Kararı verecek olan ben değilim. Ailenin, kayıtsız şartsız kararı bana bırakması, beni ikilemde bırakıyor. Sonuçta her şeyin bir riski vardır.'' 

     
</TEXT>
</DOC>
