<DOC>
<DOCNO> 320479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur52.html </URL>
<DATE> 2005/03/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Eyüp Cumhuriyet Savcılığı sahte rakı ile ilgili 'gizlilik kararı' aldırdı 
</HEADLINE>
<TEXT>

     Bayrampaşa'daki bir otoparkta üretilen sahte rakıların ölüm ve zehirlenmelere neden olması üzerine başlatılan soruşturmanın bir bölümünü yürüten Eyüp Cumhuriyet Savcılığı, ''gizlilik kararı'' aldırdı. 
     Olayla ilgili soruşturmayı yürüten Eyüp Cumhuriyet Savcısı Faruk Erşen Yılmaz, soruşturmanın sağlıklı yürütülebilmesi amacıyla ''gizlilik kararı'' alınması için Nöbetçi 1. Sulh Ceza Mahkemesi'ne başvurdu. 
     Savcılığın talebini uygun bulan mahkeme, dosya için ''gizlilik kararı'' verdi. 
     Bu karar gereğince, avukatlar da dahil kimsenin soruşturma dosyasından belge ve bilgi alamayacağı, dosyadaki bilgilerin içeriğinin yayınlanamayacağı bildirildi. 
     Öte yandan, Asayiş Şube Müdürlüğü'nden sevk edilen 5 kişi hakkında yasal işlem yapılan Eyüp Adliyesi'ne, Şişli Etfal Eğitim ve Araştırma Hastanesi'nde tedavi gören Ömer Lütfi K. da zanlı olarak getirildi. 
     
</TEXT>
</DOC>
