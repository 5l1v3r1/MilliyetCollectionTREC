<DOC>
<DOCNO> 339292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo33.html </URL>
<DATE> 2005/05/03/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Beşiktaş'ta Juanfran sakatlanarak idmanı yarıda bıraktı... 
</HEADLINE>
<TEXT>

     Beşiktaş, Samsunspor ile yapacağı lig maçının hazırlıklarını sürdürdü. 
     Siyah-beyazlı futbolcular, teknik direktör Rıza Çalımbay yönetiminde, BJK Nevzat Demir Tesisleri’nde gerçekleştirilen antrenmanda, kondisyon, pas ve 5’e 2 top kapma çalışmalarının ardından 3 gruba ayrılarak çift kale maç yaptı. 
     Sakatlığı süren Ahmet Dursun, hafif sakatlığı bulunan Tümer ve izinli olan Pancu ile Carew’in katılmadığı antrenmanda, 5’e 2 çalışması sırasında İspanyol futbolcu Juanfran sol baldırından sakatlandı. Saha içinde ilk müdahalesi yapılan Juanfran, ardından çalışmayı bıraktı. Kulüp doktoru Ayhan Optur, bu oyuncunun durumunun yarın çekilecek MR sonucu netlik kazanacağını söyledi. 
     Optur, Tümer’in yarın takımla birlikte antrenmana çıkacağını, uzun süredir sakat olan İbrahim Üzülmez’in ise bugün Memorial Hastanesi’nde kontrolden geçtiğini bildirdi. 
     Bu arada, antrenmanı izleyen Özel Gaziosmanpaşa Şefkat İlköğretim Okulu öğrencileri, çalışma sonrası futbolculara baklava ikram etti. 
     Öte yandan, 30 yaşına giren Ahmed Hassan’ın doğum gününü, takım arkadaşları pasta keserek kutladı. 
     Beşiktaş, yarın akşam yapacağı antrenmanla Samsunspor maçı hazırlıklarını sürdürecek. 
     
</TEXT>
</DOC>
