<DOC>
<DOCNO> 334956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas14.html </URL>
<DATE> 2005/04/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mutluluk kalbin koruyucusu... 
</HEADLINE>
<TEXT>

     İngiltere'de yapılan bir araştırma, mutluluğun kalbin koruyucusu olduğunu ortaya koydu. 
     Londra Üniversitesi London College University tarafından yapılan ve sonuçları İngiliz Ulusal Bilimler Akademisi yayın organında yayımlanan araştırmada, mutlu insanlar strese girdiklerinde bile, kandaki kalp krizi riskini arttıran kimyasal maddenin oranının düşük olduğu tespit edildi. 
     Araştırmada, sık sık mutsuzluk yaşayanlarda, kandaki ''plazma fibrinojen'' adı verilen ve vücutta enflamasyon yangı olduğunu gösteren kimyasal madde oranının daha yüksek olduğu belirlendi. 
     Araştırmacılar, bu göstergenin kişinin gelecekte kalp krizi geçirme riskinin ne kadar arttığını gösterdiğini belirttiler. 
     Londra Üniversitesi'ndeki araştırmada, kalp ve damar hastalıkları için risk faktörü araştırması yapılan 35-55 yaşlarındaki Londralı binlerce kamu çalışanından 115 erkek ve 100 kadın denek seçildi. 
     Deneklere çalışma, boş zaman ve laboratuvar ortamında uygulanan testlerde, gün boyunca mutlu olup olmadıkları 33 kez soruldu. 
     Daha sonra verileri değerlendiren araştırmacılar, boş zamanlarda insanların iş ortamına göre daha mutlu olduklarını belirlediler. 
     Araştırmada, bazı denekler kendilerini hiçbir zaman mutlu hissetmediklerini açıklarken, bir bölüm bazen mutlu olduğunu, bazıları da çoğunlukla mutlu olduğunu söyledi. 
     Daha fazla mutlu an yaşadıklarını söyleyenlerde ''kortizol'' adı verilen stres hormonunun oranının yüzde 32 düşük olduğu tespit edilen araştırmada, ayrıca mutlu insanların strese girdiklerinde kanlarındaki ''fibrinojen'' seviyesinin düşük olduğu belirlendi. 
     Kortizol oranının obezite, diyabet, yüksek tansiyon ve bağışıklık sistemi bozukluklarıyla yakından bağlantılı olduğu belirtiliyor. 
     
</TEXT>
</DOC>
