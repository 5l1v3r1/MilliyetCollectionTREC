<DOC>
<DOCNO> 332619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo03.html </URL>
<DATE> 2005/04/12/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Fenerbahçe'de sırada transfer var 
</HEADLINE>
<TEXT>

     Daum ile yeniden sözleşme imzalamayı planlayan yöneticiler, ardından Rüştü, Nobre ve Luciano'nun işini bitirmeyi hedefliyor. 
     Bu futbolcuların transferleriyle ilgili olarak asbaşkan Hakan Bilal Kutlualp’in önümüzdeki günlerde Brezilya ve İspanya seferine çıkacağı belirlendi. Başkan Aziz Yıldırım’a Fenerbahçe’yi çok sevdiklerini ve kalmak istediklerini söyleyen Rüştü, Luciano ve Nobre’nin, Kutlualp’in yapacağı görüşmelerden sonuç çıkmaması durumunda, kendilerinin kulüpleriyle masaya oturacağı kaydedildi. 
     
     Fenerbahçe’nin haftası oldu 
     Geçtiğimiz hafta Fenerbahçe için süper geçti. Futbol takımı, Sakarya’dan galibiyetle dönmekle kalmadı, Galatasaray’ın yenilmesiyle aradaki puan farkını 7’ye çıkardı. PAF aynı şekilde deplasmandan 3 puanla döndü. Erkek basketbol takımı, ezeli rakibi Galatasaray’ı farklı mağlup etmeyi bildi. En anlamlı ve önemli başarıyı ise basketbolcu kızlar elde etti. Bir hafta önce Avrupa Ligi ikincisi olan kızlar, bu kez Türkiye Kupası’nın sahibi olarak, camiaya büyük gurur yaşattı. 
     
     Çift idmanla başlıyorlar 
     Sakaryaspor maçının ardından pazar günü hafif bir antrenman yaptıktan sonra bir günlük izne çıkan Fenerbahçeli futbolcular, Beşiktaş ile oynayacakları derbinin hazırlıklarına bugün yapacakları çift idmanla başlayacak. Sabah Samandıra Tesisleri’nde bir araya gelip, 10 00’da antrenmana çıkacak olan Sarı-Lacivertliler, 15 30’da bir çalışma daha gerçekleştirecek. Uzun zamandır sakatlığı nedeniyle formasından uzak kalan Servet’in de bugün takımla birlikte çalışması bekleniyor. 
     
</TEXT>
</DOC>
