<DOC>
<DOCNO> 336250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo40.html </URL>
<DATE> 2005/04/23/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
Çalımbay "Fenerbahçe maçı sonrası aldığımız galibiyet bizi sevindirdi" 
</HEADLINE>
<TEXT>

     Beşiktaş Teknik Direktörü Rıza Çalımbay, geçen hafta Fenerbahçe ile yaptıkları derbi maçın ardından Konyaspor karşısında kazanmanın kendileri için çok önemli olduğunu, bunu başardıkları için de mutluluk duyduğunu söyledi. 
     Çalımbay maç sonrası düzenlediği toplantıda, yoğun bir hafta geçirdiklerini ifade ederek, ''Geçen hafta zorlu bir derbi oynamıştık. Yoğun bir hafta geçirdik ve Konyaspor maçına çıktık. Maça iyi başladık, ilk yarıda da iyiydik. Ancak ikinci yarıda zaman zaman kötü oynadığımız anlar oldu. Her şeye rağmen futbolcularımın ortaya koyduğu oyundan memnunum. Hepsine teşekkür ediyorum'' diye konuştu. 
     Maç içinde zaman zaman hakeme tepki gösterdiğinin hatırlatılması üzerine Çalımbay, ''Ben sadece İbrahim Toraman'a gösterdiği sarı karta kızdım. O kartı hak etmemişti. Bu onun 4. kartı oldu ve cezalı duruma düştü. Ben de buna kızdım'' dedi. 
     Geçen hafta Fenerbahçe derbisinde kendisi için açılan pankart nedeniyle Beşiktaşlı taraftarların bu akşam verdiği destek konusundaki duygularının sorulması üzerine Çalımbay, şunları söyledi 
     ''Çok mutlu oldum. Zaten göreve geldiğimden bu yana taraftarlar bize destek oluyor. Bu destek yaşanan olaydan sonra daha da arttı. Bizim de kendimize güvenimiz arttı. Amacımız, futbolculuk yaşantımızdaki şampiyonlukları taraftarlarımıza teknik adam olarak da yaşatmak. Geçen hafta yaşanan olayla ilgili her taraftan bana destek geldi. Herkese teşekkür ediyorum, ama lütfen bu konuyu artık kapatalım.'' Geçen hafta Cordoba'nın kırmızı kart görmesinden sonra kaleye geçen Pancu'nun Konyaspor maçında kötü bir performans ortaya koymasının nedeninin sorulmasına da Çalımbay, ''Pancu bir hafta boyunca hep bir yerlere koşturuldu. Öyle bir ortamda kaleye geçti ve başarılı oldu. Ben her şeye rağmen Pancu'dan memnunum. Önemli olan maçı kazanmaktı. Herkes varını yoğunu ortaya koydu. O da iyi niyetle çalıştı'' şeklinde yanıt verdi. 
     Yarın izin yapacak siyah-beyazlılar, Çaykur Rizespor maçının hazırlıklarına 25 Nisan Pazartesi günü başlayacak. 
     
     SAFFET SUSİÇ ''MAĞLUBİYETİ HAK ETMEDİK'' 
     Konyaspor Teknik Direktörü Saffet Susiç, mağlubiyeti hak etmediklerini söyledi. 
     Susiç, bu akşam seyircilere güzel bir futbol izlettirdiklerini ve Beşiktaş ile denk bir mücadele yaptıklarını ifade etti. 
     Beşiktaş'ın Türkiye'nin en iyi futbol oynayan takımlarından birisi olduğunu belirten Susiç, ''Biz bu takımla başa baş bir mücadele sergiledik. Pozisyon bulduk, ama bunları değerlendiremedik. Mağlubiyeti hak etmedik, üzgünüm. Bence iyi bir futbol ortaya koyduk. Maç en azından berabere bitmeliydi'' diye konuştu. 
     
     TAYFUR'A 35. YAŞ KUTLAMASI 
     Kaptan Tayfur, 35. yaş gününü maçtan sonra canlı yayında pasta ile kutladı. 
     Mini kutlamanın ardından maçı değerlendiren Tayfur, Rıza Çalımbay'ın kendilerini maçın zor geçeceği konusunda hafta boyunca sürekli uyardığını belirterek, ''Son ana kadar mücadeleyi bırakmadık. Son dakikalarda olsa da golü bulduk, 3 puanı aldığımız için mutluyuz'' dedi. 
     
     KIVANÇ OKTAY ''TAKIMDA BÜYÜK DEĞİŞİKLİKLER OLMAYACAK'' 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, gelecek sezon siyah-beyazlı takıma takviye yapacaklarını, ancak takımda büyük değişiklikler olmayacağını söyledi. 
     Oktay, maçtan sonra yaptığı açıklamada, takımdan gidecek veya takımda kalacak oyuncular konusunda henüz teknik direktör Rıza Çalımbay'ın bir rapor hazırlamadığını belirterek, şöyle konuştu 
     ''Şu anda elimizde rapor yok. Rıza Çalımbay, sanıyorum önümüzdeki ay raporunu bize verir. Takım gayet iyi gidiyor. Birkaç tane takviye olacaktır muhakkak. Ama öyle söylendiği gibi büyük değişiklikler olmayacak. Kiralık oyuncularımızdan takıma dönecekler var. Kamp dönemine kalabalık gireceğiz. Hocamızın tercihiyle takım yine oturacak. Takviye için yurtdışında ekibimiz maç izliyor. Şu anda netleşmiş isim yok.'' 
     
     PANCU'NUN AÇIKLAMASI 
     Siyah-beyazlıların Rumen futbolcusu Pancu, Fenerbahçe maçında kaleye geçmesinin, Beşiktaş tarihine güzel bir hikaye olarak geçtiğini söyledi. 
     Pancu, maçtan sonra yaptığı açıklamada, artık bu konuyla ilgili bir şey duymak istemediğini belirterek, ''Bu, Beşiktaş tarihinde güzel bir hikaye olarak kaldı. Bugün sondu. Artık bunu duymak istemiyorum. Ben futbolcuyum, kaleci değilim'' diye konuştu. 
     
</TEXT>
</DOC>
