<DOC>
<DOCNO> 337144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur36.html </URL>
<DATE> 2005/04/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kadıköy'de 1 Mayıs 1996'da ölenlere anma... 
</HEADLINE>
<TEXT>

     1 Mayıs Tertip Komitesi üyeleri, Kadıköy'de 1 Mayıs 1996 tarihinde çıkan olaylarda ölen 3 kişiyi andı. 
     Kadıköy Belediyesi önünde toplanan grup, ellerinde karanfillerle olayın meydana geldiği Kadıköy Evlendirme Dairesi otoparkına kadar ''Devrim şehitleri ölümsüzdür'' sloganı atarak yürüdü. 
     Burada basın açıklaması yapan DİSK Genel Sekreteri Musa Çam, ''1 Mayıs kutlamalarında, Kazancı Yokuşu'nda 1977 yılında 37 kişinin, 1989 yılında Şişhane'de 1 kişinin, 1996 yılında ise Kadıköy'de 3 kişinin karanlık güçlerce öldürüldüğünü'' kaydetti. 
     Kadıköy'de ölen Hasan Albayrak, Yalçın Levent ve Dursun Adabaşı'nı anmak için toplandıklarını belirten Çam, bu kişileri öldürenlerin hala belirlenemediğini söyledi. 
     Konuşmasında ''parlamentoya seslendiğini'' ifade eden Çam, ''Türkiye'de gerçek anlamda demokrasi ve insan haklarının olabilmesi için Anayasa'nın geçici 15. maddesinin kaldırılması ve askeri darbeyi gerçekleştirenlerin mutlaka yargılanması gerektiğini'' savundu. 
     Çam, ''Türkiye'de çalışanlar üzerinde IMF, Dünya Bankası ve iktidarın baskılarının artarak devam ettiğini ve kazanılan hakların geri alınmaya çalışıldığını'' ileri sürerek, taleplerini ve dileklerini dile getirmek için 1 Mayıs Pazar günü herkesin Kadıköy'de biraraya geleceğini sözlerine ekledi. 
     Açıklamanın ardından saygı duruşunda bulunan gruptakiler, ellerindeki karanfilleri evlendirme dairesinin otoparkına bıraktılar. 
     
</TEXT>
</DOC>
