<DOC>
<DOCNO> 306130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko34.html </URL>
<DATE> 2005/01/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Alman Ekonomisi 2004'te yüzde 1.7 büyüdü... 
</HEADLINE>
<TEXT>

     Alman ekonomisinin 2004 yılında yüzde 1.7 büyüdüğü, böylelikle son üç yıldır yaşanan ekonomik durgunluğun aşıldığı açıklandı. 
     Almanya İstatistik Dairesi Başkanı Johann Hahlen, Alman ekonomisinin, özellikle ihracat gelirleriyle geçen yıl büyüme gösterdiğini, büyümenin 2000 yılından beri ilk kez bu kadar yüksek oranda olduğunu söyledi. 
     Hahlen bu arada, kamu bütçesindeki açığın geçen yıl yüzde 3.8'den yüzde 3.9'a çıktığını, Almanya'nın üçüncü kez peşpeşe AB İstikrar Programı'nı ihlal ettiğini belirtti. 
     Alman ekonomisinde yaşanan iyileşmenin neredeyse tamamının ihracattan kaynaklandığı belirtilirken, Alman ihracatının da geçen sene yüzde 8,2 oranından arttığı açıklandı. 
     Ekonomideki büyümeye rağmen, iş piyasası ve iç pazarın kötü bir yıl geçtirdiğine işaret eden Hahlen, 2004 yılında Almanya'da 38.4 milyon çalışanın olduğunu söyledi. 
     Alman ekonomisi için en büyük sorunu iç tüketimin azalmasının teşkil ettiğini belirten Hahlen, geçtiğimiz yıl tüketimin binde 3 oranında azalma gösterdiğini, bunun nedenin ise iş piyasasındaki durum ve ücret zamlarının düşüklüğü olduğunu dile getirdi. 
     
</TEXT>
</DOC>
