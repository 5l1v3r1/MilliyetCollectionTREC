<DOC>
<DOCNO> 308484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur08.html </URL>
<DATE> 2005/01/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çaldıkları kasayı götüremeyince... 
</HEADLINE>
<TEXT>

     Ceyhun KÖSE DHA 

      BURSA'da, bir işyerine giren kimliği belirsiz 3 hırsız çelik kasayı açamayınca, yanlarında götürmek istedi. Yaklaşık 260 kilo ağırlığındaki çelik kasayı sürükleyerek iki sokak arkaya götüren hırsızlar, yorulunca yol üzerinde bırakıp kaçtı. 
     Olay, Merkez Osmangazi İlçesi'ne bağlı Zafer Mahallesi'nde önceki gece 22.00 sıralarında meydana geldi. Yangın söndürme malzemeleri satan Kaplanlar firmasına ait işyerinin arka kapısındaki asma kilidi levye ile kıran kimliği belirsiz üç hırsız, içerisinde, döviz, YTL ve senetlerin bulunduğu çelik para kasasını açmaya çalıştı. Ancak, kasayı bir türlü açamayan hırsızlar, götürmeye karar verdi. Yaklaşık 260 kilogram ağırlığındaki çelik kasayı arka kapıdan çıkaran hırsızlar, iki sokak sürükledi. Bu sırada, çevredeki evlerden birinde oturan bir kişi hırsızları balkondan gördü. Yorulan ve kasa ile birlikte kaçamayacaklarını anlayan hırsızlar, kasayı yol üzerinde bırakarak kaçtı. 
     İhbar üzerine olay yerine gelen polis, çevrede yaptığı aramalara rağmen hırsızları bulamadı. Polis, görgü tanıklarının ifadesi doğrultusunda 3 kişi oldukları belirlenen hırsızların yakalanması için soruşturma başlattı. 
     
</TEXT>
</DOC>
