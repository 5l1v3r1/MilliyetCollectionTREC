<DOC>
<DOCNO> 305143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy19.html </URL>
<DATE> 2005/01/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AKP'li Çömez Güney Asya'da Yaşananlar kıyamet senaryosu gibi 
</HEADLINE>
<TEXT>

     Tsunami felaketinin ardından bölgedeki yardım çalışmalarına katılan AK Parti Balıkesir Milletvekili Turhan Çömez, yaşananların ''kıyamet senaryosu'' gibi olduğunu söyledi. 
     Çömez, AA muhabirine, Endonezya'nın Ace bölgesindeki yardım faaliyetlerine katıldığını belirtti. 
     Açıklanan rakamlara göre, 160 bin kişinin öldüğünü, ancak çalışmaların yetersiz kalması nedeniyle bu sayının 250 bine ulaşabileceğinden endişe duyulduğunu vurgulayan Çömez, orada gördüklerini ''kelimelerle anlatmanın, fotoğraf karelerine sağdırmanın mümkün olmadığını'' ifade etti. 
     Felaketi yaşayanların, her şeyin bir anda yok olduğunu anlattıklarını belirten Çömez, ''Bölgede yaşananlar kıyamet senaryosu gibiydi'' dedi. 
     Bölgeye zorlu bir yolculuğun ardından ulaştıklarını kaydeden Çömez, şöyle konuştu 
     ''Endonezya'nın Ace bölgesine ulaştığımızda ilk görmek istediğim okyanus oldu. Öfkesi bitmiş, yaşananların sanki sorumlusu değilmiş gibiydi. Bir yanda tabiatın öfkesi, diğer yanda insanın acziyeti... UNICEF'in duyuruları beni çok etkiledi. Yetim kalmış çocukları toplamaya çalışan çocuk çetelerine karşı uyarı ilanları dağıtılıyordu. Böylesi bir ortamda vahşi bir yaklaşımın olması beni derinden etkiledi ve düşündürdü. 
     İnsanlık, tedbirler almak, yaraları sarmak zorundadır. Bugün silahlanmaya milyar dolarlar harcayan dünya, durup düşünmeli ve üzerine düşeni yapmalıdır. 
     İnsanlığın engelleyemediği tsunami dalgasının yaratacağı, ikinci sosyal tsunami dalgasına karşı önlem alınmalı ve engellenmeli. Bu felaket korkarım ki getirdiği açlık, yokluk ve sefaletle ortaya çıkacaktır. Salgın hastalıklar, kitlesel ölümlere neden olabilir.'' Felaketzedelerin, depremi yaşayan Türkiye'nin şefkat dolu yardım elini beklediğini söyleyen Çömez, Ace'de kendi girişimleri ile bin kişiye yemek çıkarıldığını, bu sayının artırılması için çalışmaların sürdüğünü sözlerine ekledi. 
     
</TEXT>
</DOC>
