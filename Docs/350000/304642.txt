<DOC>
<DOCNO> 304642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun38.html </URL>
<DATE> 2005/01/08/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Bağdat yakınlarında 3 Iraklı müteahhidin cesetleri bulundu 
</HEADLINE>
<TEXT>

     Irak'ta 3 Iraklı müteahhidin öldürüldüğü, cesetlerinin başkent Bağdat'ın kuzeyindeki Samarra kenti yakınlarındaki bir gölde bulunduğu bildirildi. 
     Irak polisinden Ahmed Hasan, ''Müteahhitlerin başlarından kurşunlanarak öldürülmüş olduklarını, cesetlerin bu sabah Samarra'nın batısındaki bir gölde bulunduğunu'' belirtti. 
     Son 3 ayda, Bağdat'ın kuzeyinde, Amerikan ordusu için çalışan 40'dan fazla müteahhidin öldürüldüğü kaydedildi. 
     
     IRAK'TA SALDIRILAR 9 ÖLÜ 
     Öte yandan, Irak'ta bugün düzenlenen ayrı saldırılarda 9 kişinin hayatını kaybettiği bildirildi. 
     Polis, Iraklı direnişçilerin, Bakuba kentindeki evini bastıkları bir tercümanı öldürdüğünü, başı kesilerek öldürülen tercümanın Amerikan güçleri için çalıştığını söyledi. 
     Başkent Bağdat'ın güneyinde yer alan Dora bölgesinde, Ramadi kentinde ve Anbar'da düzenlenen ayrı saldırılarda ise 3 polisin öldüğü kaydedildi. 
     Bağdat'ın yaklaşık 56 kilometre güneyindeki bir benzin istasyonunda bir aracın infilak etmesi sonucu da 1 kişinin öldüğü, patlamada yaralanların bulunduğu belirtildi. 
     Basra Belediye Meclisi Üyesi Macid Hilal El Tamimi'yi hedef alan silahlı saldırıda da, ağır yaralanan Tamimi'nin korumalarından biri ile şoförünün öldüğü bildirildi. 
     Başkentin batısında düzenlenen bir diğer saldırıda ise silahlı kişilerin, ''Iraklı Aşiretler Ulusal Cephesi''nin Genel Sekreteri Abud Halef El Lahibi ile bir korumasını öldürdüğü belirtildi. 
     
</TEXT>
</DOC>
