<DOC>
<DOCNO> 338836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun37.html </URL>
<DATE> 2005/05/02/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
John Kerry gözünü 2008'e dikti 
</HEADLINE>
<TEXT>

     ABD’de 2 Kasım 2004 başkanlık seçiminde Cumhuriyetçi Partili Başkan George W. Bush karşısında kaybeden Demokrat Partili senatör John Kerry’nin, 2008 yılında yeniden başkanlık seçiminde yarışmayı planladığı bildirildi. 
     "U.S. News and World Report" adlı dergide yayımlanan habere göre, Cumhuriyetçi Partililer, önümüzdeki başkanlık seçiminde, Demokrat Partili New York senatörü Hillary Rodham Clinton ile Massachussetts senatörü John Kerry’nin arasında parti içinde çıkacak adaylık yarışını dikkatle izleyecek. 
     John Kerry’nin dergiye konuşan bir arkadaşı, "Ailesi Kerry’nin tekrar başkan adayı olmasını ve seçime katılmasını istiyor" dedi. 
     Kerry, başkanlık seçimini kaybettikten sonra yaptığı açıklamada, "mücadeleyi bırakmayacağı" mesajını vermişti. 
     Senatör Kerry’nin çocuk sağlığı, çevre ve asker ailelerinin desteklenmesi gibi önemli konularda adını duyurması, siyasete devam edeceğinin işareti olarak görülüyor. 
     Kerry ve yakın çevresi, Hillary Rodham Clinton’ın da parti içinde adaylığını açıklama olasılığını yakından inceliyor. Kerry’nin arkadaşına göre, eski ABD Başkanı Bill Clinton, bağış toplamada çok etkili ve işçi sınıfı onu kendisine yakın buluyor. 
     Dergi, Hillary Clinton’ın bir yakınının, "Kerry şansını kullandı. 
     Artık bitti" yorumuna da yer verdi. 
     
</TEXT>
</DOC>
