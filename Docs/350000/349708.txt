<DOC>
<DOCNO> 349708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy06.html </URL>
<DATE> 2005/06/07/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Prendergast Kıbrıs'ta çözüm iki tarafça da kabul edilebilir olmalı 
</HEADLINE>
<TEXT>

     BM Genel Sekreteri Kofi Annan’ın Siyasi İşler Danışmanı Sir Kieran Prendergast, Kıbrıs sorununa ilişkin nabız yoklamak için çıktığı bölge turunun son ayağı olan Ankara’dan ayrıldı. 
     Prendergast, Esenboğa Havaalanı’nda gazetecilerin soruları üzerine "mevcut durumun fotoğrafını çekmek için bölgeye geldiğini" ve "yaptığı görüşmeler sonunda gelinen noktayı daha iyi anladığını" belirtti. 
     New York’a dönerek BM Genel Sekreteri Annan’a muhtemel seçeneklere ilişkin tavsiyede bulunacağını söyleyen Prendergast, "Özellikle vurgulamak isterim ki Kıbrıs’ta barışı sağlamanın asıl sorumluluğu taraflara düşmektedir. BM yardımcı olabilir ya da cesaretlendirebilir, ancak sonuçta bulunacak çözüm her iki tarafça da kabul edilebilir olmalıdır" dedi. 
     Kieran Prendergast, "bu yaz Kıbrıs’a ilişkin yeni bir sürecin başlaması konusunda iyimser olup olmadığının" sorulması üzerine Annan’a bütün olasılıkları aktaracağını belirtti. Sürecin başlayıp başlamayacağı ya da başarı olup olmayacağının tarafların isteğine bağlı olduğunu kaydeden Prendergast, bulunacak bir çözümün her iki tarafın da endişelerine karşılık vermesi gerektiğini söyledi. 
     Bu aşamada, daha fazla şey söylemek istemediğini, görüşlerini Annan’a aktaracağını ifade eden Prendergast, Türk yetkililere konukseverliklerinden dolayı teşekkür etti. 
     Sir Kieran Prendergast, Annan tarafından Kıbrıs’a ilişkin yeni bir çözüm sürecinin başlayıp başlamayacağı konusunda tarafların nabzını yoklamak üzere bölgeye gönderilmiş ve bu çerçevede Atina, Ankara ve adada çeşitli temaslarda bulunmuştu. 
     
</TEXT>
</DOC>
