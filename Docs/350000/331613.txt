<DOC>
<DOCNO> 331613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/guncel/gun04.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İpçiler, nakkaşlar masalcı, ağıtçılar... 
</HEADLINE>
<TEXT>


21 yıldır Hollanda'da yaşayan Semiramis'in 'Sultan'ın Gözünden Şenlik' isimli sergisi, YKK Kazım Taşkent Sanat Galerisi'nde açıldı 

Yasemin Bay 

Ressam Semiramis'in sergisi, 7 Nisan'da açıldı. Sergiye, aralarında Yapı Kredi Kültür Sanat Yayıncılık ve Digitürk Yönetim Kurulu Başkanı Ali İhsan Karacan, Mimar Sinan Güzel Sanatlar Üniversitesi Rektör Yardımcısı Aydın Ayan, yazar Yaşar Kemal, eleştirmen Kaya Özsezgin, ressam Ferruh Başağa ve İrfan Okan'ın da olduğu çok sayıda davetli katıldı. Ayrıca açılışta Semiramis'in Hollanda'daki atölyesinde ders verdiği öğrencileri de hazır bulundu. 
21 yıldır Hollanda'da yaşayan Semiramis'in sergisinin çıkış noktasını, Nakkaş Osman'ın "Surname-i Humayun" adlı eserindeki minyatürler oluşturuyor. Tıpkı "Surname-i Humayun"da olduğu gibi Semiramis'in sergisinde de bir şenlik var. Hem de 'sultanın gözünden' "Nakkaş Osman'ın minyatürlerini gördüğümde, keşke benim de önümden her türlü mezhepte, meslekte, eski dünyanın her türlü coğrafyasından insan, neşe içinde geçse diye düşündüm. O minyatürlerin hepsinde sultanın bir yeri var. Ve sultan oradan bakar gelip geçenlere. Ben de böyle bir şenlik görmek istedim. Sonra dedim ki, izleyici de benim gibi görecek resmi. Demek ki izleyici de bir sultan gibi sergiyi dolaşabilir ve onlar aslında sultanın gözü olabilirler." 

Doğu ile Batı'nın izleri 
Sergi bir şenlik sunuyor izleyiciye gerçekten de. Sıra sıra gözlerinizin önünden geçiyor, ipçiler, masalcı, nakkaşlar, kelebek kanadı tamircisi, ağıtçılar... Hem Doğu'nun izleri görülüyor her birinde, hem Batı'nın. Aynı resim içinde Müslüman, Hıristiyan ve Yahudi kadınlar yer buluyor. Sanatçının resimlerinde minyatürün ince işçiliği ve detaycılığı göze çarparken, bir yandan da Hollanda resim geleneğinin izleri sürülüyor. Semiramis ilk kez bu sergisinde, aynı zemin üzerinde 2 boyutlu minyatür ile 3 boyutlu resmi bir araya getirdiğini söylüyor. 
Daha önceki resim çalışmalarında minyatürlerdeki keskinliğin ve çizgilerin varolduğunu vurgulayan sanatçı, Hollanda resim sanatı ile minyatür arasında ise şöyle bir bağ kuruyor "Hollanda resminde 'early dutch painting' dedikleri bir dönem var. Minyatür ve o dönem birbirine çok benziyor. O dönemde de ince, detaylı resimler görüyoruz, minyatürde de..." 
Semiramis'in, kimilerinde gerçekten yaşayan insanlara yer verdiği, adeta tabloların içinden çıkıp hayata karışacakmış hissi uyandıran figürleri, 'sultan'larını bekliyor. Sergi 27 Nisan'a kadar gezilebilir. 


</TEXT>
</DOC>
