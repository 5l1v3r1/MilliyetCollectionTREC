<DOC>
<DOCNO> 317856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun55.html </URL>
<DATE> 2005/02/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Türkiye'nin AB üyeliği Londra'da tartışıldı... 
</HEADLINE>
<TEXT>

     Türkiye'nin AB üyeliğinin tartışıldığı ve İngiltere'deki ''The Royal Geographical Society''nin üyeleriyle konuklarının katıldığı panelde, 650 izleyiciden 379'u Türkiye'nin AB üyeliğine destek verdi. 
     Evening Standard gazetesiyle İntelligence-2 adlı bir düşünce kuruluşu tarafından düzenlenen panelde, ''Türkiye, AB dışında Tutulmalı'' fikri üzerinden başlatılan tartışmada, bu fikri destekleyenler arasında Cambridge Üniversitesi öğretim görevlilerinden Dr. John Casey, Die Welt gazetesi yazarlarından Dr. Michael Stuermer ve Sunday Telegraph gazetesi yazarlarından Kevin Myers yer aldı. 
     Türkiye'nin AB üyeliği fikrine destek verenlerse Bilkent Üniversitesi öğretim üyelerinden Prof. Norman Stone, Fransa Dışilişkiler Enstitüsü başdanışmanlarından Dominique Moisi ve Avrupa Reform Merkezi'nin CER dış politika direktörü Mark Leonard oldu. 
     Toplantıda ilk olarak kürsüye gelen Dr. John Casey, medeniyetler çatışmasına inanmadığını ve Türkiye'ye karşı özel bir düşmanlık beslemediğini söyledi. Ancak Türkiye'nin Avrupa'nın bir parçası olmadığını savunan Dr. Casey, ''aksine Türkiye Avrupa'nın sonu olur'' iddiasında bulundu. 
     Türkiye'de yapılan reformlara rağmen bazı baskıların hala sürdüğünü de öne süren Casey, bir değerler topluluğu olan Avrupa'nın yeterince büyük olduğunu, yeni üyeler alarak ''iktidarsız bir dev haline gelmesini istemediğini'' söyledi. 
     
     ''KORKUYA DEĞİL, UMUDA KREDİ'' 
     Türkiye'nin üyeliğine destek veren Dominique Moisi de yaptığı renkli konuşmada, halen Londra'da olan Türkler sergisine atıfta bulundu. Moisi, sergiyi gezdikten sonra Türkiye'nin Avrupalı olduğu fikrine bir kez daha inandığını belirterek, umuda karşılık ''korkuya'' kredi verilmemesi gerektiğini vurguladı. 
     Türkiye'nin, Avrupa'nın daha iyi bir model ve daha etkili bir aktör olmasına büyük katkılar sağlayabileceğini kaydederek, ''Avrupa'yı model olarak gören Türkiye'deki bakışı diğer Müslüman ülkelere de entegre edebilirsek barış, refah ve demokrasi için başarılı adımlar atabiliriz. Bu, Avrupa'nın gizli yumuşak gücü olur'' dedi. 
     Türkiye'nin bunun için doğru ülke olduğunu vurgulayan Moisi, bunun için en doğru zamanın da içinde bulunulan dönem olduğunu kaydetti. İslamla batı arasında bir kavga olmadığını vurgulamanın tam zamanı olduğunu belirten Moisi, ''Türkiye ayrıca doğru yerdedir. Çünkü Türkiye, geleceğin yattığı Ortadoğu'nun yanıbaşındadır ve Avrupa'nın Türkiye sayesinde model ve aktör olarak bölgedeki etkisini hissettirmesi mümkün olabilecektir'' diye konuştu. 
     Coğrafyanın değerinden çok, değerler coğrafyası fikrine inandığını da belirten Moisi, ''Türkiye'nin Avrupa dışında tutulmaması gerektiğine kuvvetle inanıyorum'' görüşünü bildirdi. 
     Dr. Michael Stuermer de Türkiye'nin AB üyeliği fikrine karşı çıkarken, politikada iki yanda birden olunamayacağı için en mantıklı yolu seçtiğini savundu. 
     Stuermer, Türkiye'nin Asya'nın kalbinde ve Avrupa'nınsa aklında bir ülke olduğunu, NATO ve AB ile yakın ilişkiler içinde bulunduğunu kaydetti. 
     Türkiye'nin Osmanlı İmparatorluğundan bu yana Avrupa'da varlığını hissettirdiğini de belirten Stuermer, bu varlığın zaman zaman tatlı anılar bırakmadığını da savundu. 
     Türkiye'nin Avrupa üyeliğinin zaten aşırı genişlemiş olan AB'ye zarar vereceğini iddia eden Stuermer, Türkiye'nin AB'den uzak tutulması için pek çok sebep bulunduğunu öne sürdü. 
     Avrupa kamuoylarının kafasında da, büyük bir nüfusa sahip olan Türkiye'nin soru işaretleri yarattığını öne süren Stuermer, ''Türkiye üye olsa da fark etmez denilemeyecek kadar büyük bir nüfusa sahip'' dedi. 
     Türkiye'nin üye olması halinde AB'nin, temelleri yüzyıllara dayanan Kıbrıs, Ermenistan gibi sorunların içine çekileceğini de savunan Stuermer, sözlerini ''Türkiye ile mesafemizi koruyalım'' diye tamamladı. 
     Mark Leonard ise Türkiye'de halkın AB'ye üyelik fikrine büyük destek verdiğini, AB'nin bu ülkeye ve halkına umut verip daha sonra bu umudu yok etmesinin doğru olmadığını vurguladı. 
     Türkiye'nin AB'ye ilk üyelik başvurusunun 1963 yılında yapıldığını, bugün toplumun Kürt, Ermeni bütün unsurlarıyla bu fikrin etrafında toplandığını belirten Leonard, Türkiye'deki reformlardan övgüyle söz etti. 
     
     SÖZLER TUTULMALI 
     Türkiye'nin bir Avrupa ülkesi olduğunu da vurgulayan Leonard, Türkiye'ye sözler veren Avrupa'nın artık bu sözleri tutmasının zamanının geldiğini ifade etti. 
     Türkiye'nin AB üyeliğinin Avrupa için de gerekli olduğunu belirten Mark Leonard, buna örnek olarak Avrupa'nın var olman güvenlik sorunlarını gösterdi. 
     Türkiye'de istikrar olmasının, bu ülkenin doğusundaki ülkelerle yaratacağı köprünün sağlamlığı açısından da önem taşıdığını vurgulayan Leonard, Ortadoğu'da barış ve istikrarı sağlamak için Türkiye'nin önemli roller oynayabileceğini anlattı. 
     Kendisinin Yahudi bir İngiliz vatandaşı olarak AB'yi bir Hıristiyan kulübü olarak görmek istemediğini de belirten Leonard, şöyle dedi 
     ''öncelikle kim olmak istediğimiz sorusunu yanıtlayalım. Kendi içimize mesaj vermek için de bu adımı atmamız şart. Zira Avrupa toplumlarının içinde her dinden, kültürden insan var ve bunlara da içinde yaşadıkları ülkelerin birliğinin bir Hıristiyan birliği olmadığının gösterilmesi gerekir.'' Kevin Myers ise Türkiye'ye, Türkiye'nin batıya hissettiği dostluk ölçüsünde dostluk hissettiğini belirterek, Türkiye'deki insan hakları uygulamalarını ve ordunun gücünü eleştirdi. İstanbul'un en sevdiği kent olduğunu, ancak Türkiye'nin İstanbul'dan ibaret sayılamayacağını savunan Myers, ''Anadolu'da insanlar hala 17. yüzyıl Avrupasının şartlarında yaşıyor'' iddiasında bulundu. 
     Myers, AB kapılarının bu halka açılması halinde büyük bir göç dalgası olacağını da öne sürerken, ''kim Anadolu yerine bir sabah Dublin'de ya da bir başka Avrupa kentinde uyanmak istemez'' diye sordu. 
     Anadolu'da yoksulluk içinde yaşayan Türklerin AB üyeliğiyle 21. yüzyıl şartlarına kavuşmayı isteyeceklerini ve bunun da göçü getireceğini iddia eden Myers, ''Türkiye düşmanımız değil, dostumuz ve müttefikimiz ama AB üyeliğine karşıyım'' dedi. 
     
     ''TÜRKİYE, AVRUPA'YA ÇOK ŞEY KAZANDIRACAK'' 
     Toplantının son konuşmacısı olan Prof. Norman Stone da Türkiye'de yaşayan bir insan olmanın avantajıyla iyi tanıdığı bir ülke hakkında konuştuğunu vurgulayarak sözlerine başladı. 
     Türkiye'nin neden bir İspanya olamayacağı sorusunu yönelten Stone, Türkiye'nin Avrupa'ya çok şey kazandıracağını belirtti. Stone, Avrupa'nın ise Türkiye'ye aynı düzeyde kazanç sağlamayacağını ifade etti. 
     Türkiye'deki reformlara dikkati çeken Stone, Türkiye'nin Avrupa'nın kapısına konulmuş büyük bir armağan olduğunu ve üyelik talebinin iyi değerlendirilmesi gerektiğini kaydetti. 
     Toplantının başlangıcında yapılan oylamada, ''The Royal Geographical Society'' üyeleri ve konukları, Türkiye'nin üyeliğine karşı 197 oy kullanırken, 205 kişi Türkiye'nin AB üyeliği lehinde oy verdi. 203 kişiyse çekimser kaldı. 
     Konuşmaların ardından oylama tekrar edildi. Bu kez, 379 konuk Türkiye'nin AB üyeliği fikrine destek verdiğini, 220 kişi karşı olduğunu bildirdi. 45 kişiyse çekimser tutumunu sürdürdü. 
     
</TEXT>
</DOC>
