<DOC>
<DOCNO> 320496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur69.html </URL>
<DATE> 2005/03/03/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Dikkat Okul servislerine zam yok... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, öğrenci taşıyan servis işletmelerinin yılın ikinci yarısına ilişkin zam taleplerinin reddedildiğini belirterek, ''Vatandaşlar, bu talebi sürdürenlere ilişkin Ulaşım Koordinasyon Merkezi'ne UKOME başvursun'' dedi. 
     Büyükşehir Belediyesi'nde basın mensuplarının sorularını yanıtlayan Topbaş, servis ücretleriyle ilgili bir soru üzerine, geçmiş dönemlerde şubat ayında servis ücretlerine zam yapıldığını hatırlatarak, şunları söyledi 
     ''Bu dönemde zam talebi oldu. Geçmiş dönemde ciddi anlamda enflasyon vardı ve haklı gerekçeler ileri sürülebiliyordu. Ama şu anda enflasyon tek haneli rakamlara gelmiş. Döviz 2001 rakamlarının altına düşmüş. Biz, su fiyatlarında indirim yaptık. Böyle bir ortamda tekrar zam istenmesi, aileleri mağdur eder, sıkıntıya sokabilir. Enflasyonun tek haneli rakamlara indiği bir dönemde zammın da çok hak edilmediğini düşünüyorum. O nedenle zam talebi UKOME'de reddedildi.'' Topbaş, keyfi bir uygulamanın olmaması gerektiğine de işaret ederek, zam isteyen servis işletmelerine karşı vatandaşların, UKOME ve Valiliğe müracaat etmelerini istedi. 
     UKOME'nin aldığı karar uyarınca 15 günlük yarı yıl tatiline ilişkin servis ücretleri vatandaştan alınmayacak. Ayrıca UKOME, servis ücretlerindeki KDV oranının yüzde 18'den yüzde 8'e çekilmesi ile ilgili Bakanlar Kurulu kararına da uyulması kararını verdi. Bu karara uyulmaması halinde vatandaş UKOME'ye şikayette bulunabilecek. Şikayet üzerine kurum, durumu İstanbul Servis Aracı İşletmeleri Odası'na bildirecek. Oda, ilgili servis şirketine, kararı uygulaması için hemen tebligat yapacak. Buna rağmen velilerin şikayetleri devam ederse, UKOME, ''yasalara dayanarak verilen karara uyulmadığı'' gerekçesiyle servisin güzergah belgesini iptal edecek. 
     
</TEXT>
</DOC>
