<DOC>
<DOCNO> 349918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun19.html </URL>
<DATE> 2005/06/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Belçika basını Ermeni yandaşları savaşı kaybetti 
</HEADLINE>
<TEXT>

     Belçika Senatosu'nda, Ermeni soykırımı iddialarını reddedenlerin cezalandırılmasını hedefleyen yasa tasarılarının geri çevrilmesi basında çeşitli yorumlara konu olurken, gazeteler, Ermeni yandaşlarının ''savaşı kaybettiğini'' yazdı. 
     Daha önce Federal Meclis'ten geçirilerek Senato'nun onayına sunulan yasa değişikliği tasarılarında, Ermeni soykırımı iddiaları gündeme taşınıyor ve bu iddiaları reddedenlerin 8 gün ila bir yıl hapis, 26 ila 5 bin avro para cezasına çarptırılması hedefleniyordu. 
     Senato Adalet Komisyonu, aylarca süren tartışmaların ardından, Nazi soykırımını inkar edenleri cezalandırmayı öngören 1995 tarihli yasayı değiştirerek Ermeni soykırımı iddialarını da bu yasanın kapsamına sokmayı hedefleyen tasarıların tamamını dün geri çevirdi. Mevcut yasa, içeriğinde değişiklik olmadan yürürlükte kaldı. 
     Valon Liberal Parti ''Mouvement Reformateur'' MR ve Valon Yeşiller ECOLO girişimleriyle sunulan tasarılara ilişkin tartışmalar sırasında yoğun çaba harcayan, kulis yapan ve siyasetçiler üzerinde baskı kuran Ermeni lobisi, basından da büyük destek bulmuştu. 
     Brüksel'de gösteri düzenleyen 5 bin Türk'ün bu demokratik tepkisini görmezden gelen televizyon kanalları, başkentteki bir anıt önünde toplanan 100 kadar Ermeni'nin görüşlerini yansıtmak için geniş zaman ayırdı. 
     ''La Libre Belgique'' gazetesi, bugünkü baskılarında, ''MR ve ECOLO savaşı kaybetti'' başlığını kullanarak, sözde soykırım tasarısının ''rafa kaldırıldığını'' yazdı. 
     Gazete, ''haftalarca süren tartışmaların ardından sihirli bir değnek darbesiyle yok edilen tasarıların'' kabul edilmesi halinde olabilecek olumsuzluklara değindi. 
     Tasarıların geçmesi halinde, Belçika'ya gelen bir Türk bakanın inkarcılıkla suçlanarak dava edilebileceğini belirterek, bu tasarıların ''iç ve dış hukukta yaratacağı zorluklar'' üzerinde duran gazete, Adalet Komisyonu'nun büyük çoğunluğunun karşı tavır aldığına dikkat çekti. 
     MR ve ECOLO partilerinin ''tamamen yalnız kaldığına'' dikkati çeken gazete, Belçika'daki Türk toplumunun tepkileri ve oy potansiyeli üzerinde de durdu. 
     Gazeteye demeç veren ve kendisini ''Adalet ve Demokrasi İçin Avrupa Ermeni Federasyonu Başkanı'' olarak tanıtan Hilda Çoboyan, ''Belçika Senatosu'nda sözde soykırımı kabul ettirmek için on yıllarca mücadele verdiklerini, bu mücadeleyi son başarısızlığa rağmen sürdüreceklerini'' anlattı. 
     Ermeni lobisine verdiği yoğun destekle dikkat çeken ''Le Soir'' gazetesi ise sözde soykırım tasarılarına ''birinci sınıf cenaze töreni'' yapıldığı görüşünü yansıtırken, Türk asıllı politikacıların ve Türk seçmenlerin baskısının etkili olduğunu yazdı. 
     Gazete, MR'in konuyu tekrar gündeme taşımak için çaba harcayacağını bildirdi. 
     Belçika'daki Türk toplumu ve Türk sivil toplum örgütleri, Senato'dan çıkan sonucu memnuniyetle karşıladı. 
     
</TEXT>
</DOC>
