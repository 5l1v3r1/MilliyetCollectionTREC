<DOC>
<DOCNO> 326696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo06.html </URL>
<DATE> 2005/03/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Beşiktaş, Cordoba dışındaki tüm yabancıları yollayacak 
</HEADLINE>
<TEXT>

     Yönetim, Cordoba dışındaki tüm yabancıları değiştirmeyi planlıyor. Carew, Ahmed Hassan, Ronaldo, Juanfran ve Pancu kara kara düşünüyor. 
     
     Oscar’la 2 yıl daha 
     Yeni sezona yepyeni bir takımla girme hesapları yapan Beşiktaş Yönetimi, teknik direktör Rıza Çalımbay’ın vereceği rapor doğrultusunda transfer harekatını yürütecek. Genç hocanın kurmayları ile birlikte işe Avrupa’dan başlaması, yabancılar silbaştan değiştirilecek’ yorumlarını da haklı çıkardı. Sadece Oscar Cordoba ile masaya oturup bir yılı opsiyonlu olmak üzere iki senelik sözleşme yenilecek olan Siyah-Beyazlılar, diğer yıldızları göndermekte kararlı. İşte bu gelişmeler nedeniyle takımın mevcut yabancıları gergin bir bekleyiş içinde... 
     
     Menacerler devrede 
     Emre Belözoğlu’na karşılık Inter’e takasta önerilen John Carew, devre arasında gönderileceği resmen kendisine deklare edilen Juanfran ve ayrılığı son anda gerçekleşmeyen Guiaro Ronaldo, geldiği günden bu yana bekleneni veremeyen Ahmed Hassan ile Mircea Lucescu ayrıldıktan sonra bir türlü kendine gelemeyen Daniel Pancu durumlarının netleşmesini bekliyor. Bu arada Carew, Pancu ve Ahmed Hassan’ın menacerleri aracılığıyla, ay sonuna kadar yönetimden bu konuda resmi bir tebligat yapılmasını istedikleri de iddia edildi. 
     
</TEXT>
</DOC>
