<DOC>
<DOCNO> 312938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur10.html </URL>
<DATE> 2005/02/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yurtta karakış, Alanya'da bahar 
</HEADLINE>
<TEXT>

     Sefa KARACAN DHA 

TÜRKİYE'yi etkisi altına alan çetin kış koşulları birçok yerde günlük yaşamı altüst ederken, Antalya'nın Alanya İlçesi'nde bahar yaşanıyor. 
     Turistik ilçede ılık havanın ve güneşin tadını çıkaranlar, parkları ve sahilleri doldurdu. İlçe çevresindeki yerleşim merkezlerinde kuzular çiçeklerle bezenen kırlarda koşuştururken, Alanya merkezindeki parklar cıvıl cıvıl insanlarla doldu. 
     İlçedeki ünlü Damlataş Sahili'ne kafileler halinde gelen ve çoğunluğu Alman yabancılar ise ayakkabılarını çıkarıp deniz kenarında yürüyüş yapıyor. 
     Güneşli havayı gören bazı turistler ise mayolarını giyip denize giriyor. Kış ortasında bahardan kalma günlerin şaşkınlığını yaşayan turistler, saatlerce güneşin, denizin ve kumsalın tadını çıkarıyor. 
     Meteoroloji uzmanları, deniz suyu sıcaklığının 16, hava sıcaklığının ise 12 derece olduğunu söyledi. 
     
</TEXT>
</DOC>
