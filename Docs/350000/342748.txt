<DOC>
<DOCNO> 342748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko02.html </URL>
<DATE> 2005/05/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Moghadam'dan Krueger'e asgari ücret desteği... 
</HEADLINE>
<TEXT>

     IMF Avrupa Bölümü Baş Danışmanı ve eski Türkiye Masası Şefi Reza Moghadam, IMF Birinci Başkan Yardımcısı Anne Krueger’in başlattığı Türkiye’deki asgari ücret tartışmasına katılırken, "Türk emek piyasasındaki esneklik nasıl geliştirilebilir ona bakmalı" dedi. 
     Moghadam, Washington’daki IMF Merkezi’ndeki telekonferansa Türkiye’den katıldı ve basın mensuplarının sorularını yanıtladı. "Türk hükümetinin asgari ücreti indirmesini istermisiniz, bu konuda nasıl bir düzenleme yapılmasını öneriyorsunuz " sorusunu yanıtlayan Moghadam Türkiye’de geçen yıl enflasyon düşerken büyümenin yüzde 10 olduğunu anımsattı. Bunun, "ekonomide çifte başarı" anlamına geldiğini kaydeden, işsizlik oranının ise yerinde saydığını bildiren Reza Moghadam şunları söyledi 
     "İşsizlik neden yerinde sayıyor Bunun iki nedeni var. 
     Birincisi iş gücü Türkiye’de çok ama çok yüksek oranda büyüyor, kabaca ortalama bir milyona yakın kişi her yıl iş gücü piyasasına katılıyor. İkinci olarak çalışan nüfusa katılım oranı, yani çalışmaya karar verenlerin oranı Türkiye’de bir hayli düşük. Şu anda hemen hemen yüzde 50’nin biraz altında. Bu rakamların zamanla artacağı umulur ve elbette krizden sonra düşüktü, şimdi de toparlanma sinyali veriyor. Öyleyse daha fazla çalışmaya hazır çağ nüfusu iş aramaya karar veriyor. Şimdi, Türkiye’nin işsizlik oranını değişmez tutması, her yıl bir çok iş yaratması anlamına geliyor. Şimdi, şayet geçen yıl Türkiye’de istihdam büyümesine göz atarsanız gerçekten çok etkileyicidir. Göreceğiniz gibi, yıllar süren bir durgunluktan sonra, istihdam gerçekten büyüyor." İşsizliği azaltmanın ekonomideki iyileşmeyi genellikle geciktirdiğini kaydeden Moghadam, "Türkiye7de bu yıl daha fazla iş yaratılacağını umuyorum, bu da iyiye işaret ediyor" dedi. 
     Türkiye’nin işinin gerçekten zor olduğunu, çünkü yüksek bir işgücü artışına sahip olduğunu anlatan Moghadam "Bu söylediklerim emek arzı bakış açısındandı" dedi. 
     
     EMEK TALEBİ AÇISINDAN 
     Konuya emek talebi açısından bakıldığında işveren için emek maliyetlerinin devreye gireceğini kaydeden Reza Moghadam, şöyle devam etti 
     "Türkiye’de ’gri’ bir ekonomi olduğunu biliyoruz buna tanığız, kayıt dışı ekonomi Türikye’de gerçekten çok büyük ve bu vergisini ödeyecek kişiler için sorunlar yaratıyor, bu kişilerin ödedikleri vergi ’gri’ bölgedeki, kayıt dışı kesimden fazla oluyor. İşçi alacak olan işverenler için, emek maliyeti ve asgari ücret de bir faktör oluyor. İşçi bordrosundaki vergiler de bir etken ve burada iş piyasası düzenlemelerinin tümü önemli." 
     
     KRUEGER’E DOLAYLI DESTEK "EMEK PİYASASI ESNEKLİĞİNE BAKMALI" 
     Reza Moghadam, Türkiye ile yürütülecek yeni programda asgari ücrete ilişkin bir düzenlemenin bulunmadığını belirtirken, "Ekonomi büyürken, ekonomide daha fazla iş yaratmak için emek piyasasının esnekliğinin nasıl geliştirilebileceğine de bakmak gerektiğini sanıyorum" dedi. 
     Türk emek piyasasındaki katılığın nasıl giderilebileceği üzerine tartışmaların zaten yapıldığını belirten Moghadam, "Emek piyasası nasıl daha esnek yapılabilir, bunlar elbeteki dikkatle ele alınması gereken konulardır, Türkiye’nin de içinde bulunduğu ortamlarda tartışılmalı, mesafe almak için de uzlaşmaya gereksinim var Ancak bu birçok cephesi bulunan karmaşık bir konu" dedi. 

ANKA 
     
</TEXT>
</DOC>
