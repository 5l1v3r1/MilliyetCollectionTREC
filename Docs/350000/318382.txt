<DOC>
<DOCNO> 318382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/guncel/agun.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede 10 günlük devri lem 
</HEADLINE>
<TEXT>


Konuşamadığı için derdini yazarak anlatabilen kanser hastası Bekir Cansever, kemoterapi için gerekli ilaçlara 10 günlük mücadelenin sonunda ulaştı ama tedavisi bugüne kaldı 

Şükran Özçakmak - İstanbul Fotoğraflar Yurttaş Tümer 

Bekir Cansever, İstanbul'un Esenyurt beldesinde oturuyor. Okmeydanı Eğitim ve Araştırma Hastanesi'nden İstanbul Tıp Fakültesi'ne sevk edilen Cansever, 8 ay önce gırtlak kanseri nedeniyle ameliyat oldu. Ancak kanserin akciğerine yayıldığı belirlendi. Bunun üzerine doktoru 14 Şubat'a kemoterapi için gün verdi. İlaç sevki almak için henüz SSK'de olan Okmeydanı Hastanesi'ne gitti. 

İstanbul'u dolaştı 
İlaçları özel eczanelerin verdiğini öğrenince, Cansever'in mücadelesi de başladı. Akşama dek yürüyerek gördüğü her eczanenin kapısını çaldı. İlaç yoktu. 10 günlük süreçte bazı eczaneler, "İlaç var ancak evrak eksik" yanıtını verdi. 
Cansever, SSK hastanesine dönerek eksikleri tamamlamak için kuyruklara girdi, 2 kez işlem yaptırdı. Sonunda, Cerrahpaşa'daki bir eczane 'İlaç var' dedi. Ama bu kez de reçetesinin 4 günlük süresi dolmuştu. 
Cansever, tekrar Okmeydanı'na gittiğinde hastanesi Sağlık Bakanlığı'na devredilmişti. Raporunun, Tıp Fakültesi tarafından yenilenmesi de gerekiyordu. İşlemlere yeniden başladı. Dün 10. gündü ve kemoterapisi bugüne kaldı. 


İLK DURAK VEZNE 


Cansever, önce vezne kuyruğuna girip katkı kapı ödedi. Sonra İstanbul Tıp Fakültesi'nden aldığı heyet raporunu onaylatmak için yeni bir kuyruğa girdi. 



SIRA İMZA VE KAŞEDE 


Heyet raporunu onaylattıktan sonra imza ve kaşe için 3. kuyrukta yerini aldı. Sonra SSK karnesi ve kimlik fotokopisi için başka bir kuyruğa girdi. 



VE İLAÇLAR YAZDIRILIYOR 


Cansever, sonra doktor kuyruğuna girip ilaçlarını yazdırdı. Sonra karne ve reçete onayı için yeni bir kuyruğa girdi. Arşivden daha önce aldığı dosyasını teslim etti. 


YENİDEN ECZANEYE... 


Cerrahpaşa'daki eczaneye tekrar gittiğinde SSK internet sitesine ulaşılamadı. 2 saat sonra ilaçlarını alabildi. Kemoterapi servisine saat 15.00'te ilaçlarını teslim etti. Tedavi için sıraya girdi ancak ne yazık ki, tedavisi yetişmedi ve bugüne kaldı. 


</TEXT>
</DOC>
