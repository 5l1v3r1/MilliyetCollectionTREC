<DOC>
<DOCNO> 316466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy25.html </URL>
<DATE> 2005/02/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Akdağ SSK emeklileri yarın ilacını serbest eczaneden alacak 
</HEADLINE>
<TEXT>

     Sağlık Bakanı Recep Akdağ, SSK emeklisi hastaların yarından itibaren doğrudan karneleriyle, çalışanların ise işyerlerinden aldıkları sevklerle hastanelere müracaat edeceklerini, muayene olduktan sonra verilen reçetelerin serbest eczaneden alınacağını söyledi. 
     Akdağ, düzenlediği basın toplantısında, bazı sağlık kuruluşlarının Sağlık Bakanlığı'na devrine ilişkin bilgi verdi. 
     Devir sonrasında, yaklaşık 400 sağlık kuruluşunun Sağlık Bakanlığı'na devredileceğini, 56 binin üzerinde SSK personelinin Sağlık Bakanlığı'na kaydırılacağını bildiren Akdağ, SSK personelinin bir kısmının kurumda kalarak, il müdürlüklerinde fatura işlemlerini yürüteceğini ifade etti. 
     ''Ülkemizde sağlıkta yeni bir dönem, yeni bir sayfa açılıyor'' diyen Akdağ, devir işlemleriyle ilgili yapılan çalışmaları anlattı. 
     Her SSK hastanesinin bir devlet hastanesiyle kardeş hastane yapıldığını ve işlemlerin koordine halinde yürütüldüğünü kaydeden Akdağ, ''Sağlık kuruluşlarını yarın itibariyle devralmış olacağız. İlk haftalarda belki ilk bir kaç ay, yeni işletme modelinin tamamen kavranması noktasında bazı ufak tefek sıkıntılar yaşanabilir. Her dönüşüm biraz sancılı olabilir, sonu itibariyle güzel oluyor'' diye konuştu. 
     
     AİLE HEKİMLİĞİ 
     Aile hekimliği pilot uygulamasının da Düzce'de Mart ayının ilk yarısından sonra başlatılacağını söyleyen Akdağ, pilot uygulamasının bu yıl sonuna kadar 5-10 ilde daha başlatılacağını ifade etti. 
     Sağlık Bakanlığı olarak gecikmiş, geciktirilmiş işleri tamamladıklarını dile getiren Akdağ, bu yolda kendilerine destek veren sağlık çalışanlarına teşekkür etti, kolaylık diledi. 
     
     RANDEVU ALMAYAN HASTALARA DA BAKILACAK 
     Gazetecilerin sorularını da yanıtlayan Akdağ, hastanelerin devredileceği yarından itibaren SSK'lı vatandaşların ne yapacağının sorulması üzerine Akdağ, SSK'lı hastaların, hastanelerden yine randevu yoluyla yararlanmaya devam edeceğini bildirdi. Randevu almadan hastaneye gelen hastalara da hizmet verileceğini kaydeden Akdağ, geçiş dönemi için her iki yöntemin de kullanılacağını söyledi. 
     SSK emeklilerinin doğrudan sağlık karneleriyle hastanelere başvurabileceklerini, SSK'lı çalışanların ise işyerlerinden aldıkları sevkle hastanelere gidebileceklerini anlatan Akdağ, hastaların başka bürokratik işlemle uğraşmayacaklarını ifade etti. 
     Akdağ, bu yolla hastanelere gelen hastaların, muayene olduktan sonra verilen reçetelerle ilaçlarını serbest eczanelerden alabileceklerini de vurguladı. 
     SSK hastanelerinde şu anda görüntüleme hizmetleri dışardan alındığı için bu uygulamaya bir süre daha devam edeceklerini belirten Akdağ, bu hastanelerde görüntüleme hizmetleriyle ilgili altyapı çalışmalarını yapacaklarını bildirdi. 
     Recep Akdağ, ileri tetkik gereken hastaların, üniversite hastanesi gibi üçüncü basamak sağlık kuruluşuna sevki halinde, doktordan alacakları bir sevk evrakıyla bu kuruluşlara gidebileceklerini söyledi. 
     Başka ilden gelen hastaların sevk almaları gerektiğine işaret eden Akdağ, bu hastaların, kendi kurumuna dönerek, sağlık il müdürlüğüne veya bu işle ilgili oluşturulan kuruma müracaat ederek oradan başka şehre sevkini yaptıracağını kaydetti. 
     Akdağ, ''Artık SSK'lı vatandaşımız da bir devlet memuru, emekli, yeşil kartlı gibi sağlık hizmetini rahatça alacak'' dedi. 
     
     SSK ECZANELERİ AÇIK DURACAK 
     Bir başka soru üzerine Akdağ, SSK hastanesi içindeki eczanelerin geçiş süreci içinde açık kalacağını, ayaktan yazılan reçetelerin serbest eczanelerden alınabileceğini bildirdi. Geçiş süreci içinde hastaların ilaçlarının hem hastane içindeki eczanelerden hem de serbest eczanelerden sağlanabileceğini ifade etti. 
     SSK'lıların serbest eczanelerden ilaç alımında bazı sorunlar yaşandığının söylenmesi üzerine Akdağ, eczanelerin bir kısmının henüz SSK ile sözleşme yapmadığını, eczanelerin yarıdan fazlasının anlaşma imzaladığını söyledi. Yaşanan sorunların yaygın olmadığını, bazı konularda tedirginlik oluşturma çabaları olduğunu dile getiren Akdağ, ''İlaç satmak istemeyen kendi zararlı çıkacaktır'' dedi. 
     SSK'ya fahiş fiyatla ilaç satılmasıyla ilgili yürütülen soruşturma kapsamında kendilerinden bilgi istenip istenmediği yönündeki bir soruya karşılık Akdağ, konuyla ilgili detayları bilmediğini, herhangi bir şeyle ilgili bilgi istenmesi durumunda vereceklerini kaydetti. 
     Bir başka soru üzerine Recep Akdağ, hastanelere, bölgesel ilaç ve tıbbi malzeme alımı konusunda Döner Sermaye Kanunu'nda değişiklik yapılmasıyla ilgili TBMM Genel Kurulu'nda önerge verdiklerini belirtti. Akdağ, kanun değişikliğinin yapılmasının ardından, ilaç ve tıbbi malzeme ilahelerinin bölgesel mantıkla, internet ortamında, şeffaf yapılmasının sağlanacağını vurguladı. 
     
     SSK PERSONELİNE DÖNER SERMAYE 
     Akdağ, bir başka soru üzerine de SSK hastanelerinde döner sermaye işletmesi kurma çalışmalarının tamamlandığını, en geç 1 Nisan'dan itibaren SSK'dan devredilen personele döner sermaye katkı payı vermeyi planladıklarını bildirdi. Bu personelin gelir kaybına uğramaması için daha önce aldıkları iyileştirme oranında ek gelir verileceğini, döner sermayelerinin bunun üzerine çıkması halinde bunun da maaşlarına ekleneceğini belirten Akdağ, SSK'dan gelen personelin daha avantajlı konuma geleceğini dile getirdi. 
     SSK'nın İlaç Fabrikası'nın ne olacağı sorusuna karşılık Akdağ, burada üretilen ilaçların hastanelere alınması konusunda çalışmalar yapıldığını ifade etti. Akdağ, ''Devletin ilaç veya tıbbi malzeme ürettiği hiçbir ülke kalmadı. Önemli olan uluslararası kalite standartlarında ürün üretmek. Kamu kurumu olarak yarın bunun devam ettirilmesi zor olacak. Ama kararı verecek olan SSK'dır'' dedi. 
     Bir başka soru üzerine Akdağ, devredilen hastanelerin yönetici kadrosunda şu an için değişiklik yapılmayacağını belirterek, ''Herkes kendi yerinde kalmak koşuluyla devam ediyoruz'' diye konuştu. 
     
</TEXT>
</DOC>
