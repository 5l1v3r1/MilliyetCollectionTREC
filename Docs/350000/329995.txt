<DOC>
<DOCNO> 329995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/siyaset/siy01.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan kadro fırçası 
</HEADLINE>
<TEXT>


Başbakan Erdoğan, kadro ve bakanlıklar arası geçiş isteyen milletvekillerine kızdı Bakanlıklar boşalır 

ABDULLAH KARAKUŞ 


Başbakan Recep Tayyip Erdoğan, "Bize sürekli iş talepleri geliyor, ama bakanlar 'Kadro yok' diyor. Bakanlıklar arası geçiş de yaptıramıyoruz. Sıkıntılarımız çözülmeli" diyen milletvekillerine "Böyle şeylerle önüme gelmeyin" uyarısında bulundu. 
AKP'nin Kızılcahaman kampının basına kapalı yapılan üçüncü gününde Erdoğan ve bakanlara sıkıntılarını anlatan milletvekilleri, vatandaşlardan gelen iş taleplerini karşılayamadıklarını söyledi. Ayrıca bakanlıklar arası nakil talepleri olduğuna da dikkat çeken milletvekilleri, "Bunlar niye karşılanmıyor " dedi. 
Ücret artışı ve nakil taleplerine olumsuz yanıt veren Erdoğan, "Böyle bir şeyi tasvip etmem. Bakanlıklar arası nakil talepleri ve geçişler tarihi bir yanlıştır, hata olur. Bu ücret farklılığı için yapılıyor. Uygulamayla bürokrasi çöker, bakanlıklar zayıflar. Bakanlıklar boşalır, devlet çöker" dedi. Daha iyi şartlar olduğu için belediyelerden de devlete geçmek isteyenler olduğunu anımsatan Erdoğan, "Bu olmaz, bunu kimse düşünmemeli. Devlet iş kapısı olmamalı. Bu böyle biline" diye konuştu. 
Erdoğan, "Hiçbir şahsi zevkim yok. Ne zaman ülkem kalkınır, o zaman mutlu olurum. Sizden de bu yönde çalışma bekliyorum" dediği milletvekillerinden, erken seçimi akıllarına bile getirmemelerini istedi. 

Gönül aldı 
Başbakan Erdoğan, kampın kapanış konuşmasında AKP'lilerin gönlünü alarak birlik ve beraberlik çağrısı yaptı, "Artık 6 ayda değil, 3 ayda toplanacağız" dedi. 

Bir ay çay simit 

"MARKETLERE girip soruyorum. Malların yüzde 70'inin fiyatı artmamış" diyen Erdoğan, vatandaşların durumunun iyiye gittiğini belirtti. Çay - simit örneğini tekrarlayan Erdoğan, "Simit ve çay 60 YKr. 5 kişilik aile bir öğünde 3, günde 9 YTL harcar. 30 günde 270 YTL yapar. İktidara gelmeden önce asgari ücret 270 YTL'nin altındaydı. Şimdi 350 YTL. Satın alma paritesini artırdık" dedi. 

İndikatör nedir 

Fotoğraf ALTAN BURGUCU 

Maliye Bakanı Kemal Unakıtan'ın, boyu nedeniyle kürsüye geldiğinde tahtanın üzerine çıkması milletvekillerini güldürdü. Milletvekilleri, konuşmasında sık sık "indikatör" kelimesini kullanan Unakıtan'a "İki gündür indikatör diyorsunuz, ne demek anlatın" dedi.Kaplıcaya girerek ve masaj yaptırarak stres atan milletvekilleri, önceki gece Türk Halk Müziği sanatçısı Orhan Hakalmaz'ı dinledi.Emine Erdoğan kampta milletvekili eşleriyle görüştü.AKP milletvekilleri, Kızılcahamam'daki üç günlük kampta spor yapmayı da ihmal etmedi. Adana Milletvekili Atilla Başoğlu üstte ile Mersin Milletvekili Mustafa Eyiceoğlu ise tenisi tercih etti. 


</TEXT>
</DOC>
