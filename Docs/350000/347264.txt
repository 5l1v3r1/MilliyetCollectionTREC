<DOC>
<DOCNO> 347264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur23.html </URL>
<DATE> 2005/05/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
4 aylık bebeğini hastanede bırakıp kayıplara karıştı 
</HEADLINE>
<TEXT>

     Afyonkarahisar’ın Sandıklı İlçesi’nde bir anne, 4 aylık çocuğunu tedavi ettirdiği hastanede bırakarak kayıplara karıştı. 
     AA muhabirinin edindiği bilgiye göre, eşini ve çocuğunu hastanede ziyaret eden baba Hidayet Nuraslan 43 , kızı Elif’in ilaçlarını almak için eczaneye gitti. İlaçları alarak hastaneye dönen Hidayet Nuraslan, eşi Ismahan Nuraslan’ı bulamadı. Eşinin tuvalete gittiğini sanan Hidayet Nuraslan, bir süre bekledikten sonra eşinin ortadan kaybolduğunu anladı. Kayınvalidesi Gülcan Çalışkan’a durumu bildiren Nuraslan, kayınvalidesi Elif’in yanına geldikten sonra eşini aramaya başladı. 
     Ismahan Nuraslan ile 4 yıl önce evlendiklerini belirten baba Hidayet Nuraslan, eşiyle bir sorunu olmadığını söyledi. 
     Anneanne Gülcan Çalışkan ise kızının ortadan kaybolmasına anlam veremediğini, kiminle nereye gittiğini bilmediğini kaydetti. 
     Kızını hastanede bırakarak ortadan kaybolan 24 yaşındaki Ismahan Nuraslan’ın aranmasına başlandığı, 4 aylık Elif’in tedavisinin sürdürüldüğü bildirildi. 
     
</TEXT>
</DOC>
