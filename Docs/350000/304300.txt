<DOC>
<DOCNO> 304300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun32.html </URL>
<DATE> 2005/01/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şimdi de Liberation muhabiri kayıp 
</HEADLINE>
<TEXT>

     Irak'ta 4 ay rehin kaldıktan sonra geçen ay serbest bırakılan iki Fransız gezetecinin ardından, şimdi de Liberation gazetesi muhabirinden 24 saattir haber alınamıyor. 
     Liberation gazetesinden yapılan açıklamada, Florence Aubenas ve Iraklı asistanı Hüseyin Hanun El-Saadi'nin, son olarak Çarşamba günü, Bağdat'taki otellerinden erken saatte çıkarken görüldükleri belirtildi. 
     Liberation'dan yapılan bu duyuruyu, Fransa Dışişleri Bakanlığı da doğruladı. Bakanlık'tan yapılan açıklamada "Bakanlığımız ve Bağdat'taki temsilciliğimiz aracılığıyla, Aubenas ve asistanının bulunması için büyük çaba gösterilmektedi" denildi. 
     43 yaşındaki Florence Aubenas, Cezayir, Afganistan, Ruanda ve Kosovo'daki krizleri izlemiş deneyimli bir gazeteci. Aubenas'ın 16 Aralık'tan bu yana Irak'ta görevli olduğu öğrenildi. 
     Irak'ta daha önce kaçırılan ve 4 ay rehin kaldıktan sonra geçen ay serbest bırakılan gazeteciler Christian Chestnot ve George Malbrunot nedeniyle, Fransız kamuoyu bu konuda çok hassas. 
     Chestnot ve Malbrunot serbest bırakıldıktan sonra, meslektaşlarını Irak'a gitmemeleri için uyarmış, ülkenin her milletten gazeteciler için son derece tehlikeli bir yer olduğunu belirtmişlerdi. 
     Fransa Dışişleri Bakanlığı da, Liberation muhabiri Florence Aubenas'ın kaybolması üzerine yaptığı açıklamada, tüm Fransız vatandaşlarını Irak'a gitmemeleri konusunda uyardı. 
     
     Chirac Irak'a gitmeyin 

     Fransa Cumhurbaşkanı Jacques Chirac, ''Fransız yetkililerin, gazetecilerin Irak'a gitmesini açıkça tavsiye etmediğini''söyledi. 
     Basın mensuplarının yeni yılını kutlamak için düzenlediği toplantıda konuşan Chirac, Fransız yetkililerinin, Irak'ta kendisinden iki gündür haber alınamayan Liberation gazetesi muhabiri Florence Aubenas'ın bulunması için gerekli bütün çabayı gösterdiğini bildirdi. 
     Liberation gazetesi dün, Aubenas ve tercümanı Hüseyin Hanun El Sadi'ten tüm çabalara rağmen haber alınamadığını bildirmişti. 
     
     Seferberlik çağrısı 

     Sınır Tanımayan Gazeteciler Örgütü RSF , Fransız Liberation gazetesinin Irak'a gönderdiği muhabiri Florence Aubenas'tan haber alınamaması üzerine, acil seferberlik çağrısında bulundu. 
     RSF'den yapılan açıklamada, ''Aubenas ve tercümanının akıbetinden emin olmadan açıklama yapmamak gerektiği, bununla birlikte biran önce harekete geçilmesi gerektiği'' belirtildi. 
     Açıklamada, ''Şu ana kadar kaçırılmadan bahsettirecek bir kanıt olmasa da Irak'ta aylarca rehin tutulan Fransız gazeteciler Christian Chesnot ve Georges Malbrunot'nun başına gelenlerin unutulmaması gerektiği'' de ifade edildi. 
     RSF, Irak'ın gazeteciler için hala dünyanın en tehlikeli ülkesi olduğuna dikkat çekerek, Mart 2003'ten bu yana en az 31 gazetecinin bu ülkede öldürüldüğü, 11 gazetecinin de kaçırıldığını hatırlattı. 
     Fransa Cumhurbaşkanı Jacques Chirac da Fransız yetkililerin Irak'a gazeteci gönderilmesini tavsiye etmediğini açıkladı. 
     43 yaşındaki Aubenas, dün sabah tercümanı Hüseyin Hanun El Saadi ile birlikte ortadan kaybolmuştu. 16 Aralık'tan bu yana Irak'ta bulunan Aubenas, 30 Ocak'taki seçimlerde aday olan kadınlar hakkında araştırmalar yapıyordu. 
     
</TEXT>
</DOC>
