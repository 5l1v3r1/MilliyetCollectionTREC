<DOC>
<DOCNO> 300984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/guncel/gun03.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi taşıyan minibüsü TIR biçti 
</HEADLINE>
<TEXT>


MUTLU BOZDAĞ, DİNÇER ŞEREF İstanbul 

İstanbul Ayazağa'da, buzlanma nedeniyle duramayan TIR, tekstil firmasında çalışan işçileri taşıyan minibüse çarptı. Minibüsteki 3 kişi öldü, biri ağır 11 kişi de yaralandı. Adem Demirarslan'ın kullandığı TIR, dün 06.30 sıralarında Ayazağa Adembaba Bulvarı'nda yokuş inerken, buzlanma nedeniyle kaydı. Duramayan ve kaymaya devam eden TIR'ın kasası, karşı yönden gelen ve Ergülü Uzer'in kullandığı servis minibüsüne çarptı. 
Minibüsü sürükleyip bariyerlere sıkıştıran TIR, kaldırıma çıkarak durabildi. Kazada, servis minibüsü sürücüsü Uzer ile 12 işçi araçta sıkıştı. Minibüsten çıkarılan İsmail Uçar 51 , Eyüp Gürbüz 24 ile Hüseyin Yanıkova'nın 32 öldüğü anlaşıldı. Yaralılardan Necati Yanıkova'nın sağlık durumunun ağır olduğu bildirildi. Gözaltına alınan TIR şoförü Demirarslan, "Yokuşu iniyordum. Yol kaygandı ve buzlanma vardı, duramadım. TIR'ın dorsesi bu sırada minibüse çarptı" dedi. 


</TEXT>
</DOC>
