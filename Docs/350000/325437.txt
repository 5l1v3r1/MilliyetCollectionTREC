<DOC>
<DOCNO> 325437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/ydemirkol.html </URL>
<DATE> 2005/03/21/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Muhteşem sağ kanatlar 
</HEADLINE>
<TEXT>



Orhan-Ayhan ikilisiyle performansını zirveye taşıyan Galatasaray sol kanadı, dün bu iki oyuncunun yerlerinde olmayışıyla yıkıldı. Musa Büyük ve Hasan Yiğit, Hasan Şaş'ın sakatlığı nedeniyle dışarıda olduğu dakikalarda oyunu çeviren muhteşem bir performans yakaladı. Maçı 2 - 2'ye getiren iki gol de bu kanattan yapılan "Avrupai" akınlarla geldi. 

Ribery kalitesi 
Halbuki Galatasaray, Ribery'nin öldürücü paslarıyla ilk otuz dakikada rakibini perişan etmişti. Blok olarak ileri çıkıyorlar, hücum kademesini çok iyi uygulayarak Ankara Belediye'yi hep erken presle durduruyorlardı. Rakibin oyuna çıkmasını engellediler. Ayhan ve Conceiçao bu oyunu hem çok iyi organize etti, hem de yüksek kişisel performanslarıyla çok etkili oldular. Bu bölümde dikkat çeken Conceiçao'nun Ribery ile yaptığı organizasyonlarda neredeyse Real Madrid performansını yakalamasıydı. Kalite, ancak diğer kalitelerle yan yana geldiğinde ortaya çıkıyor. 

Taktik oyun 
Ancak dedik ya, Hasan'ın olmadığı dakikada Ankara duvarı kırdı ve artık onları yeniden hapsetmek çok zordu. Sağ kanatlarını harika kullandılar, 40'ta Erman, bir dakika sonra Tita'nın kaçırdığı net şanslar Galatasaray'ın kabusla yüzleştiği anlardı. Bunun üzerine Hagi, iki çapasını sol kanadına yaklaştırdı ve Tomas'ı da neredeyse sadece Musa Büyük'ü kontrol etmekle görevlendirdi. İkinci yarıyla birlikte yine maçın başındaki oyuna dönüldü. Galatasaray yine kendi sağ kanadını çok iyi kullanarak ve savunmasının solundaki tedbirlerle, ancak en önemlisi, erken presle rakibi bozdu, oyununu kurdu ve maçı kopardı. Maç sonuna kadar etkinlikleri hep devam etti ve Ribery'nin muhteşem performansıyla tribünleri etkilediler. 




</TEXT>
</DOC>
