<DOC>
<DOCNO> 334234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy02.html </URL>
<DATE> 2005/04/17/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Dışişleri Yunanistan'da bayrağımıza karşı yapılan harekete üzüldük 
</HEADLINE>
<TEXT>

     Türkiye'nin, Kara Harp Okulu öğrencilerinin misafir edildiği Yunanistan Harp Okulu'nda, Türk bayrağına karşı yapılan ''çirkin ve saygısız hareketi üzüntüyle karşıladığı'' bildirildi. 
     Dışişleri Bakanlığı'ndan konuya ilişkin yapılan açıklamada, Türkiye ile Yunanistan arasında ''olumlu ve yapıcı bir anlayışla'' gerçekleştirilen söz konusu ziyaret sırasında meydana gelen olay hakkında Yunanistan nezdinde girişimlerde bulunulduğu belirtildi. Açıklamada şu ifadelere yer verildi 
     '''Bazı sorumsuz kişilerce gerçekleştirildiği anlaşılan bu tahrikkar ve müessif olayın üzerine Yunanistan nezdinde derhal girişimlerde bulunulmuş ve keyfiyet üst siyasi düzeyde Yunan yetkilileriyle ele alınmıştır. Bu çerçevede Yunan yetkililerinden, bu olayın sorumlularının bulunması ve cezalandırılması talep edilmiştir. Yunan hükümet yetkilileri, bu müessif olaydan üzüntü duyduklarını ifadeyle, sorumluların tespit edilerek cezalandırılması hususunda güvence vermişlerdir. 
     Türk-Yunan ilişkilerinin bu tür tahrikkar hareketlerden etkilenmeyecek bir zeminde yürütüldüğüne ve ilişkilerin geliştirilmesi hususunda her iki tarafta gerekli iradenin bulunduğuna inanmak istemekteyiz.'' 

     
</TEXT>
</DOC>
