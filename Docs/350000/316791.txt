<DOC>
<DOCNO> 316791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur34.html </URL>
<DATE> 2005/02/19/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Bülent Ecevit, şiir kitabını imzaladı... 
</HEADLINE>
<TEXT>

     Eski Başbakan Bülent Ecevit, Türkiye ile ABD arasında bölge ile ilgili olarak mutlaka gerçek bir diyalog kurulması gerektiğini belirterek, ''ADB, vatandaşlarımızın düşüncelerini biraz daha ciddiye alırsa hem kendisine hem de bize hayırlı sonuçları olur'' dedi. 
     Ecevit, eşi Rahşan Ecevit ile geldiği Migros alışveriş merkezindeki D R Gimat kitapevinde, ''Bir Şeyler Olacak Yarın'' adlı şiir kitabını imzaladı. 
     Bir gazetecinin, ABD yetkililerinin, ''Türkiye'nin ABD karşıtlığına karşı önlem alması gerektiğini'' söylediklerini belirterek, değerlendirmesini sorması üzerine Ecevit, Türk halkının dış ilişkileri çok yakından izlediğini belirtti. 
     Bülent Ecevit, vatandaşların büyük bir çoğunun son zamanlarda, ABD ve bir ölçüde de AB ile ilişkilerden tedirgin olduğunu ifade ederek, hem ABD hem de AB'nin Türkiye'ye uygun olmayan bazı davranışlar içine girdiğini kaydetti. 
     Ecevit, şöyle devam etti 
     ''AB, Türkiye'ye karşı verdiği sözlerini sürekli olarak erteliyor. İleride ne olacağı da belli değil. Bu, vatandaşlarımızı rahatsız ediyor. 
     Ayrıca Türkiye, Ortadoğu'da ve kendi bölgesinde barışın kurulabilmesi için bazı somut adımların atılmasını bekliyor. Fakat özellikle ABD Başkanı George W. Bush, Türk kamuoyunun asla kabul edemeyeceği bazı ilişkilerde bulunuyor, sözler söylüyor. Daha, 'kendi arzularına göre' Bağdat'ı kurtarmamışken İran'a yönelik birtakım hareketlerde bulunmak istiyor.'' Türkiye'nin çevresinde barış istediğini ifade eden Ecevit, ABD tarafından rahat bırakılması halinde bunu sağlayabileceğini söyledi. Ecevit, Türkiye'den kaynaklanan bir sorun görmediğini belirterek, şöyle devam etti 
     ''Ama bu konuda bir şartım var, başbakan iken ısrarla söyledim, Türkiye, Orta Avrupa'dan Orta Asya'ya uzanan geniş bölgede barışı sağlama bakımından en yetkili, en güçlü ülkedir. Türkiye ile ABD arasında, özellikle bölgemizle ilgili olarak mutlaka gerçek bir diyalog kurulmalıdır. Fakat ABD, bundan kaçınıyor. ABD, vatandaşlarımızın yüzlerce yıllık deneyiminin sonucu olarak düşüncelerini biraz daha ciddiye alırsa hem kendisine hem de bize hayırlı sonuçları olur.'' Ecevit'in, uzun kuyruklar oluşturan okuyucuların ilgisinden memnun olduğu gözlendi. 
     
</TEXT>
</DOC>
