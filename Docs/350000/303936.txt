<DOC>
<DOCNO> 303936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yazar/gunes.html </URL>
<DATE> 2005/01/06/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
İstanbul'a metro ne zaman gelecek 
</HEADLINE>
<TEXT>


1995'ten bu yana İstanbul'da sular sorunsuz akıyor. Kanalizasyon sorunu da yok. Bu nedenle, birçokları AKP'den memnun görünüyor. Ama belediye deyince akla çok şey geliyor. Mesela İstanbul'un asıl sorunu olan trafik. Belediyenin çözmesi gereken bu asıl sorun giderek kötüleşiyor. Çünkü tam bir vizyon yoksunluğu gözleniyor 
12 milyonluk bir kentin trafik sorunu çözülemez sanmayın. Birçok metropol bu konuda önemli ilerlemeler göstermiş. Mesela çalışan sayısının çok daha fazla olduğu Londra'da günde tam 27.3 milyon seyahat yapılıyor ve her gün 8.5 milyon kişi kentte dolaşıyor. Ayrıca 4.5 milyon seyahat otobüsle, 3 milyonu metroyla, 11 milyonu da araba ya da motosikletle yapılıyor. 7 milyon kişi işe yürüyerek, 300 bin kişi de bisikletle gidiyor. Demek ki, arabayla seyahat yüzde 31'i geçmiyor. Metro veya otobüs, ulaşımın yüzde 26'sını, yürüme ise diğer yüzde 24'ünü oluşturuyor. Kısacası, trafiğin yoğun saatlerinde bile saatte ortalama hız 10 km'nin altına düşmüyor. 
Birkaç rakam daha Londra'da 13.600 km yol var. 3.730 km otobüs hattı, 205 km tercihli otobüs şeridi, 329 km metro hattı ve 788 km de tren hattı bulunuyor. 
Özellikle metroya dikkat çekelim 329 km metro hattıyla, seyahatlerin yüzde 11'i gerçekleşiyor. Bunlar genellikle çok uzun mesafeli seyahatler. Londra'da metronun yapılış tarihi ise hayli eski. Anımsadığımız kadarıyla ilk metro 1850'lerde devreye giriyor. Yani sanayi devrimi sırasında. Metropolitan Hattı, ardından da 1910 yılında Central Hattı devreye giriyor. 
İngiltere'de 1855'te kişi başına düşen gelir 1900 fiyatlarıyla 18.3 sterlin. 1910'da da bu, 50 sterline yaklaşıyor. Elbette bu rakamların bugüne göre satın alma gücü çok daha fazla. Ancak neresinden bakarsanız bakın 2005 yılının Türkiye'sinin kişi başına gelirine yaklaşamaz bile. O tarihlerde, o nüfusla ve o gelirle Londra'da metro yapılabildiğine göre, İstanbul'da metro yapılmamasının bugün hiçbir ekonomik izahı olamaz. 
Üstelik o tarihlerdeki tek teknoloji kazma, kürekti Bugünkü gibi günde 100 metre açan dehşetli ekskavatörler yoktu. Kısacası, o birim maliyetleriyle yapılabilen metro bugünkü gelirlerle artık çocuk oyuncağı. 
AB'ye giriyoruz diye dört kol çengi oynayan AKP sempatizanı yazar arkadaşlarımıza soralım Bu kenti tam 10 yıldır yöneten anlayış metro konusunda hangi planı yaptı Kaldı ki, mevcut metro da daha önceki SHP'nin projesi. 
Hadi metroyu bırakıp otobüse bakalım. Londra'da nüfusun yüzde 92'sinin otobüs durağına azami mesafesi 400 m. Acaba toplu taşıma anlamında bizde bu mesafe ne kadar Vatandaş otobüslere balık istifi sığıyor. Ayakta işe gidiyor ve vardığında da bitap düşüyor. 
İşte AB'ye tam üye ülkelerin en büyük kentleriyle İstanbul'un farkı. Bizde her insan işine gelip giderken ömrü tükeniyor. Hem iş verimi düşüyor, hem de eve geldiğinde mutsuz ve huzursuz oluyor. 



</TEXT>
</DOC>
