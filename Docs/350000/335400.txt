<DOC>
<DOCNO> 335400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo04.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Elenmeyi hiç hak etmedik 
</HEADLINE>
<TEXT>


Trabzonspor Teknik Direktörü Şenol Güneş, "Kazanmamız gereken maçı uzatmaya götürüp, penaltılarla elendik. Kaybedene yazık olacaktı, öyle de oldu" diye konuştu 

ERHAN TELLİ 


Bordo - Mavili takımın normal sürenin son anlarında yediği şok golle maçı uzatmalara götürüp, penaltılarla Türkiye Kupası finalini kaçırması Teknik Direktör Şenol Güneş'e büyük hayal kırıklığı yaşattı. Tecrübeli hoca elenmeyi hak etmediklerini belirterek bu sonucun kendileri için üzücü olduğunu söyledi. 
İki takımın da final parolasıyla maça çıktığını vurgulayan Güneş, "Galatasaray'ın amacı da galip gelerek finale çıkmaktı, fakat biz kazanabileceğimiz bir maçı son dakikada yediğimiz golle uzatmaya götürdük ve penaltılarla yenildik. Trabzonspor kaybetmeyi hak etmedi. Rakibimiz de iyi savaştı, onlar da elenmeyi hak etmedi. Kaybedene yazık olacaktı, öyle oldu. Üzgünüm çünkü final oynamayı hak eden taraf bizdik" ifadesini kullandı. 
Futbolda bu tür sonuçların normal olduğunu da kaydeden Şenol Güneş, "Bazen kaybederken de büyürsünüz. Artık lige bakacağız" diye konuştu. 

Yattara'dan forma şovu 
Şenol Güneş'in ikinci yarının başında sahaya sürdüğü Yattara maç sonunda bir anda Galatasaraylı futbolcuların üzerine koşmaya başladı. Ancak Gineli yıldızın amacı rakiplerine tepki göstermek değil, onların formalarını almaktı. Önce Conceiçao, sonra Song'dan formasını alan Yattara, son olarak da kendisini teselli etmeye gelen Ribery'den formasını istedi. 

Gökdeniz'i kesmedi 
Trabzonspor'un yıldızı, Diyarbakır maçında gördüğü kırmızı kart için verilen 10 bin YTL'lik cezanın 15 bin YTL'ye yükseltmesini talep etti 


Bordo - Mavili takımın başarılı isimlerinden Gökdeniz Karadeniz, Diyarbakır maçında gördüğü kırmızı karttan sonra yönetim kuruluna başvurarak yönetmelikte yer alan 10 bin YTL'lik cezasının artırılmasını istedi. Yıldız futbolcu, takımını kritik bir dönemde yalnız bırakarak büyük bir hata yaptığını kabul etti. Gökdeniz'in, "Yaptığım hata nedeniyle kendimi affedemiyorum. Seyirci maçın başından sonuna kadar olumsuz bir atmosfer oluşturdu. Sahaya sürekli yabancı madde atıldı. Yine de tahriklere kapılmamam gerekirdi. Bu yüzden 15 milyar cezaya razıyım" dediği bildirildi. 


</TEXT>
</DOC>
