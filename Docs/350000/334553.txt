<DOC>
<DOCNO> 334553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur16.html </URL>
<DATE> 2005/04/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ermeni mezalimi hafızalardan silinmiyor... 
</HEADLINE>
<TEXT>

     Van'da yaşayan birçok kişi, ilerleyen yaşlarına rağmen, 1915 yılında bölgede cereyan eden Ermeni mezaliminin canlı tanıklarından dinledikleri anıları hafızalarında tutuyor. 
     Alınan bilgiye göre, Van'da yaşayan 70 yaşındaki Nuri Güleşer, 75 yaşlarındaki Mustafa Solmaz ile Fevzi Leventoğlu'nun, Van'da yaşananlarla ilgili olarak yakınlarından dinleyerek aktardığı bilgiler, Genelkurmay Başkanlığı arşivindeki belgeleri de destekliyor. 
     Nuri Güleşer, AA muhabirine yaptığı açıklamada, 1915 yılında babası Mehmet Reşit Güleşer'in 16 yaşında olduğunu ve olaylara tanıklık ettiğini söyledi. 
     Güleşer, 1. Dünya Savaşı'ndan önce Van nüfusunun yüzde 23'ünü oluşturan Ermenilerin, Müslüman halkla birlikte huzur içinde yaşadığını, ancak 1. Dünya Savaşı'nda, dış güçlerin kışkırtması sonucu Ermeni gençlerin silahlandırıldığını ve huzur ortamının bozulduğunu belirtti. 
     Ermeni çetelerinin Müslüman halka yönelik saldırılarına karşılık verilmesi üzerine olayların büyüdüğünü ve katliama dönüştüğünü ifade eden Güleşer, katliamda en çok kadın ve çocukların zarar gördüğünü bildirdi. 
     Özalp ve Saray'da yaşanan vahşeti sonlandırmak isteyen 16-18 yaşlarındaki 100 Müslüman gencin cephane taşımakla görevlendirildiğini kaydeden Güleşer, Özalp'e gitmek için ocak ayında yola çıkan 100 gençten 40'ının Erçek Gölü yakınlarında donarak öldüğünü, 40'ının ise Özalp yakınlarında hayatını kaybettiğini, sadece 20 kişinin zarar görmeden Van'a döndüğünü bildirdi. 
     
     ''ESİR DÜŞEN HALANIN ANLATTIKLARI'' 

     Ermeni mezalimi sırasında 18 yaşında olan halası Esma'nın esir düştüğünü kaydeden Mustafa Solmaz da halasından dinlediği anıların ''ürpertici'' olduğunu söyledi. 
     Solmaz, halasının anlattıklarına göre, birçok hamile kadının karnındaki bebekle öldürüldüğünü, genç kızların tecavüze uğradığını, bazı kadınların tandıra atıldığını bildirdi. 
     Van-Erciş karayolundaki Zeve bölgesinde toplanan 17 köy halkının da katliama uğradığını vurgulayan Solmaz, şu an Zeve'de 20 bin kişinin mezarının bulunduğunu iddia etti. 
     Solmaz, birçok kadın ve çocuğun göç sırasında yaşamını yitirdiğini ve yakınlarınca toprağa bile verilemediğini öne sürdü. 
     
     ''EKMEĞİN YANINDA KIZARMIŞ ET İSTER MİSİN '' 

     Fevzi Leventoğlu ise Dayısı Bekir Höyük'ün anlattığı olayların etkisinden uzun süre kurtulamadığını söyledi. 
     Leventoğlu, şöyle konuştu 
     ''Beni en derinden etkilen olay, Van'ın Özalp İlçesi'ne bağlı Sağmalı Köyü'nde bir kadının tandıra atılmasıdır. Dayımın anlattığına göre, Ermeni çetelerinin köye yaklaştığını duyan ve köyden uzaklaşmaya hazırlanan hamile bir kadın, tandırda ekmek pişirdiği sırada Ermeni çetelerinin saldırısına uğruyor. Kadının tandırda ekmek pişirdiğini gören çete üyeleri, 'Ekmeğin yanında kızarmış et ister misin ' diyerek kadını tandıra atıyor. Olayı uzaktan izleyen eşi ise hemen köyden uzaklaşıyor.'' Ermeni mezaliminin hafızalardan silinmeye çalışıldığını savunan Leventoğlu, mezalimin daha önceki yıllarda Van'ın kurtuluş yıldönümü kutlamalarında canlandırıldığını, ancak son yıllarda kutlama törenlerinde canlandırma yapılmadığını belirtti. 
     Iğdır'daki tanıklar 
     Iğdır'da Ermeni mezalimine tanık olanlar, Ermeni soykırımı iddialarının gerçeği yansıtmadığını bildirdiler. 
     AA muhabirinin edindiği bilgiye göre, Sona Cıyrıklı 110 , Binnet Karaduman 106 , Zehra Sadak 110 Ermeni mezaliminin canlı tanıkları olarak Iğdır'da yaşıyorlar. 
     Ermenilerin toplu olarak Türkleri katlettiği dönemde henüz çocuk yaşlarda olan Sona Cıyrıklı, ''Ermeniler, çocuk yaşlı demeden herkesi kırdı geçirdi'' dedi. 
     Nüfus kayıtlarına göre 95, kendi ifadesine göre ise 110 yaşında olan Cıyrıklı, Ermeni mezalimini iyi hatırladığını söyledi. Iğdır'ın merkeze bağlı Erhacı Köyü'nde yaşadıklarını, köylerine gelen Ermenilerin Türkleri öldürmeye başladığı sırada annesi ile kaçarak saklandıklarını anlatan Cıyrıklı, yaşadıklarını anlatırken gözyaşlarına hakim olamadı. 
     Annesiyle daha sonra İran'a gittiklerini, savaş sonrası ise yurda döndüğünü dile getiren Cıyrıklı, şunları söyledi 
     ''Ermenilerin halkımıza yaptıklarını unutamıyorum. Çoluk çocuk, yaşlı demeden herkesi öldürdüler. Samanlıklara köyün gençlerini toplayarak yaktılar. Katliamı Türkler değil, Ermeniler yaptı.'' 
     
     ''ERMENİLER, ASKERLERLE DEĞİL, SİVİL HALK İLE SAVAŞTI'' 

     Iğdır'ın Tuzluca İlçesi'ne bağlı Gedikli Köyü'nde Ermeni zulmüne uğrayanlardan Zehra Sadak, ''Ermeniler, askerlerle değil, sivil halk ile savaştı'' dedi. 
     Gedikli Köyü'nde toplu katliamlar yapıldığını anlatan Sadak, Ermenilerin çok acımasız olduğunu dile getirdi. 
     Esirlerin, bedensel ve zihinsel engellilerin bile şehit edildiğine dikkati çeken Sadak, şunları kaydetti 
     ''1919'larda köyümüze gelen Ermenilere karşı genç erkekler büyük bir direniş gösterdi. Ancak onların elinde çok iyi silahları vardı. Bizimkilerde ise silah yoktu. Köyde kurtulan çok az kişi oldu. Babamın gözümün önünde öldürülmesini ise hiç unutamıyorum. Ermeniler, köyün en zengini olan babamı köy meydanına çağırdılar. Onların saldırı ve hakaretlerine karşılık vermek isteyince, babamın gözünü bıçakla oydular. Daha sonra dayımın kızı bizi kaçırarak köyün aşağısındaki su deresinin içine gizlendik. 4 gün aç susuz burada kaldık. Ermeniler daha sonra köyü terk edince, döndüğümüzde evlerin damlarında yakınlarımızı ölmüş halde bulduk.'' Ermeni katliamına uğrayan köylerden Koçkıran Köyü'nden Binnet Karaduman da 106 Ermeni mezalimine uğrayan tüm köylerde toplu katliam yapıldığını anlatıyor. 
     Ermenilerin, özellikle askerlerin olmadığı kırsal yerleşim yerlerinde katliam yaptığına işaret eden Karaduman, ''Bizim köyde herkesi camiye toplayıp toplu halde öldürdüler. Genç kız ve gelinleri de Ermenistan'a kaçırdılar. Bizleri soykırım yapmakla suçlayanların, bu yaptıklarını herkese anlatılması gerekir. Asıl katliamı onlar yaptılar. Türkler sadece canlarını kurtarmak için mücadele etti.'' 
     
</TEXT>
</DOC>
