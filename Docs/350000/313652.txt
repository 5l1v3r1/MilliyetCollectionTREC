<DOC>
<DOCNO> 313652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/magazin/mag00.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zengin gençlerin eğreti gelini var' 
</HEADLINE>
<TEXT>


Birsen Altuntaş 
Deniz Akkaya, Atıf Yılmaz'a niye bunak dedi Eğreti gelin nedir, modern hayattaki yeri ne Nurgül Yeşilçay neyin bunalımını yaşadı Hülya Avşar hangi konuda haksız 79 yaşındaki Yönetmen Atıf Yılmaz'la son filmi 'Eğreti Gelin' hakkında konuştuk... 

Atıf Yılmaz'ın 115'inci filmi 'Eğreti Gelin', 18 Şubat'ta seyirciyle buluşacak. 79 yaşını devirmesine rağmen, kendisini 'genç yönetmenler' sınıfında gördüğünü belirten Yılmaz'la, 1 milyon seyirci toplamasını beklediği 'Eğreti Gelin'i ve yeni Türk sinemasına bakışını konuştuk 

Deniz Akkaya, 'Eğreti Gelin' rolünün kendisinden habersiz Nurgül Yeşilçay'a teklif edildiğini söyleyerek, durumu yaşlılığınıza bağladı. Niye karar değiştirdiniz 
Aslında Hülya Avşar'ın oynamasını istedim. Güzellik ve yeteneğiyle Türkiye'de bu rolü canlandıracak en iyi oyuncu Hülya'ydı ama çocuğundan dolayı İstanbul dışında uzun süre kalamayacağını söyledi. Deniz Akkaya'yla çalışmaya karar verdiğimizde, Deniz kendisini geliştirmek için çok çalıştı. Kızcağız bizi çok bekledi ama çekimlere başlayacağımız dönemde onun başka işleri vardı. İnşallah ilerde birlikte çalışırız. O da bu nedenle bana yaşlı, bunak demiş galiba. Anlayışla karşılamış yani Gülüyor . Sonunda Nurgül'de karar kıldım. Çok da iyi isabet etmişim. 

Yeşilçay, rolü için porno film seyrettiğini söylemişti, ancak filmde aşırı sahneler yok... 
Nurgül ne istesek yapmaya hazırdı ama Türk toplumu tutucu bir toplum, bu daha çok kadınlar için yapılmış bir film, aileler gidecek. Aşırı şeyler insanları rahatsız eder. Bu arada Nurgül, çekimlerde hamile olduğu için meğer bunalımlı bir dönem geçiriyormuş. "Çocuk oldu. Evlensem mi, evlenmesem mi, aldırsam mı " ikilemlerini yaşamış. 

Nurgül sıradan mankenlerin zengin playboylara eğreti gelinlik yaptığını söyledi. Siz bu fikre katılıyor musunuz 
Evet, mesela bugün 26 yaşında bir kız arkadaşımız, 18 - 20 yaşında zengin çocuğuyla ilişki kurabiliyor, ona bir nevi cinselliği öğretiyor. Çocuk daha sonra onunla değil, kendi sınıfından biriyle evleniyor. Bu Türkiye'de yıllardır adı konulmamış bir şey. Zengin evlere besleme kızlar alınır. O kızlar evin oğluyla yatar, çoğu zaman çocuğu olur. Eğreti Gelin kitabının yazarı Şükran Kozallı, 'Bu saygın bir eğitim' diyor. Filmde Doğu ve Batı kültürü arasındaki çatışma da var. Çünkü eğreti gelin öğretisini Kuran'ı Kerim'deki ayet ve hadislere göre yapıyor. Çocuk ise lisede pozitif ilimler okuyor. 

'Genç yönetmenler sinemayı zenginleştirdi' 

Türk sinemasını nasıl buluyorsunuz Hülya Avşar da 'Sanatsal filmler emek israfı' dedi mesela... 
Türk sineması iyiye gidiyor, salon sayısı artıyor. Genç yönetmenler Nuri Bilge Ceylan, Zeki Demirkubuz, Yeşim Ustaoğlu, Derviş Zaim, Serdar Akar birbirinden farklı olan kendi tarzlarıyla sinemayı zenginleştirdiler. Marjinal filmler yapılmadıkça bu sanat geriye gider. Oysa bizim kuşakta herkes birbirine benzeyen filmler yapıyordu. Bu nedenle Hülya Avşar'ın görüşüne katılmıyorum. Ayrıca sinemada artık starlık sisteminin yerine, proje ve yönetmenin önemli olduğu sağlıklı bir sistem geldi. Starın da şimdi ki avantajı projeyi televizyon kanallarına daha rahat satmaya yardımcı olması. 


</TEXT>
</DOC>
