<DOC>
<DOCNO> 310660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/axspo01.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedefsiz olmaz' 
</HEADLINE>
<TEXT>


Çalımbay, Malatya galibiyetiyle mutlu olduklarını belirtti, "Kalan maçlarımızı da kazanmak istiyoruz" dedi. Üçlü defansa dönen genç çalıştırıcı, Beşiktaş'ın gol yeme sorununa çare aradığını söyledi 

ORHAN YILDIRIM 


Tribünleri selamladı 
CEZASI nedeniyle taraftarıyla 58 gün sonra buluşan Beşiktaş, yeni Teknik Direktörü Rıza Çalımbay'ı da bağrına bastı. Maç öncesinde Çalımbay'a büyük destek veren Siyah - Beyazlı seyirci, eski futbolcusu, yeni hocasını, "Büyük Kaptan, yuvana hoş geldin" diyerek karşıladı. Rıza hoca da tribünleri selamlayarak Beşiktaş taraftarına karşılık verdi. Kendisi ve futbolcuları için çok zor bir maça çıktıklarını söyleyen Çalımbay, ilk günden sistemi değiştirdi, 3-5-2'ye dönerek takımın zaaflarını azalttı. 

'Daha iyi olacağız' 
BEŞİKTAŞ'IN en büyük probleminin, basit gol yemekten kaynaklandığını ifade eden Çalımbay, "Zaten bol pozisyon bulan bir takımız. Sahadaki bu takıma İbrahim, Çağdaş, Mustafa ve Emre katıldığında daha da iyi olacak" yorumunu yaptı. Siyah - Beyazlılar'ın hedefsiz olamayacağını da vurgulayan Rıza hoca, her maçı kazanmayı amaçladıklarını belirtti. Sergen'i daha iyi duruma getirmeye çalışacaklarını da söyleyen genç hoca, "Ahmed Hassan ve Ahmet Dursun ile daha da iyi olacağız" dedi. 

Tanıdık alacak 
ZAMAN sorunu nedeniyle transferde sıkıntılarının bulunduğunu belirten Rıza Çalımbay, "Devre arasında gelebilseydim, gerekli transferleri yapabilirdim. Şu anda takviye yapmamız zor" diye konuştu. Rıza hoca şöyle devam etti "Rize'den ancak bir oyuncu almak isterim. Çünkü o takımın da bir düzeni var. İki futbolcu gitse, bu bozulur. Fenerbahçe ile oynayacakları maçın ardından konuşacağız. Koray mı gelir, Kürşat mı, Beşir mi ona bakacağız." 

Sıra Rize'de 

RIZA Çalımbay, maçtan hemen sonra Rizespor'un kampına gidip, oyunculara moral vermeye çalıştı. Tecrübeli hocanın yardımcılarıyla birlikte kampa gelmesi Fenerbahçe maçı öncesi eski öğrencilerinde doping etkisi yarattı. 

Şahin ders verdi 

Başbakan Yardımcısı ve Devlet Bakanı, "Centilmenlik isterken, kendimiz centilmen olmalıyız. Bunun ilk basamağı, bana göre, verdiğiniz sözü tutmaktır" diyerek, panele katılmayan Abdülkadir Aksu ve Levent Bıçakcı'yı eleştirdi 

Kartal'dan "şiddet" paneli 
BEŞİKTAŞ'IN düzenlediği "Sporda şiddetin önlenmesi" konulu panel, dün İstanbul'da yapıldı. Başbakan Yardımcısı ve Devlet Bakanı Mehmet Ali Şahin, panelde"Başkalarından centilmenlik isterken, kendimiz centilmen olmalıyız. Bunun ilk basamağı verdiğiniz sözü tutmaktır" dedi. Şahin, Futbol Federasyonu Başkanı Levent Bıçakcı ile İçişleri Bakanı Abdülkadir Aksu'yu eleştirdi, "Eğer söz verdilerse gelmeleri gerekirdi" diye konuştu. 

Emniyet'ten ilginç yaklaşım 
GAZİANTEP Emniyet Müdürü Feyzullah Arslan, olumsuz hareketlerin empoze edilmesinin şiddeti körüklediğini belirtti, "Amigolar benden 10 kat daha iyi yaşıyor" diyerek çarpıcı bir örnek verdi. İstanbul Emniyet Müdürü adına toplantıya gelen Halil Yılmaz da güvenliğin ilginç bir boyutuna dikkat çekip, şunları söyledi "5 bin polisin 50 bin kişinin güvenliğini sağlamak için görevlendirilmesi, 12 milyonluk İstanbul'u riske sokmaktır." 

Özhan Canaydın'a eleştiri 
UEFA Asbaşkanı Şenes Erzik ise şiddetin önlenmesinin, UEFA kriterlerine uyulmasıyla doğru orantılı olduğuna dikkat çekti, en büyük sorunun sürekli küfür olduğunu belirtti. Beşiktaş Başkanı Yıldırım Demirören de, adli bir olay nedeniyle verilen cezayı kabullenmelerinin, suçluluk duygusundan değil, tekrar yaşanmamasını istemelerinden kaynaklandığını söyledi. Bıçakcı'yı koruyan Demirören, Galatasaray Başkanı Özhan Canaydın'ı ise eleştirdi. 

Bosque'nin gözyaşları 

Beşiktaşlı futbolcuların yanında sadece beş dakika kalabilen İspanyol çalıştırıcının, vedalaşma sırasında ağladığı, Carew'in de hocasına eşlik ettiği öğrenildi 

'Kalbim sizle atacak' 
TEKNİK Direktörlük görevini Rıza Çalımbay'a bırakan Vicente del Bosque'nin, önceki gün futbolcularla vedalaşmasında gözyaşlarını tutamadığı öğrenildi. Ümraniye'ye giderek Siyah - Beyazlılar ile buluşan İspanyol çalıştırıcının, "Sizleri unutmayacağım. Kalbim hep sizlerle atacak" demekle yetinip, ağlamaya başladığı ifade edildi. Oyuncularıyla beş dakika görüşen Bosque'nin bu sözleri karşısında, Carew de gözyaşlarını tutamadı. 

Demirören'den davet 
BOSQUE'NİN İstanbul'da en iyi şekilde ağırlanılmasını sağlayan ve İspanyol teknik adama bir otomobil tahsis eden Beşiktaş Başkanı Yıldırım Demirören, eski çalıştırıcısını dünkü Malatyaspor maçına davet etti. Siyah-Beyazlılar'ın eski Teknik Direktörü, Demirören'den özür dileyerek bu daveti kabul edemeyeceğini belirtti. Bir hafta daha Türkiye'de kalacak olan Bosque, gelecek hafta sonu ülkesine dönecek. 


</TEXT>
</DOC>
