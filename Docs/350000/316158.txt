<DOC>
<DOCNO> 316158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo35.html </URL>
<DATE> 2005/02/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hagi'den medyaya 'terör' sitemi...- 
</HEADLINE>
<TEXT>

     Galatasaray Teknik Direktörü Gheorghe Hagi, antrenmanlarda oyuncularına yönelik yüksek sesle yaptığı uyarıların medyaya yansıma şekline tepki gösterdi. 
     Sarı-kırmızılı teknik adam, kulübün resmi internet sitesinde yaptığı açıklamada, takımın yaptığı taktik çalışmalarda futbolcularıyla kurduğu iletişim ve onlarla arasındaki davranış şeklinin, medya tarafından kamuoyuna değişik şekilde yansıtıldığını ifade ederek, ''Oyuncularıma antrenman sırasında yapmakta olduğum uyarılar basında 'terör' olarak tanımlanmıştır. Bir antrenörün, taktik antrenmanda oyuncularını uyarması doğaldır'' dedi. 
     Kendisi için son derece normal şartlar altında geçen çalışmanın, bugün bazı medya organlarında ''Hagi terör estirdi'' başlıklarıyla yer almasının düşündürücü olduğunu savunan Rumen çalıştırıcı, şöyle devam etti 
     ''Futbola hiç yakışmayan terör kelimesinin, benim adım ile birlikte anılması ise şahsımı son derece üzmüş bulunmaktadır. Çalışmamız ile ilgili yapılan yorumların, sporla hiçbir ilgisinin bulunmadığını tekrarlamak ve 'terör' kelimesinin futbola ve de camiamıza çok uzak bir kavram olduğunu bir kez daha hatırlatmak isterim.'' 
     
</TEXT>
</DOC>
