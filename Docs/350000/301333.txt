<DOC>
<DOCNO> 301333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo11.html </URL>
<DATE> 2004/12/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Diyarbakırspor Tunuslu 3 oyuncuyla ilgileniyor... 
</HEADLINE>
<TEXT>

     Diyarbakırspor, Tunuslu 3 oyuncuyu izlemeye aldı. 
     Diyarbakırspor Kulübü Başkanı Ahmet Göksu, yaptığı açıklamada, transfer çalışmalarını hem yurtiçinde, hem yurtdışında sürdürdüklerini belirterek, bu kapsamda menajer İsmet Yılmaz'ı oyuncu izlemek üzere Tunus'a gönderdiklerini söyledi. 
     Oyuncuları Sertan ile yollarını ayırdıklarını bildiren Göksu, ''Eksiklerimizi gidermek için transfer çalışmalarına büyük önem veriyoruz. Menajer Yılmaz'ın ilk izlenimleri olumluymuş. Zaman içerisinde belli olacak. Türkiye'de bazı oyuncuları takip ediyoruz. Petkov da bunlar arasında yer alıyor. Ama henüz anlaşma yok'' dedi. 
     Göksu, oyuncuları Sinan Kaloğlu'nun Güney Asya'da tatilde olduğunu belirterek, ''Kendisine ulaşamadım, ancak menajeriyle görüştüm. Deprem bölgesine çok yakın değilmiş. Ama depremi hissetmiş. Olumsuz bir şey olmadığını öğrendik ve rahatladık'' diye konuştu. 
     
</TEXT>
</DOC>
