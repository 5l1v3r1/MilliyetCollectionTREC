<DOC>
<DOCNO> 334014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonspo07.html </URL>
<DATE> 2005/04/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Derbide geniş güvenlik önlemleri alınacak... 
</HEADLINE>
<TEXT>

     Birinci Süper Futbol Ligi'nde Fenerbahçe ile Beşiktaş arasında yarın yapılacak derbi maçta geniş güvenlik önlemleri alınacak. 
     Fenerbahçe Şükrü Saracoğlu Stadı'nda saat 19.00'da başlayacak derbi için yarın saat 13.00'den itibaren önlemler alınmaya başlanacak ve stat kapıları saat 14.30'dan itibaren taraftarlara açılacak. 
     Maç bileti olmayan seyirciler stat çevresinde, arama noktasından içeriye alınmayacak. 
     Fenerbahçe Şükrü Saracoğlu Stadı'nın numaralı tribününde süren inşaat nedeniyle 36 bine düşen kapasitenin yüzde 5'i olan 1800 kişilik yer siyah-beyazlı taraftarlara ayrıldı. Beşiktaşlı taraftarlar karşılaşmayı numaralı tribünün sağ köşesinde kendilerine ayrılan bölümde izleyebilecek. 
     Maç öncesi, sırası ve sonrasında toplam 2 bin 700 emniyet mensubunun görev yapacağı derbi maçta, stat içinde Fenerbahçe Kulübü'ne ait 54 kamera ve 4 polis kamerası kullanılacak. 
     
</TEXT>
</DOC>
