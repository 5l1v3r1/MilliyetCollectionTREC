<DOC>
<DOCNO> 311191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/guncel/gun02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak mezarlık tazminatı 
</HEADLINE>
<TEXT>


İstanbul'da özel araziye 55 kişinin defnedildiği ortaya çıktı. Arazi sahipleri, 8 milyon YTL 8 trilyon lira tazminat alacak 

ŞENOL DEMİRCİ İstanbul 

İstanbul Büyükşehir Belediyesi Mezarlıklar Müdürlüğü'ne bağlı Kanlıca Mezarlığı'nın 20 metre yanındaki özel araziye, aralarında eski MGK Genel Sekreteri Emekli Orgeneral Doğan Bayazıt'ın da bulunduğu 55 kişinin defnedildiği ortaya çıktı. Arazi sahiplerinin açtığı davada mahkeme "kamulaştırmasız el atma" gerekçesiyle yaklaşık 8 milyon YTL 8 trilyon lira ödenmesine karar verdi. Kararı temyiz eden Mezarlıklar Müdürlüğü de bölgenin SİT alanı kapsamında olduğunu savundu. 
Yanlışlığın 1998 - 2004 yılları arasında meydana geldiği, 267 metrekarelik arsaya gömü yapıldığı belirlendi. Arsa sahipleri Hasan Cihan ve Özkan Can Ateşoğlu kardeşler, İstanbul Büyükşehir Belediyesi tarafından 2100 metrekare taşınmaza kamulaştırmasız el atıldığı gerekçesiyle ayrı ayrı dava açtı ve işgal edilen her metrekare için 3 bin YTL istedi. Mahkeme, arsanın metrekare birim değerinin 1750 YTL olarak belirledi. Dava sonucunda kardeşlere ödenecek rakam, faizleriyle 8 milyon YTL'yi buldu. 

'Burası SİT alanı' 
Kararı temyiz edeceklerini kaydeden Mezarlıklar Müdürü Adem Avcı, mezarları 7 Şubat'tan itibaren 20 metre ötedeki kendi yerlerine taşıyacaklarını belirtti. Avcı, şunları söyledi "Kanlıca Mezarlığı'nda 20 metre ötede yerimiz varken, vatandaşın mezarlığına gömü yapılmış. Haliyle vatandaş dava açmış. Ancak bu işin görünen yüzü. Mahkeme karar verirken, idarenin yanlış uygulamasını göze aldı. Ancak arazinin geri kalan kısmının eğiminden dolayı arazinin tamamına işgal kararı veriliyor. Yani, arazinin toplamı 2 dönüm ancak 267 metrekaresi mezarlık alanı. Burası hem yeşil saha, hem öngörünüm, hem SİT alanı. Özetle araziyi alan kişi çivi dahi çakamaz." 

Generalin de mezarı var 

TAHLİYE kararı çıkarılan mezarlar arasında Bayazıt ailesinin aile kabristanı da var, 1999'da ölen Doğan Bayazıt'ın kardeşi, emekli Deniz Kuvvetleri Komutanı Vural Bayazıt, "Bu yerler işgal edilmişse, bugüne dek neden ortaya çıkmamışlar" diye sordu. 


</TEXT>
</DOC>
