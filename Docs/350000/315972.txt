<DOC>
<DOCNO> 315972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yasam/axyas01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çip'li piyade .. 
</HEADLINE>
<TEXT>


Pentagon, 10 yıl içinde robotları orduya 'alacak'. Düşünüp tepki verecek robot askerler, 'insandan' çok daha ucuza mal olacak 

DIŞ HABERLER SERVİSİ 

ABD Savunma Bakanlığı Pentagon, 10 yıl içinde robotların Amerikan ordusunun en önemli savaşçı gücü haline gelmesini planlıyor. 
New York Times gazetesinin haberine göre, 'Geleceğin Savaş Sistemleri' adlı proje için, 127 milyar dolarla ABD, tarihinin en büyük askeri ihalesini açacak. Ordudaki dönüşüm, Pentagon bütçesini yüzde 20 artırarak, gelecek yıl için öngörülen 419.3 milyar dolarlık rakamı, savaş giderleri hariç, 2010'da 502.3 milyar dolara çıkaracak. 

'Piyadeler' hazır 
New York Times, robot askerlerin zaman içinde tıpkı insanlar gibi düşünerek tepki vereceğine, ancak ilk etapta uzaktan kumanda edilecek robot askerlerin, bu açıdan ölümcül oyuncaklara benzeyeceğine işaret etti. 
Haberde, piyade olarak görev yapacak bazı robot prototiplerinin şimdiden hazır olduğu da yer aldı. 
Pentagon'un emeklilik ücretlerini ödeyemediği askerlerine 653 milyar dolar borcu bulunduğunu da hatırlatan gazete, bakanlığın rakamlarına göre, bir askerin Amerikan ordusuna ortalama maliyetinin 4 milyon dolar olduğunu, bir robot askerin maliyetinin ise bunun 10'da 1'inden az olacağını yazdı. 



</TEXT>
</DOC>
