<DOC>
<DOCNO> 308211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun19.html </URL>
<DATE> 2005/01/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rum yönetimi DİSİ'nin Ankara ziyaretine karşı değil 
</HEADLINE>
<TEXT>

     Züleyha Karaman bildiriyor Rum yönetimi sözcüsü Kipros Hrisostomidis, Rum hükümetinin, ana muhalefet Demokratik Seferberlik Partisi'nin DİSİ aldığı herhangi bir karara karşı çıkma gibi bir niyet bulunmadığını, bu çerçevede AK Parti'nin davetiyle Ankara'ya gitmesine de karşı olmadığını söyledi Rum haber ajansına göre Hrisostomidis, ''bununla birlikte DİSİ Başkanı Anastasiades'in Ankara'da Başbakan ve Dışişleri Bakanı ile Kıbrıs sorunu konusunda resmi görüşmeler yapmasının kabul edilemeyeceğini'' belirtti. 
     Konuyla ilgili soruları yanıtlayan Rum sözcü, ''DİSİ'nin Ankara'da resmi temaslar yapmasının yakışık almayacağını, ancak hükümetin resmi görüşlerini ortaya koyarsa bunda bir sakınca görmediğini'' ifade etti ve ''DİSİ'nin bu konuda alacağı kararın bu partiyi ilgilendirdiğini'' kaydetti. 
     Kipros Hrisostomidis, ''Hükümet karışmayacak. Bu, Avrupa Halk Partisi'nin üyesi olan bir siyasi partinin aldığı karardır. Hükümetin, DİSİ'nin kararlarına ve konuyu ele alış şekline ne karışma, ne de görüş belirtme niyeti vardır'' diye konuştu. 
     
     DİSİ LİDERİ ANASTASİADES'İN AÇIKLAMASI 
     Rum ana muhalefet Demokratik Seferberlik Partisi DİSİ Başkanı Nikos Anastasiades de, DİSİ heyetinin Ankara'ya yapacağı ziyaretle ilgili olarak, şöyle konuştu 
     ''Umarım ziyaretim yararlı olur. Bu daveti almaktan memnuniyet duyduk. Bu ziyaret bize Türkiye'de iktidarda olan partiyle diyalog şansı verecektir. DİSİ ve AK Parti ilişkilerin güçlendirilmesi konusunu daha önce görüşmüşlerdi. Ankara'ya gidecek heyet, ziyaret programımız belli olduktan sonra DİSİ siyasi bürosu üyelerinden oluşacak. İki parti de Avrupa Halkın Partisi toplantılarında ek görev yapacak.'' Anastasiadis, Şubat ayının ilk günlerinde başlayacak Ankara ziyareti öncesinde Rum yönetimi lideri Tasos Papadopulos'la görüşeceğini söyledi. 
     Anastasiades, ''Kıbrıs Cumhurbaşkanı veya yasal Kıbrıs Rum liderliğiyle ilgili görüşlerimizi hiçbir şekilde değiştirmeye niyetimiz yok. DİSİ, cumhuriyetin kurumlarına ve iç politikada farklı görüşlerimiz olmasına rağmen 'Kıbrıs'ın çıkarlarına saygılıdır'' diye konuştu. 
     
     HEYET BAŞKANI HENÜZ BELLİ DEĞİL 
     DİSİ Siyasi Bürosu, çarşamba günü yaptığı toplantıda, oybirliğiyle AK Parti'nin daveti üzerine Ankara'yı ziyaret etme kararı almıştı. 
     Şubat başında Ankara'ya gidecek heyete DİSİ Başkanı Nikos Anastasiades'in mi, yoksa başkasının mı başkanlık edeceği henüz kesinlik kazanmadı. 
     DİSİ Sözcüsü Tasos Mitsopulos, ''buna zamanı gelince karar verileceğini'' ifade ederek, bunun programa ve yapılacak temasların düzeyine bağlı olacağını kaydetti. 
     Mitsopulos, ''Mümkün olabilecek en yüksek siyasi seviyede görüşmelerin yapılması yönündeki arzumuzu dile getirdik. Bu Sayın Başbakan Recep Tayyip Erdoğan'ın programına da bağlıdır'' diye konuştu. 
     Ziyaret tarihinin yakın zamanda bildirileceği ifade edilirken, heyetin nihai olarak kimlerden oluşacağının, tam ve resmi programa karar verilmesinin ardından açıklanacağı belirtildi. 
     Ankara ziyareti öncesi DİSİ'den bir heyet, 26-28 Ocak tarihleri arasında Yunan siyasi liderliğiyle görüşmek üzere Atina'yı ziyaret edecek. 
     DİSİ heyetinin, ayrıca İstanbul'da Patrik Bartholomeos ile görüşmeyi planladığı bildirildi. 
     Bu arada, Rum Ulusal Konseyi'nin bu akşam yapacağı toplantıda, DİSİ'nin Ankara ziyareti de gündeme gelecek. 
     
</TEXT>
</DOC>
