<DOC>
<DOCNO> 315473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo15.html </URL>
<DATE> 2005/02/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Konyaspor'da hedef 4 maçta 12 puan... 
</HEADLINE>
<TEXT>

     Haftalar sonra kendi sahasında aldığı galibiyetle moral toplayan Konyaspor, İstanbulspor maçıyla birlikte 4 haftada 12 puan hedefliyor. 
     Konyaspor Futbol Şubesi Sorumlusu Mehmet Bezirci, 5 haftadır kendi sahalarında kazanamadıklarını anımsatarak, son hafta Samsunspor'a karşı alınan galibiyetin futbolcuların moralini yükselttiğini söyledi. 
     Kendi sahalarında kazanamama fobisini yendiklerini ifade eden Bezirci, bundan sonra hedeflerine ulaşmak için her maça final havasında çıkacaklarını bildirdi. 
     Bezirci, yaptıkları yerinde transferlerle takımda rekabeti getirdiklerini vurgulayan Bezirci, şunları kaydetti 
     ''Bütün futbolcularımız formda. Sakatlığı geçen Altan da oynamaya hazır. Özellikle orta sahamız çok iyi. Futbolcular arasında 11'e girme rekabeti iyi oyunu getiriyor. Son hafalarda ortaya koyduğumuz etkili futbolu, Samsunspor'a attığımız 3 golle süsledik. Önümüzdeki 4 haftada 12 puan hedefliyoruz.'' Bezirci, deplasmanda yapacakları İstanbulspor maçı hazırlıklarının sürdüğünü belirterek, ''Takımda yakalanan olumlu hava sevindirici. İstanbul'dan 3 puanla dönerek, çıkışımızı sürdürmek istiyoruz'' dedi. 
     
</TEXT>
</DOC>
