<DOC>
<DOCNO> 323813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur59.html </URL>
<DATE> 2005/03/14/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nden sağlığa destek... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Büyükşehir Belediyesi'nce yapılan 3 hastaneyi Sağlık Bakanlığı'na devredeceklerini bildirdi. 
     Topbaş, 14 Mart Tıp Bayramı nedeniyle Büyükşehir Belediyesi'nin Florya'daki Sosyal Tesisleri'nde doktorlara yemek verdi. 
     Yemekte konuşan Topbaş, İstanbul'da eğitim, sağlık ve güvenlik başta olmak üzere kentin tümünü ilgilendiren sorunların çözümüne Büyükşehir Belediyesi olarak katkı sunmaya çalıştıklarını söyledi. 
     Bu çerçevede Büyükşehir Belediyesi tarafından yapılan ancak işletmeye açılmamış olan Kağıthane, Pendik ve Tuzla'daki 3 hastaneyi Sağlık Bakanlığı'na devredeceklerini bildiren Topbaş, ''Bizde kurum taassubu yok. Amaç vatandaşa hizmet. Tahsis için hazırlıklar yapılıyor'' dedi. 
     Gıda denetimi konusunda da Tarım İl Müdürlüğü'yle işbirliği içinde olacaklarını belirten Topbaş, şunları kaydetti 
     ''İstanbul Valiliği gıda denetimi konusunda bizden yardım istedi. İçinde zabıta ve sağlık memuru olan 5 araç, Tarım İl Müdürlüğü ekipleriyle 2 hafta sahte rakı başta olmak üzere gıda denetimi yapacak. Gıda konusuna görev alanımız farklı diye bakamayız. İstanbulluların sağlıklı ve güvenli yaşamını sağlamak zorundayız.'' 
     
     GASPA KARŞI SÖZLEŞMELİ ZABITA 
     İstanbul Büyükşehir Belediye Başkanı Kadir Topbaş, kentte özellikle gasp, kapkaç, taciz ve vatandaşı rahatsız eden her konuda İstanbul Valiliği'ne destek olmak amacıyla İçişleri Bakanlığı'ndan sözleşmeli zabıta alma konusunda talepte bulunduklarını açıkladı. 
     Zabıtaların kent denetimi için de kullanılacağını ifade eden Topbaş, ''Kent güvenliği için bunu özellikle düşünüyorum. Emniyet ve Valiliğe destek mahiyetinde kentlinin huzurlu yaşamasını sağlayacak bir çalışma için bu adımı attık. Talebimizi olumlu karşıladılar. İnşallah kısa sürede böyle bir yasal düzenleme yapılır. İstanbul'u bu sıkıntılardan kısa sürede kurtarmayı hedefliyoruz'' şeklinde konuştu. 
     TEDAŞ Genel Müdürü ile de İstanbul'un ana caddeleri, meydanlar ve sahillerin 24 saat aydınlık olması için mutabakata vardıklarını anlatan Topbaş, ''Işıl ışıl aydınlık, güvenli, özgür, dünyaya açık bir kent oluşturmayı hedefledik. Bunu yapıyoruz'' diye konuştu. 
     Geceye katılan İstanbul Valisi Muammer Güler de, sağlık çalışanlarının Tıp Bayramı'nı kutladı. 
     
</TEXT>
</DOC>
