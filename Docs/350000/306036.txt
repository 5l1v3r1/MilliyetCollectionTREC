<DOC>
<DOCNO> 306036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/bila.html </URL>
<DATE> 2005/01/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zirve ve Abizaid 
</HEADLINE>
<TEXT>


Ankara iki gündür Irak konusuna yoğunlaşmış durumda. 
Türkiye-Irak-ABD arasında güvenlik zirvesi gerçekleştirildiği gibi ABD Merkez Kuvvetler Komutanı General John Abizaid de Ankara'da temaslarda bulundu. 
Zirvede alınan kararların detayları da, General Abizaid'in temaslarına ilişkin bilgiler de yansımaya başladı. 
Önce zirveye bakalım... 
Türk heyetine Türkiye'nin Irak Özel Temsilcisi Büyükelçi Osman Korutürk'ün başkanlık ettiği zirvenin kararlarından Ankara memnun. Dışişleri'nce, zirvenin en önemli özelliği, daha önce ABD ile ikili yapılan bu görüşmelere Irak'ın da katılmış olması. Türkiye ile Irak yönetimi arasında doğrudan işbirliğine olanak sağlayan ve uluslararası hukuk zemini yaratan bu gelişmenin Ankara'nın beklentilerini karşılaması yönünde katkısı olacağı düşünülüyor. Nitekim, Irak heyetinin bu yönde bir hazırlıkla Ankara'ya geldiğine vurgu yapılıyor. 
Bu çerçevede zirvede alınan kararlar şöyle özetleniyor 
1- Türkiye ile Irak arasında suçluların iadesine olanak sağlayan hukuki zeminin bulunduğu karşılıklı olarak saptandı. 1989 yılında Türkiye ile Irak arasında imzalanan hukuki yardımlaşma anlaşmasının 1995 yılında yürürlüğe girdiği ve halen geçerli olduğu belirlendi. Bunu Irak heyetinde Adalet Bakanlığı'nı temsil eden üye de teyit etti. 
2- ABD heyeti PKK-KONGRA GEL mensuplarını yakalasa bile bunu doğrudan Türkiye'ye değil, hukuken Irak yönetimine teslim edebileceğini belirttiği için Türkiye ile Irak arasında bu anlaşmanın bulunması hukuki sorun bulunmadığını gösterdi. 
3- Kuzey Irak'ta güvenliğin sağlanması amacıyla Türkiye'nin bölgede güçlü bir GSM ağı kurması yeni belirlenen güzerg hta yol ve kontrol merkezleri yapılmasına katkıda bulunması kararlaştırıldı. 
4- Iraklılar sınır kontrolünü artırmayı ve geçişleri önlemeyi taahhüt ettiler. 
5- Mahmur kampının boşaltılması için baskı yapılması kararlaştırıldı. Bu kampta yaşayan, PKK-KONGRA GEL'le ilgisi olmayan vatandaşların Türkiye'ye dönmeleri halinde Pasaport Yasası'na muhalefetten muaf tutulacakları teyit edildi. 
6-PKK-KONGRA GEL'in kontrolündeki Irak'ta seçime girmeye hazırlanan Demokratik Çözüm Partisi'nin seçimlere katılmaması için Irak Yüksek Seçim Komisyonu nezdinde girişimde bulunulacağı taahhüt edildi. 
Zirvede bu kararlar alınırken, Merkez Kuvvetler Komutanı Abizaid'e de Türkiye'nin kaygıları iletildi. Dışişleri Bakanı Abdullah Gül'ün, Kerkük konusunda Abizaid'in dikkatini çektiği ve "Kerkük'te yapay demografik değişiklikler ciddi sonuçlar doğurur" uyarısında bulunduğu kaydedildi. Gül'ün, Türkiye'nin, Irak'taki seçimleri önemsediği, katılım yönünde çaba harcadığı ancak Sünni Arapların dışlanmışlık duygusuna itilmemeleri gerektiğini de ilettiği vurgulanıyor. 
Abizaid'in ise Türkiye'nin Irak konusundaki yaklaşımını paylaştıklarını, Irak'ın bütünlüğünü savunduklarını, mükemmel koşullar olmasa da Irak'ta seçimin yapılmasının yapılmamasından daha iyi olacağı görüşünde olduklarını aktardığı kaydedildi. Ayrıca, Abizaid'in İncirlik konusunda özel ve yeni bir talepte bulunmadığı, bu konuda sadece BM kararlarına atıfta bulunarak, lojistik ve insani amaçlarla İncirlik'in kullanılmasının faydalarına değinildiği belirtildi. 
General Abizaid'in Felluce'yle ilgili bilgi verirken de, operasyon yaptıklarında kentin yüzde 90'ının zaten boşaltılmış olduğunu, sadece direnişçilerle çatıştıklarını, kentte çok fazla işkence merkezi ve düzenekleri bulduklarını, bazı camilerde bile işkence odaları düzenlendiğini gördüklerini aktardığı kaydedildi. 
Dışişleri uzmanlarına göre Ankara, hem üçlü zirveden hem de Abizaid'in temaslarından memnun kaldı. 



</TEXT>
</DOC>
