<DOC>
<DOCNO> 342056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/guncel/gun06.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehditler İrtica, bölücülük ve aşırı sağcılık 
</HEADLINE>
<TEXT>


BARKIN ŞIK Ankara 

Milli Güvenlik Siyaset Belgesi'nin MGSB güncellenmesi çalışmalarında sona yaklaşıldı. Belgede, irtica, bölücülük ve aşırı sağcılık öncelikli tehdit değerlendirmesi olarak yerini korurken, Türkiye'nin AB ile üyelik müzakerelerine başlayacağı 3 Ekim öncesi Kıbrıs'ta başlatılacak yeni çözüm sürecini yakından ilgilendiren bir saptama da yer aldı. Belgede, Kıbrıs'ta Türkiye'nin 1960 Garanti Anlaşması'ndan doğan haklarının korunması ve Kıbrıs Türkü'nün adada azınlık statüsüne düşürülmemesi gerektiği vurgulandı. 

Tamamlanmak üzere 
Haziran ayında Milli Güvenlik Kurulu toplantısında ele alınacak MGSB yazım çalışmaları tamamlanmak üzere. Belgeye nihai halinin haziran başında verilmesi planlanıyor. MGK Genel Sekreterliği üst düzey kaynakları, hazırlanan yeni belgede bölücülük, irtica ve aşırı sağın belgede öncelikli tehdit değerlendirmesinde yer aldığını kaydetti. 
Belgede, Yunanistan ile ilgili değerlendirmede ise AB sürecine vurgu yapıldığı öğrenildi. Türkiye'nin AB sürecinde Ege'de anlaşmazlıklar yaşadığı Yunanistan ile güven artırıcı önlemleri hayata geçirdiği, istikşafi keşif amaçlı görüşmelerde bulunduğunu belirten bir MGK kaynağı, bu ülkeden Türkiye'ye yönelik tehdit bulunduğu yönündeki tespitlerin ikili ilişkilere yaramadığı değerlendirmesinde bulundu ve bu tespitin MGSB'de de yer alacağını kaydetti. 


</TEXT>
</DOC>
