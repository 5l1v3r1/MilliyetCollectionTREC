<DOC>
<DOCNO> 349947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun48.html </URL>
<DATE> 2005/06/08/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Fransa'da yeni hükümet, meclisten güvenoyu aldı... 
</HEADLINE>
<TEXT>

     Fransa’da yeni hükümet, meclisten güvenoyu aldı. 
     Başbakan Dominique de Villepin’in hükümet programını okumasının ardından yapılan güven oylamasında 363 "Evet", 178 "Hayır" ve 4 çekinser oy çıktı. 
     Başbakan Villepin, oylamadan önce yaptığı konuşmada, "Fransa’nın AB projesine bağlılığının devam ettiğini" belirtti ve "referandum sonucunun bunun tersi olarak yorumlanmaması gerektiğini" söyledi. 
     Yaptığı yaklaşık 1 saatlik konuşmanın yarısını işsizlik sorununa ayıran Villepin, hükümetin bu konuda "acil bir eylem planı" hazırladığını söyledi. 
     Başbakan, hükümetin 2006 yılı bütçesinde, yeni iş imkanları yaratılması için 4.5 milyar avro ilave kaynak ayıracağı sözünü verdi. 
     
     MUHALEFETTEN SERT ELEŞTİRİLER 
     Dominique de Villepin’in yaptığı konuşmadan sonra söz alan iktidardaki Halk Hareketi Birliği UMP sözcüleri, hükümeti destekler konuşmalar yaparken, muhalefetteki Sosyalist, Komünist ve Yeşil Parti sözcüleri ise yeni hükümeti, işsizlik sorununun çözülmesi konusunda ciddi ve somut öneriler getirmediği gerekçesiyle eleştirdiler. 
     Fransa’da ekonomik büyüme hızının düştüğünü ve bütçe açıklarının arttığını hatırlatan muhalefet sözcüleri, yeni hükümetin bir önceki sağcı hükümetten çok farklı politika uygulamasının mümkün olmadığını savundular. 
     Fransa’da AB Anayasası için düzenlenen referandumda "Hayır" oyu çıkmasının ardından Başbakan Jean-Pierre Raffarin istifa etmişti. 
     
</TEXT>
</DOC>
