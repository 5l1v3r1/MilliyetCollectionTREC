<DOC>
<DOCNO> 318073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/guncel/gun07.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarbayı ağlatan duruşma 
</HEADLINE>
<TEXT>


Oramiral İlhami Erdil'in davasında tanık olarak dinlenen Tersane Komutanlığı'ndan Yarbay Ahmet Dursun, "Komutanımızla çok iyi işler yaptık" diyerek ağladı 

TÜRKER KARAPINAR Ankara 

Eski Deniz Kuvvetleri Komutanı Oramiral İlhami Erdil'in kızı ve eşiyle birlikte yargılandığı davada tanık olarak dinlenen İstanbul Tersane Komutanlığı Satın Alma Komisyonu üyesi Yarbay Ahmet Dursun, "Komutanımızla Erdil'le Deniz Kuvvetleri'nin modernizasyonu konusunda çok iyi işler yaptık" dedikten sonra ağladı. 
Erdil'in, eşi Füsun Erdil, kızı Deniz Erdil, emir subay yardımcısı emekli Yüzbaşı Yalçın Kayatunç ve Deniz Erdil'in gizli ortağı olduğu iddia edilen Şirin Melek Özden'le birlikte "ihaleye fesat karıştırmak, görevi ihmal ve mal beyanında bulunmamak" suçlarından yargılandığı davanın görülmesine Genelkurmay Askeri Mahkemesi'nde devam edildi. Sanıkların katılmadığı duruşmada, tanık Dursun, "Bu kadar olumsuz şeyleri duyduktan sonra çok üzüldüm. Komutanımızla çok iyi işler yaptık" dedikten sonra ağladı. "Heyecanlanacak bir şey yok" diye Dursun'u sakinleştirmeye çalışan askeri h kim Albay Turgay Çağlar, tanığın ağlamasını sürdürmesi üzerine eliyle oturmasını işaret etti. Duruşma ertelendi. 


</TEXT>
</DOC>
