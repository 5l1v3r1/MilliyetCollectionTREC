<DOC>
<DOCNO> 326504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/siyaset/siy03.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'daki Türklere AKP destekli yeni yapı 
</HEADLINE>
<TEXT>


Başbakan Erdoğan, Almanya'da kurulan Avrupalı Türk Demokratlar Birliği'nden dini değil, insani faaliyetler istedi 

Güven Özalp - Brüksel 


AKP, yurtdışındaki Türkleri örgütleme amacıyla yeni bir oluşuma destek veriyor. Ağustosta Almanya'da kurulan Avrupalı Türk Demokratlar Birliği ATDB , önceki gün Brüksel'de Başbakan Recep Tayyip Erdoğan'ın katılımıyla kapalı bir toplantı gerçekleştirdi. 
Erdoğan, toplantıda Almanya, Belçika ve Hollanda'dan gelen üyelere konuşma yaptı. Erdoğan, kendilerinden önce benzer oluşumlara gidildiğini belirterek, "Bizden öncekiler yanlış zeminde hareket etti. Sizden dini kökenli değil, insani faaliyetlerde bulunmanızı istiyorum" dedi. Erdoğan, ATDB'den Türkiye'nin imajını yükseltecek bir yaklaşım içinde olmasını isterken, "Avrupa'da bunca Türk yaşıyor. Bir avuç Ermeni, bir PKK'li kadar sesimiz çıkmıyor" diye konuştu. İşadamı, akademisyen, gazeteci, hukukçu ve farklı meslek dallarından 50 kişinin kurduğu örgütün AKP'nin siyasi ve ekonomik desteğine sahip olduğu belirtiliyor. 

Yeni merkez 
Köln'de yeni bir merkeze taşınma hazırlığı içinde olan derneğin bu merkezin finansmanı konusunda da AKP'den destek aldığı ifade edildi. Her ne kadar AKP bu oluşuma destek verse de dernek üyelerinden AKP'yle fazla ilişki içine girmemesi ve gerçekleştirilen faaliyetlerde AKP adının kullanılmaması yönünde talepte bulunulduğu edinilen bilgiler arasında. 


</TEXT>
</DOC>
