<DOC>
<DOCNO> 313897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur13.html </URL>
<DATE> 2005/02/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye, doğal zenginliği ile dünya listesinde... 
</HEADLINE>
<TEXT>

     Türkiye, sahip olduğu doğal zenginliklerle dünyanın en önemli bölgeleri arasında gösterildi. 
     Merkezi ABD'de bulunan Conservation International Dünya Doğa Koruma Kurumu ve Türkiye'deki Doğa Derneği'nin ortaklaşa gerçekleştirdiği çalışma sonucunda, Türkiye'nin sahip olduğu biyolojik çeşitliliğin tescillendiği kaydedildi. 
     AA muhabirinin Doğa Derneği'nden aldığı bilgiye göre, Conservation International, Türkiye'deki biyolojik çeşitliliğin ve yok olma risk düzeyinin saptanması konusunda Doğa Derneği ile ortak bir çalışma yaptı. Conservation International, Türkiye coğrafyasını sahip olduğu biyolojik çeşitlilik açısından ''Dünyadaki 35 Önemli Doğal Bölge'' arasında gösterdi. 
     Yok olma tehdidi altındaki doğal zenginliklerin bir tür ''dünya mirası'' olarak gösterildiği çalışmada, bu bölgeler ''sıcak nokta'' ilan edilerek, buralardaki biyolojik çeşitliliğin devamının sağlanmasının dünya için taşıdığı değer vurgulanıyor. 
     
     ZENGİN, ANCAK YOK OLAN DOĞALAR 
     Bir bölgenin ''sıcak nokta'' ilan edilmesi biyolojik zenginliği ortaya koyarken, aynı zamanda yok olma riski taşıdığına dikkati çekiyor. 
     Bitki çeşitliliği açısından 2 binden fazla endemik türe dünyada sadece o bölgeye özgü sahip olan ve yaşam alanlarının yüzde 70'inden fazlasının yitirilmiş olduğu bölgeler ''sıcak nokta'' ilan ediliyor. Böylece dünyadaki doğal yaşam açısından çok önemli yer tutan bu bölgelerin daha fazla tahrip edilmesinin önüne geçilmeye çalışılıyor. 
     Doğa Derneği Genel Müdürü Güven Eken, yaptığı açıklamada, 2 bin 500'den fazla bitki türünün, bütün dünyada sadece ''Anadolu-İran Bölgesi'' adı verilen bölgede yaşadığını belirtti. 
     Bu bölgede aynı zamanda aralarında siyah-sarı renkleriyle dikkat çeken 4 semender türünün de yer aldığı çok sayıda bu bölgeye özgü, sürüngen ve memelinin bulunduğuna dikkat çeken Eken, şunları kaydetti 
     ''Conservation International ile birlikte yaptığımız bu çalışma, ülkemizin biyolojik çeşitlilik açısından ne kadar önemli olduğunu bir kez daha gözler önüne serdi. Bu çalışma ile Türkiye'deki doğa koruma çalışmalarına gelen finansal destek orta vadede daha da artacak.'' 
     
</TEXT>
</DOC>
