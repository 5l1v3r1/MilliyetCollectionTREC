<DOC>
<DOCNO> 342089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/spo03.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan hırsını aldı 
</HEADLINE>
<TEXT>


Başkan Özhan Canaydın, kişiliğine saldıranlara en güzel cevabı kupayı kaldırarak verdiğini söyledi. Sarı - Kırmızılılar, kutlama gecesinde ise hep bir ağızdan Aziz Yıldırım'a tepki olarak bestelenen şarkıyı söyledi 


Sarı - Kırmızılı kulübün başında futbolda ilk kupasını kaldıran Özhan Canaydın, kendisini eleştirenlere ilginç mesajlar gönderdi. 
Ataköy Olimpiyatevi'nde düzenlenen "2. Sporda Kalite Sempozyumu"nda konuşan Canaydın, bir gazetecinin, "26 yıl sonra sahaya indiniz, duygulandınız mı " şeklindeki sorusuna şu yanıtı verdi 
"Size bazı insanlar 'ölü toprağı serpilmiş, renksiz, kişiliksiz' gibi ifadeler kullanırken, böyle bir kupayı kazanırsanız, tabii ki hislenir, sahaya da inersiniz ve onlara çok güzel cevap verirsiniz. Kulağa hoş gelecek cümleler kurarak, tehdit ederek, yüksek sesle konuşarak sempatiyi hemen artıracak popülist bir yola sapmadım. Belki neslim tükeniyor." 
Galatasaray'da dün akşam da kupanın onuruna Kaşıbeyaz'da kutlama gecesi düzenlendi. Sarı-Kırmızılılar, Fenerbahçe Başkanı Aziz Yıldırım'a tepki olarak bestelenen, "Sana göre tesadüftü, bize göre söke söke. Sen rüyanda göremezsin. Kupa bizim müzemizde" şarkısını hep birlikte söyledi. 

Hagi İnanın demiştim 

HALİL ÖZER 

Sezon boyunca Hagi için her şey yolunda gitmemişti... Zaman zaman alkışlarla terk ettiği Ali Sami Yen'den Trabzonspor yenilgisinin ardından istifa davetleriyle ayrılmıştı. Ancak Rumen hoca başarıya olan inancını kaybetmedi... Her fırsatta dile getirdiği "Kupayı alacağız" sözünü 5 - 1'lik Fenerbahçe zaferiyle tuttu. Hagi, 90 dakikanın sonunda tüm stresini attı. Soyunma odasının yolunu tutarken, kendisini alkışlayan taraftarlara dönerek, "Bize güvenin, inanın demiştim. İşte size kupa. Başarılarımız bununla kalmayacak" yorumuyla sözünü tutmanın tadını çıkardı. 
Rumen teknik adam, Başkan Özhan Canaydın ve yöneticilerle maç sonunda yaptığı görüşmede tarihi bir farkı kaçırdıklarını dile getirdi. Hagi'nin, "İlk yarı biterken gol yemeseydik, ikinci yarı bizim için farklı olurdu. 5 golün üstünde bir farka ulaşabilirdik" dediği öğrenildi. 
Olimpiyat Stadı'ndan Florya Tesisleri'ne dönüş yolculuğu sırasında da ilginç dakikalar yaşandı. Futbolcular otobüste "Hagi" diye tempo tutarak Rumen hocanın keyfini ikiye katladı. Hagi'nin arka koltuklardan yükselen tezahüratlar karşısında ayağa kalkarak yumruk şov yaptığı bildirildi. 
Bu arada Hagi dün futbolcularıyla toplantı yaparak herkese tek tek teşekkür etti ve kupa zaferinin unutulup, lig maçlarına konsantre olunmasını istedi. 

Florya'da bahar 

Gözünü ligdeki Gençlerbirliği maçına çeviren Galatasaray, ara vermeden hazırlıklara başladı. Derbide forma giyenlerden Ayhan, Uğur, Sabri, Necati, Ribery ve Conceiçao dün takımdan ayrı koşarken, diğerleri masaj uygulattı. Yedekler ise çift kalenin ardından şut çalışmasıyla idmanı noktaladı. Kupanın kazanılması nedeniyle oyuncuların oldukça neşeli oldukları gözlendi. Maçta sakatlanan Orhan'ın durumunun bugün netlik kazanacağı, sağ dizinde darbeye bağlı ödem tespit edilen Hasan Şaş'ın ise hafta sonunda büyük ihtimalle forma giyemeyeceği açıklandı. 

Albayrak'ın gözyaşları 

Sarı - Kırmızılı kulübün eski yöneticilerinden Abdurrahim Albayrak, Fenerbahçe galibiyetinin ardından dakikalarca ağladı. Karşılaşmayı Mesut Yılmaz ile birlikte locadan izleyen Albayrak, maçın ardından soluğu Başkan Özhan Canaydın'ın yanında aldı. Eski yöneticinin, duygularına hakim olamayarak Canaydın'a sarıldığı ve ağlamaya devam ettiği öğrenildi. 


</TEXT>
</DOC>
