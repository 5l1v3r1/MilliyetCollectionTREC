<DOC>
<DOCNO> 302489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/guncel/axgun02.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstiklal Marşı'na 'mi minör' tonlu yorum 
</HEADLINE>
<TEXT>


Bugüne kadar Sol Minör'den yorumlanan İstiklal Marşı, yeni kayıtlarda Mi Minör tonuyla da yorumlandı. Cumhurbaşkanlığı Senfoni Orkestrası Şefi Rengim Gökmen, bunun "Türk insanının ses yapısına uygun olmadığı gerekçesiyle" değil, sadece bazen çocukların limitini aştığı için yapıldığını söyledi 

KÜLTÜR SANAT SERVİSİ 

İstiklal Marşı'nın yorumunun, Türk insanının ses yapısına uygun olmadığı gerekçesiyle değiştirileceği yönündeki haberleri Cumhurbaşkanlığı Senfoni Orkestrası Şefi Rengim Gökmen doğrulamadı. Gökmen, "İstiklal Marşı'nın sol minör yorumu zaman zaman çocukların limitini aşabiliyor. Eseri bir de mi minör tonunda yorumladık. Aradaki farkı ancak müzikle profesyonel olarak ilgilenenler anlayabilir" dedi. 
TRT Ankara Radyosu'nda gerçekleştirilen İstiklal Marşı kayıtlarında İbrahim Yazıcı yönetimindeki Devlet Çoksesli Müzik Korosu'na Cumhurbaşkanlığı Senfoni Orkestrası da eşlik etti. Şef Gökmen, Türk toplumuna mal olmuş marşları, besteci Muammer Sun'un danışmanlığında çağdaş teknolojinin olanaklarından yararlanarak en iyi şekilde yeniden kaydetmeyi amaçladıklarını anlattı. Gökmen, şunları söyledi 

Ölçü ya da nota farkı yok 
"Öncelikle denenen ton 'mi bemol' değil, 'mi minör'dür. Sol minör tondaki yorum, zaman zaman sesleri mutasyona girmiş çocukların ses limitini aşabiliyor. Onların daha rahat söyleyebilmesi için eseri mi minör tonda yorumladık. Marşın iki yorumu arka arkaya dinlendiğinde fark görülemez. Çünkü ölçü ya da nota farkı yok. Eserin icrasını hem sol minör hem de mi minör tonalitesinde, korolu ve korosuz, dört sesli ve teksesli koroyla gerçekleştirdik. Dört kaydın da yer aldığı CD'ler, Türkiye'deki tüm okul, dış temsilcilikler, büyükelçilikler ile sporla ilgili kurum ve kuruluşlara ücretsiz gönderilecek." 

'Ses tonu olmaz' 

Gökmen'in "Türklerin ses tonu gibi bir tanım profesyonellerce ciddiye alınamaz" sözlerine Kerim Soysal ve Yekta Kara'dan da destek geldi 
Kerim Soysal İstanbul Devlet Opera ve Balesi Genel Müdürü Türkler ses tonu açısından dünyanın geri kalanından farklı değildir. Kuzey ülkelerinde yaşayan erkeklerde genellikle kalın sesler h kimdir. Güneye inildikçe, tenorlar fazlalaşır. Ses tonu tamamen fizyonomi ve kalıtımla ilgili bir konudur. 
Yekta Kara İDOB rejisörü 'Türklerin ses tonu' şeklinde bir genelleme yapmak yanlış olur. Aslolan insan gırtlağıdır. Bu konuda yalnızca kadın - erkek, çocuk - yetişkin gibi ayrımlar olabilir. Yoksa Türkler, Amerikalılar arasında ses tonu açısından büyük farklar yoktur. 



</TEXT>
</DOC>
