<DOC>
<DOCNO> 317590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo12.html </URL>
<DATE> 2005/02/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konyaspor'dan taraftara çağrı... 
</HEADLINE>
<TEXT>

     Kayserispor Kulübü'nün hafta sonunda Konya'da yapılacak Konyaspor-Kayserispor maçı için 2 bin kişilik bilet talep etmesi üzerine, Konyaspor yönetimi taraftarına destek çağrısında bulundu. 
     Konyaspor Genel Sekreteri Sefa Ortaç, Kulüp binasında düzenlenen basın toplantısında, hafta sonunda yapılacak Kayserispor maçı hazırlıklarına bugünden itibaren başlayacaklarını söyledi. 
     Hedeflerinin kendi sahalarında yapacakları maçtan 3 puanla ayrılmak olduğunu dile getiren Ortaç, sakatlığı süren Zafer Demir ve sarı kart cezalısı Ömer dışında eksiklerinin bulunmadığını, hafif sakat olan Zafer Biryol'un ise maç gününe yetiştirileceğini bildirdi. 
     Kayserispor'un Ligdeki konumu nedeniyle maçın çok zorlu geçeceğinin bilincinde olduklarını vurgulayan Ortaç, ''Kayserispor Kulübü 2 bin kişilik bilet talebinde bulundu. Bu maça çok önem veriyorlar. Bizim için de hedeflerimiz açısından büyük önem taşıyan maçta taraftarımızdan destek bekliyoruz. 6 puanlık maçta bizi yalnız bırakmasınlar'' dedi. 
     Ortaç, maç bilet fiyatlarının kapalı tribün 25, maraton 15, yeşil tribün 10 ve kale arkasının 5 YTL olarak belirlendiğini ifade ederek, şunları kaydetti 
     ''Biletler bugünden itibaren Kontur Turizm'in Şatoform Şubesi ve Tüze Sinema gişelerinden alınabilir. Alınan güvenlik önlemleri kapsamında maç günü stat içinde bilet satışı yapılmayacak. Biletler stat dışında kurulan seyyar tezgahlarda satılacak ve bileti olmayanlar oluşturulacak kordondan stat içine alınmayacak.'' 
     
</TEXT>
</DOC>
