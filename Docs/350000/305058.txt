<DOC>
<DOCNO> 305058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun26.html </URL>
<DATE> 2005/01/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yüksek mahkemeden Yanukoviç'e red 
</HEADLINE>
<TEXT>

     Ukrayna Yüksek Mahkemesi, geçen ay yenilenen devlet başkanlığı seçimini kaybeden Viktor Yanukoviç'in seçim sonuçlarıyla ilgili 4 şikayetini de reddetti. 
     Başvuruların, düzgün bir şekilde kaleme alınmadığı ve Yanukoviç'in hangi haklarının ihlal edildiği açıkça belirtilmediği için reddedildiği bildirildi. 
     Muhalefetin itirazı üzerine 26 Aralıkta yenilenen seçimlerin ikinci turunu kaybeden Yanukoviç'in daha önceki itirazları da reddedilmişti. 
     Yanukoviç, seçimlerin ardından başbakanlıktan istifa etmekle birlikte yenilgiyi kabul etmemiş ve sonuçların geçersiz ilan edilmesi için tüm yollara başvuracağını söylemişti. 
     Viktor Yuşçenko, henüz resmi olarak seçimin galibi ilan edilmedi. Merkez Seçim Komisyonu'nun resmi seçim sonuçlarını bu hafta ilan etmesi bekleniyor. 
     
</TEXT>
</DOC>
