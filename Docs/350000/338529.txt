<DOC>
<DOCNO> 338529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonyas09.html </URL>
<DATE> 2005/04/30/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Erbil ve Coşkun'un nikahı Roma'da kıyıldı... 
</HEADLINE>
<TEXT>

     Tiyatro sanatçısı ve şovmen Mehmet Ali Erbil, bugün Türkiye'nin Roma Büyükelçiliği'nde düzenlenen sade bir nikah töreniyle dördüncü evliliğini yaptı. 
     Erbil'in Tuğba Coşkun ile hayatını birleştirmesini tescil eden nikah, Roma Büyükelçiliği'nde üçüncü katip Hüseyin Doğan tarafından kıyıldı. 
     Törende, Erbil'in şahitliğini Ertan Ertekin, Çoşkun'unkiniyse Seda Sayan yaptı. 
     Erbil-Coşkun ikilisine, büyükelçilikteki nikah töreninde korumalar ve yakın dostlarından oluşan yaklaşık yirmi kişilik bir grup eşlik etti. İtalya'da yaşayan Türk basın mensuplarına kapalı olan nikah töreninde, Türkiye'nin Roma Büyükelçisi Uğur Ziyal de hazır bulundu. 
     Erbil-Coşkun çifti, tören bitiminde büyükelçilik binasının kapısında, dışarıda kendilerini bekleyen Türk gazetecilere de poz verdi. İki Türk gazetecinin evli çiftle hatıra fotoğrafı çektirmesinin ardından Erbil, basın mensuplarına yaptığı kısa açıklamada, yaklaşık iki yıl önce başlayan bir aşkı evlilikle noktalamaktan mutlu olduğunu söyledi. Erbil, şöyle dedi 
     ''Tuğba'yla uzun süredir aramızda özel bir ilişki vardı. Roma'da 2003 yılında rahatsızlanıp komaya girdiğimde Tuğba, iki gün başımda beklemişti. O dönemlerden itibaren aramızdaki aşk giderek güçlendi. Şimdi ikimiz birlikte bu kez mutlu bir olay için tekrar Roma'da bulunmaktan dolayı sevinçliyiz.'' Geceyi Roma'da geçireceklerini belirten Erbil, yarın Türkiye'ye döneceklerini de belirtti. 
     
</TEXT>
</DOC>
