<DOC>
<DOCNO> 322447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun16.html </URL>
<DATE> 2005/03/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bush karşıtı haber "Anchorman"i koltuğundan etti .. 
</HEADLINE>
<TEXT>

     ABD'de 2 Kasım'daki başkanlık seçimi öncesinde yaşanan reyting savaşı sırasında CBS televizyonunda yayınlanan Başkan George Bush karşıtı haber, bu kanalın ünlü ''anchorman''i Dan Rather'ı işinden etti. 
     CBS televizyon kanalında 1981'den bu yana akşam haberlerini sunan Dan Rather, dün akşam son programında milyonlarca izleyicisine veda etti. 
     Son sözleri ''cesaret'' olan ve ''11 Eylül saldırılarının kapanmayacak bir yara olduğunu'' söyleyen 73 yaşındaki ünlü gazeteci, ''Tehlikeli yerlerde görev yapan Amerikan askerlerine, tsunami kurbanlarına ve doğal felaketlerden etkilenen herkese, ekonomik koşullar ile sağlık nedenleriyle zor günler yaşayan herkese kolaylık dilediğini'' belirtti. 
     ''Hepinize cesaret diyorum'' diye konuşan Rather, tüm televizyon ekibince uzun uzun alkışlandı. 
     ABD'de 2 Kasım seçimleri öncesinde CBS televizyonu, en çok izlenen programlarından ''60 Dakika''da, Başkan Bush'un Vietnam savaşından kaçmak için babasının nüfuzundan yararlandığına dair iddiaları desteklemek için ortaya atılan belgelerin gerçekliğini doğrulatamamış, ünlü yorumcusu Rather, ''primetime''da kamuoyundan özür dilemek zorunda kalmıştı. 
     CBS, 70'lerdeki belgelere dayanarak Bush'un, Vietnam'a gitmemek için babasının siyasi nüfuzunu kullandığını ve Ulusal Muhafızlar'a katıldığını kanıtlamaya çalışmış, ancak bunların doğruluğu ispatlanamamıştı. 
     Haberde, Vietnam Savaşı devam ettiği sırada Teksas'ta Ulusal Muhafızlar'da askerlik yapan Başkan Bush'un, görev yerine gelmediği iddiaları ortaya atılmış, ayrıca komutanlarının Bush'tan tıbbi kontrolden geçmesini istedikleri, ancak Bush'un buna uymadığı iddia edilmişti. 
     Seçimler öncesinde bu haber büyük ses getirmiş, ABD'nin gündemine oturmuştu. 
     Belgelerin sahte olup olmadığı tartışılırken Pentagon, belgelerin asıllarını yayınlayarak, haberde gösterilen dosyaların sahte olduğunu duyurmuştu. 
     Başkan John F. Kennedy'ye suikastle ilgili ilk büyük röportajını 22 Kasım 1963'te sunduktan sonra Vietnam'da cepheden haberleriyle dikkat çeken Rather'ın, Watergate skandalı sırasında Richard Nixon, Monica Lewinsky olayında Bill Clinton'ın yanı sıra Irak işgalinin hemen öncesinde Saddam Hüseyin ile özel röportajları gündemi belirlemişti. 
     Bu arada, Rather'ın görevden ayrılmak zorunda kalmasının ardında, medya skandalına neden olan 60 Dakika programının uzun yıllardır çalışan bir mensubu, CBS kanalını, yaş nedeniyle ayrımcılık yapmak ve iftira atmak suçlamasıyla mahkemeye verdi. 
     Kıdemli programcı 67 yaşındaki Esther Kartinager, Başkan Bush'un askerlik geçmişiyle ilgili yalan belge sunmakla suçladığı CBS'i bunu kendisini devre dışı bırakmak için bahane olarak kullanmakla itham etti. 
     
</TEXT>
</DOC>
