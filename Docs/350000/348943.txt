<DOC>
<DOCNO> 348943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo28.html </URL>
<DATE> 2005/06/04/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Karşılaşma sonrası seyirci, Ersun Yanal aleyhine tezahürat yaptı... 
</HEADLINE>
<TEXT>

     18. Dünya Kupası Avrupa Elemeleri 2. Grup’taki 8. maçında kendi evinde Yunanistan ile 0-0 berabere kalan Türkiye, grup ikinciliğini ele geçirme fırsatını değerlendiremedi. 
     Kazakistan’ı yenen Ukrayna grupta 20 puanla liderliğini sürdürürken, Yunanistan 15, Türkiye ise 13 puana yükseldi. 
     Kendi evinde yaptığı maçlarda Gürcistan ve Ukrayna’dan sonra Yunanistan’a karşısında da puan yitiren Türk Milli Takımı, 2006 yılında Almanya’da yapılacak 18. Dünya Kupası Finalleri’ne katılabilme yolunda bir yara daha aldı. 
     
     TARAFTARIN TEPKİSİ 
     Yunanistan beraberliği, stadı tamamen dolduran sporseverlerin tepkisine neden oldu. 
     Karşılaşmanın bitiş düdüğüne yakın taraftarlar A Milli Takım Teknik Direktörü Ersun Yanal’ı istifaya davet ederken, Yanal’ın bir süredir aday kadroya çağırmadığı Hakan Şükür lehine tezahürat yaptılar. 
     Bu arada, kale arkasındaki taraftarların, soyunma odasına yönelen Türk ve Yunan oyuncuların üzerine pet şişe ve bayrak sopası attıkları gözlenirken, Ümit Özat, Yunan meslektaşlarını koruyarak, koridora kadar eşlik etti. 
     
     KAZAKİSTAN YOLCULUĞU YARIN 
     A Milli Futbol Takımı, 8 Haziran Çarşamba günü deplasmanda oynayacağı maç için yarın Kazakistan’a gidecek. 
     BJK Nevzat Demir Tesisleri’nde yarın sabah bir çalışma yapacak olan milliler, öğleden sonra özel uçakla başkent Almatı’ya gidecek. 
     
     YILDIRAY YOK, SARI KART SINIRINDAKİLER 6’YA ULAŞTI 
     İkinci sarı karttan son dakikalarda kırmızı kart gören Yıldıray Baştürk, Kazakistan maçında forma giyemeyecek. 
     Bu arada A Milli Futbol Takımı’nda sarı kart cezası sınırındaki futbolcu sayısı 6’ya ulaştı. 
     Yunanistan maçı öncesi 1’er sarı kartı bulunan Emre Belözoğlu, Fatih Tekke, Rüştü Reçber, Koray Avcı ve Tolga Seyhan’a, bu geceki maç sonunda Gökdeniz Karadeniz de eklendi. 
     Bu futbolcular 8 Haziran Çarşamba günü Kazakistan maçında kart görmeleri halinde 2 Eylül’deki Danimarka maçında cezalı duruma düşecekler. 
     Statü gereği, organizasyon boyunca aralıklı da olsa 2 sarı karta ulaşan oyuncu cezalı duruma düşüyor. 
     
     GOL ATMAYI BAŞARAMADILAR 
     Türkiye ile Yunanistan, grupta yaptıkları ikinci maçta da golsüzlüğü bozamadı. 
     Son Avrupa şampiyonu Yunanistan ile son Dünya Kupası üçüncüsü Türkiye, Atina’dan sonra İstanbul’da da gol atmayı başaramadılar. 
     Öte yandan Türkiye, 17 yıl sonra İstanbul’da ağırladığı rakibine 7. maçta da yenilmedi. Milliler, komşusu ile daha önce yaptığı 6 maçın 
     5’ini kazanmış, 1’inde berabere kalmıştı. Milliler bu akşam ikinci 
     beraberliğini aldı. 
     
</TEXT>
</DOC>
