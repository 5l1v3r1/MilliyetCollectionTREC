<DOC>
<DOCNO> 301078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/soneko09.html </URL>
<DATE> 2004/12/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Arınç Mesleki ve teknik eğitim, Türkiye'nin can damarıdır... 
</HEADLINE>
<TEXT>

     TBMM Başkanı Bülent Arınç, mesleki ve teknik eğitimin, Türkiye'nin can damarı olduğunu belirterek, ''Ne var ki, son yıllarda ve maalesef eğitim sistemimizin de çarpıklığıyla mesleki ve teknik eğitim çok geride kaldı. Hatta mesleki eğitim, bir takım yanlış kaygı ve endişelerle çok geri plana bırakıldı'' dedi. 
     Arınç, Demirtaş Organgize Sanayi Bölgesi'nde DOSAB yaptırılan Bursa Tasarım ve Teknoloji Geliştirme Merkezi Okulu'nun temel atma töreninde, Türkiye'nin, mesleki ve teknik eğitimde olması gerekenin çok gerisinde bulunduğunu ve bu alandaki eğitime şiddetle ihtiyaç duyduğunu söyledi. 
     ''Mesleki ve teknik eğitim Türkiye'nin can damarıdır'' diyen Arınç, şöyle konuştu 
     ''Ne var ki, son yıllarda ve maalesef eğitim sistemimizin de çarpıklığıyla mesleki ve teknik eğitim çok geride kaldı. Hatta mesleki eğitim, bir takım yanlış kaygı ve endişelerle çok geri plana bırakıldı. Oysa, siyasetçiler olarak her gün kapımızın önünde yüzlerce insanın, sizler de işadamları, işverenler olarak kapınızın önünde her gün binlerce insanın iş istediğini görüyorsunuz. Nitelikli, vasıflı eleman o kadar az ki, gelen pekçok insan ne iş verirsen yaparım abi diye geliyor. Türkiye'nin buna ihtiyacı yok. Sanayicinin de buna ihtiyacı yok. Hepimizin ihtiyacı olan, nitelikli, vasıflı elemandır.'' Bu durumun sadece Türkiye'de böyle olmadığına işaret eden Arınç, geçen yılın mayıs ayında Almanya'ya yaptığı resmi ziyarette biraraya geldiği Türk işadamlarının kendisine ülke genelinde yüzde 10-12 seviyesinde olan işsizliğin, Türkler arasında yüzde 35-40'lara ulaştığını ilettiklerini vurguladı. 
     Arınç, bunun, Türkler arasında vasıflı teknik eleman eksikliğinin yaygın olmasından kaynaklandığını, Almanya'nın ise bu işi çok öncesinden çözdüğünü ifade ederek, dünyanın geldiği noktada, gelişmek isteyen her ülkenin bununla başa çıkabilmesinin önemine işaret etti. 
     Hindistan'a yaptığı bir resmi ziyarette de, nüfusunun büyük çoğunluğu aç ve hijyenin asgari standartlarda olduğu bu ülkede kurulan slikon vadisi, eğitim ve teknoloji merkezlerini gördüğüne dikkati çeken Arınç, ''Kalkınmak, gelişmek, yükselmek, istihdam sorununu çözmek ve yatırım yapmayı arzulayan her ülke tasarım, teknoloji merkezleri kurmaya mecburdur'' dedi. 
     TBMM Başkanı Bülent Arınç, Bursa Tasarım ve Teknoloji Geliştirme Merkezi Okulu'nun ardından, DOSAB Atıksu Arıtma Tesisi'nin temelini attı. Arınç, daha sonra DOSAB Enerji Dağtım Merkezi'nin açılışını yaptı. Törenlere, Sanayi ve Ticaret Bakanı Ali Coşkun, TBMM Başkanvekili Ali Dinçer, Bursa Valisi Oğuz Kağan Köksal da katıldı. 
     
</TEXT>
</DOC>
