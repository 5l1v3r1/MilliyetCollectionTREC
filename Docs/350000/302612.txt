<DOC>
<DOCNO> 302612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo07.html </URL>
<DATE> 2005/12/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çocuğunu görmeye gidecekti, cenazesine gitti... 
</HEADLINE>
<TEXT>

     Denizlispor’un file bekçisi Souleymanou dün çok zor şartlar altında sahaya çıktı. Kamerunlu kaleci iki gün önce doğan çocuğunun dün hayatını yitirdiği haberini aldı. Ancak kendisine izin verilen tecrübeli eldiven bu gelişmeye rağmen sahaya çıktı. Souleymanou’nun aldığı acı haber takım arkadaşlarından gizlenirken, milli kaleci dün ülkesine gitti. 
     Denizlispor'un Kamerunlu kalecisi Souleymanou'nun yeni doğan çocuğunun ölüm haberini almasına rağmen özveride bulunarak Fenerbahçe maçında forma giymesi, yeşil-siyahlı yöneticileri duygulandırdı. 
     Denizlispor Genel Menajeri Can Çobanoğlu, Souleymanou'nun eşinin 4 gün önce doğum yaptığını belirterek, ''Kendisine kızını görmesi için Fenerbahçe maçından sonra izin vermiştik, ama maç öncesi acı haber ulaştı. Bunun üzerine ülkesine gidebileceğini söyledik. O ise maçta oynadıktan sonra gitmek istediğini, haberin duyulmasının arkadaşlarını olumsuz etkileyeceğini ifade etti'' dedi. 
     Denizlispor'un 6-2 yenilgisiyle biten maçtan sonra Souleymanou'nun soyunma odasında arkadaşlarına ''kötü bir performans gösterdiğim için özür dilerim'' dediğini bildiren Çobanoğlu, ''Aldığı acı habere rağmen gösterdiği özveriden dolayı kendisine teşekkür ediyoruz'' diye konuştu. 
     Çobanoğlu, farklı sonuçlanan Fenerbahçe karşılaşmasıyla ilgili olarak şunları kaydetti 
     ''Beklemediğimiz bir skordu. Tek farklı da çok farklı da yenilseniz kaybettiğiniz 3 puan oluyor, ama böyle bir sonuç görüntü itibariyle hoş değil. Sezon başından bu yana olduğu gibi, bu maçta da yine gol yollarında sıkıntı çektik. Girdiğimiz gol pozisyonlarını değerlendirebilseydik, puan alabilirdik.'' Ara transfer dönemini iyi değerlendirmek istediklerini de ifade eden Çobanoğlu, öncelikle golcü problemini çözeceklerini ve takıma yapılacak takviye ile Denizlispor'un ligin ikinci yarısında yükselişe geçeceğini sözlerine ekledi. 
     
</TEXT>
</DOC>
