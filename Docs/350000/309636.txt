<DOC>
<DOCNO> 309636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur10.html </URL>
<DATE> 2005/01/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kadıköy sahilindeki çay bahçeleri yıkılıyor .. 
</HEADLINE>
<TEXT>

     Kadıköy sahilinde Kıyı Kanunu'na aykırı olarak inşa edilen çay bahçelerinin yıkımına başlandı. 
     Kadıköy İskele Meydanı İnciburnu'nda imara aykırı olarak inşa edilen çay bahçeleri, İstanbul Büyükşehir Belediyesi İmar Müdürlüğü, Kontrol Daire Başkanlığı ve Kadıköy Belediyesi'nin ortak çalışmasıyla yıkılıyor. 
     Çay bahçelerinin sahipleri, sabahın erken saatlerinde 2 iş makinesiyle yıkıma gelen ekiplerin alana girmesini engellemek amacıyla araçlarını yollara park ettiler. Bu nedenle ekipler, iş makinelerinin bazı alçak duvarları yıkmasıyla alana ulaşabildi. 
     Bu sırada bazı gruplar, kapalı alan olarak kullanılan kaçak yapıların çatılarına çıkarak İstanbul Büyükşehir Belediye Başkanı Kadir Topbaş aleyhine bağırdılar. 
     İlk yıkılan çay bahçesinin sahipleri ve çalışanları ise kapalı mekanın camlarını tekme ve taşlarla kırarak tepkilerini dile getirdiler. 
     Yıkımdan önce bazı çay bahçeleri, zabıta ekipleri ve polis tarafından boşaltıldı. 
     Belediye ekiplerinin yıkım çalışmaları sürüyor. 

     
</TEXT>
</DOC>
