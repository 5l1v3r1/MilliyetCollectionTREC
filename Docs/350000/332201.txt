<DOC>
<DOCNO> 332201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko31.html </URL>
<DATE> 2005/04/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Donkişot ve Sanço, bu kez büyüme rakamlarını protesto etti... 
</HEADLINE>
<TEXT>

     Giyim stiliyle Donkişot'a benzetilen ve Donkişot lakabıyla anılan Osman Akkuş, bu kez de Devlet İstatistik Enstitüsü DİE önünde geçen hafta açıklanan büyüme rakamlarını protesto etti. 
     Akkuş, Donkişot'un yardımcısı Sanço gibi giyinen Ufuk Caner ile beraber DİE önüne gelerek basın açıklaması yaptı. 
     DİE verilerine göre, büyüme hızının 9.9, kişi başına düşen milli gelirin de 4 bin 178 dolar olarak açıklandığını hatırlatan Akkuş, şunları kaydetti 
     ''Doğrudur belki. 9.9 deprem gibi. Ama bu sarsıntının artçılarını bile hissetmiyoruz. Deseler ki 70 milyonluk bu ülkede mutlu bir azınlık daha bir büyüdü, zenginleşti bunu anlarım. Ekonomi sayfalarında hep yazar mart ayı ÜFE, mart ayı TÜFE. ÜFE nedir , Tüfe nedir vallahi bilmiyorum. Bizim bildiğimiz küfe, o da boş. Hatırlayın eskiden semt pazarlarında taşıyıcı beyler vardı. Evimize küfe dolusu sebze, meyveyle dönerdik. Şimdiki zamanlarda küfeler bomboş ama birilerine göre ısrarla büyüdük, müyüdük .'' Donkişot Akkuş, ''şayet büyüme ve başına düşen milli gelir rakamları doğru ise buraya kendi payına düşen parayı almaya geldiğini'' söyledi. 
     Gazetecilerin ''Atınız nerede '' sorusu üzerine Akkuş, aynı soruyu yardımcısına yöneltti. Bunun üzerine Sanço kılığındaki Caner ise ''Özelleştirme İdaresi önüne bıraktık. Çünkü orası Türkiye'nin en büyük arpalığıymış'' dedi. 
     Bu arada Donkişot ve Sanço kılığındaki Akkuş ile Caner'in DİE yetkilileriyle görüşme talebi, yetkililerin yerinde olmadığı gerekçesiyle yanıtsız kaldı. 
     
</TEXT>
</DOC>
