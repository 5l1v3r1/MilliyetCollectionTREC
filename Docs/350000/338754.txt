<DOC>
<DOCNO> 338754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/siyaset/siy02.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitmeyen kavga 
</HEADLINE>
<TEXT>


Atletizm Federasyonu Başkanı Mehmet Terzi, aleyhinde açıklamalar yapan Yücel Kop'u topa tuttu "Ben ülkeme şampiyonluklar kazandırırken, Yücel, sporun S'sinden anlamıyordu, marangozluk yapıyordu." 

SEDAT HARDAL 


Süreyya Ayhan'ın netlik kazanmayan cezasıyla ilgili Federasyon Başkanı Mehmet Terzi'ye ağır eleştirilerde bulunan Yücel Kop'a sert bir yanıt geldi. 
Hakkında 'terbiyesiz' açıklaması yapan Kop'a ateş püsküren Terzi, "O sporla tanışmazken, ben şampiyonluklar yaşıyordum. 23 yıl ülkeme büyük zaferler yaşatmış bir insanım. Ömrümü bu işe verdim" dedi. 
Kop'tan, Süreyya Ayhan'ın 2 yıl ceza alması halinde pistlere 2006'da dönmesini sağlayacak başvuruyu yapmadığı yönünde de eleştiri alan Terzi, "Spor idareciliğinden gelen bir insanım. Bu konu hakkında son kez konuşuyorum. Süreyya'yı kazanmak için her şeyi yaptık, ama onlar kendi kafalarında bir senaryo kurgulamışlar. Yücel Kop, her şeyi kendisinin bildiğini sanıyor. Ona sorarsak dünyanın en iyi antrenörü" ifadesini kullandı. 

Başkan öfkeli 
Kop çiftinin federasyondan kamp isteğinin kabul edilmemesinin ardından, bu açıklamaları yaptığını söyleyen Başkan Terzi, "Süreyya'yı kazanmak istiyoruz. Ancak, Yücel Kop ben oldukça milli takımda görev alamaz" diye konuştu. 
Atletizmdeki bölünmüşlüğü de toparlamak istediklerini sözlerine ekleyen Mehmet Terzi, şunları söyledi "Önümüzde birçok uluslararası şampiyona var. Artık onları düşünmek istiyoruz. Fakat bu tür tartışmalar diğer atletlerimizi de olumsuz etkiliyor." 

Kademe kıyağı 

2000-2004 yılları arasında Atletizm Federasyonu Başkanlığı görevi yapan Mehmet Yurdadön'ün, Yücel Kop'un antrenörlük kademesini yükseltmek için büyük çaba gösterdiği ortaya çıktı Yurdadön, 1992 yılında 11 günlük seminerin ardından aldığı birinci kademe antrenörlük belgesi ile çalışan Kop'un, dördüncü kademe belgesi alması için Eğitim Dairesi'ne başvuruda bulunduğu öğrenildi. 19 Haziran 2004'te yapılan başvuruya ise olumsuz yanıt geldiği belirtildi. 


</TEXT>
</DOC>
