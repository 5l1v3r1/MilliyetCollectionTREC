<DOC>
<DOCNO> 346660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun15.html </URL>
<DATE> 2005/05/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fransızlar, yarın sandık başına gidiyor... 
</HEADLINE>
<TEXT>

     Fransa’da yaklaşık 42 milyon kayıtlı seçmen, yarın yapılacak referandumda AB anayasası için oy kullanacak. 
     Fransa’da yapılan son kamuoyu araştırmaları, referandumda "hayır" oylarının daha fazla çıkacağını gösteriyor. 
     AB anayasası referandumun sonucu ne çıkarsa çıksın, Cumhurbaşkanı Jacques Chirac’ın, popülaritesi giderek düşen hükümette önemli değişiklikler yapacağı sanılıyor. 
     Referandumun ardından başbakanlık görevine Jean-Pierre Raffarin’in yerine İçişleri Bakanı Dominique de Villepin’in getirilmesi bekleniyor. 
     Referandum sonucu, diğer AB ülkelerinden de yakından izleniyor. 
     "Referandumda ’hayır’ çıkması halinde, AB’nin daha önce eşi görülmemiş bir krizle karşı karşıya kalacağı" yorumu yapılırken, sonuçların Fransız siyaset sahnesindeki dengeleri önemli ölçüde değiştireceği sanılıyor. Bundan en fazla mağdur olacak liderlerin başında Cumhurbaşkanı Jacques Chirac ve Sosyalist Parti Genel Sekreteri François Hollande geliyor. 
     Anayasanın reddedilmesinin AB-Türkiye ilişkilerine olası etkisi de Ankara tarafından yakından izleniyor. AB Komisyonu yetkilileri, Türkiye’ye verdikleri güvencelerde, referandum sonucunun sürece etki etmeyeceğini ve müzakerelerin daha önce söz verildiği gibi 3 Ekim’de başlayacağını belirtmişti. 
     
     OY VERME İŞLEMİ 
     Referandumda ülke genelinde 58 bin sandıkta yapılacak oy verme işlemi, yerel saatle 08.00’de başlayacak. 
     Sandıklar, küçük yerleşim birimlerinde saat 20.00’ye, Paris, Lyon gibi büyük kentlerde ise saat 22.00’ye kadar açık kalacak. 
     Büyük kentlerdeki sandıklar kapandıktan sonra, yerel saatle 22.00’de resmi olmayan seçim sonuçları televizyondan açıklanmaya 
     başlayacak. 
     İçişleri Bakanı Dominique de Villepin’in, yerel saatle 23.00 ile 24.00 arasında tahmini ilk resmi sonucu bir bildiriyle açıklaması 
     bekleniyor. 
     Kesin sonuçların ise perşembe günü Anayasa Mahkemesi tarafından açıklanacağı sanılıyor. 
     
     SAĞ VE SOL BÖLÜNDÜ 
     Fransa’da AB anayasası referandumunda, merkez sağ ve sol seçmenlerin kendi aralarında da bölündüğü gözleniyor. 
     Referandumdan önce, mecliste grubu bulunan partilerden iktidardaki Halk Hareketi Birliği UMP , liberal eğilimli Fransa Demokrasi Birliği UDF , Sosyalist Parti ve Yeşil Parti, referandumda "evet" oyu verilmesi için karar aldı. 
     "Hayırcı" kanatta, Jean-Marie Le Pen’in liderliğini yaptığı aşırı sağcı Ulusal Cephe Partisi, Komünist Parti, aşırı radikal sol partiler yer alıyor. 
     Bu arada ana muhalefet partisi Sosyalist Parti’de eski başbakanlardan Laurent Fabius’un taraftarlığını yaptığı bir grup, "yeteri kadar sosyal olmadığı" gerekçesiyle AB anayasasına karşı çıkıyor. 
     Merkez sağ ve merkez sol partiler içinde "ulusalcılar" yine egemenliğin Brüksel’e kaptırılacağı gerekçesiyle AB anayasasına karşı çıkıyor. 
     Siyasi partilerin kendi aralarındaki bölünmüşlük, işçi ve çiftçi sendikalarında da yoğun bir biçimde görülüyor. 
     Dünyaca ünlü küreselleşme karşıtı gösterilerin öncülüğünü yapan Fransa Çiftçiler Federasyonu Başkanı Jose Bove de, AB anayasasına karşı çıkan grup içinde yer alıyor. 
     
     "EVET" DİYENLERİN 5 GEREKÇESİ 
     AB anayasasına "evet" diyenlerin 5 gerekçesi şöyle 
     -AB anayasasıyla AB karar mekanizması daha da kolaylaşacak. 
     Kararların büyük bir kısmı oybirliği yerine "nitelikli çoğunluk" oylamasıyla alınacak. 
     -AB anayasası, ortak savunma ve dış politikanın güçlenmesini sağlayarak, Avrupa’nın dünya üzerindeki gücünü artıracak. AB anayasası uyarınca, AB’ye ortak bir dışişleri bakanı tayin edilecek. 
     -AB anayasasıyla kadın-erkek eşitliği ve işsizlikle mücadele gibi sosyal politika konuları güçlenecek. 
     -Uzun bir müzakereden sonra hazırlanan anayasa, 25 ülke arasında olabilecek en iyi uzlaşma. 
     -AB anayasası, Fransa’nın AB içindeki nitelikli oy gücünü yüzde 9’dan yüzde 13’e çıkaracak. 
     
     "HAYIR" DİYENLERİN 5 GEREKÇESİ 
     AB anayasasına "hayır" diyenlerin 5 gerekçesi de şöyle sıralanıyor 
     -AB anayasası, pazar çıkarlarını sosyal çıkarların önüne alan "ultra liberal bir sistem" öngörüyor. İşçiler yeterince korunmuyor. 
     -AB anayasası, savunma alanında AB’yi NATO’ya, dolaylı olarak da ABD’ye bağımlı kılıyor. 
     -AB anayasası, Brüksel’e daha fazla yetki verdiği için Fransa’nın etkisini azaltıyor. 
     -AB anayasası Türkiye’nin üyeliğine imkan tanıyor. 
     -AB anayasasının anlaşılması zor. Sosyal haklar daha fazla dikkate alınarak, daha iyi bir anayasa için müzakere yapılmalı. 
     
</TEXT>
</DOC>
