<DOC>
<DOCNO> 337816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo10.html </URL>
<DATE> 2005/04/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Spurs, seride durumu 1-1'e getirdi 
</HEADLINE>
<TEXT>

     ABD Profesyonel Basketbol Ligi'nde Play-off serisine TSİ bu sabaha karşı yapılan 3 maçla devam edildi. 
     Serinin ilk maçında sürpriz bir şekilde Denver Nuggets'a yenilen San Antonio Spurs, 2. maçta rakibini 104-76 yenerek farka gitti. 
     Spurs'ta Tim Duncan'ın 24 sayı, 9 ribaunt ve 5 asistle takımının en skorer oyuncusu olduğu karşılaşmada, Fransız oyuncu Tony Parker 19 sayı ve 6 asistle maçı tamamladı. 
     Oyuna sonradan dahil olan ve 18 dakika sahada kalan Arjantinli yıldız Emmanuel Ginobili, Nuggets potasına 17 sayı atarken, Brent Barry, 16 sayılık performans sergiledi. 
     Denver Nuggets'ta Dermarr Johnson 12, Andre Miller 11 ve Carmelo Anthony 10 sayıyla oynarken, diğer oyuncuların hiçbiri çift haneli rakamlara ulaşamadı. 
     
     SUNS, SERİYİ 2-0'A TAŞIDI 
     Batı Konferansı'nda en iyi galibiyet yüzdesiyle Play-off'lara katılmayı başaran Phoenix Suns, sahasında seriye sonuncu sıradan katılan Memphis Grizzlies'i ikinci kez yenmeyi başardı. 
     Grizzlies'i 108-103 yenen Suns'ta Amare Stoudemire, 34 sayı ve 10 ribauntla ''double double'' yaparak maçın en skorer oyuncusu olmayı başardı. 
     Shawn Marion, 22 sayı ve 13 ribauntla, Steve Nash ise 12 sayı ve 15 asistle ''double double'' yapan diğer oyunculardı. Joe Johnson, 20 sayı ve 8 ribauntla takımın skoruna katkı yaptı. 
     Memphis Grizzlies'te Pau Gasol, 28 sayı ve 16 ribauntla maçı tamamlarken, 21 sayıyla Jason Williams yenilgiyi engelleyemedi. 
     NBA Ligi'nde Play-off serisinin bir diğer maçında Chicago Bulls, sahasında Washington Wizards'ı 113-103 yenerek, seride 2-0 öne geçti. 
     Bulls'ta Kirk Hinrich 34 sayıyla takımını galibiyete taşırken, Gilbert Arenas'ın 39 sayısı Wizards için yeterli olmadı. 
     
</TEXT>
</DOC>
