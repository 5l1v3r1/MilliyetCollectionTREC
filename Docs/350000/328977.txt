<DOC>
<DOCNO> 328977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy28.html </URL>
<DATE> 2005/03/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül Ek protokol konusunda AB ile görüş ayrılığı yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile AB arasında Gümrük Birliği Ek Protokolü konusunda herhangi bir görüş ayrılığı olmadığını, sorunun ''diplomatik terminolojinin gazete diline aktarılması sırasında farklı kelimeler kullanılmasından'' kaynaklandığını belirtti. 
     Gül, Ankara'da temaslarda bulunan Kongo Dışişleri Bakanı Rodolphe Adada ile düzenlediği ortak basın toplantısında, Gümrük Birliği Ek Protokolü'ne Türk deniz ve hava limanlarının dahil olup olmaması konusunda AB ile görüş ayrılığı bulunup bulunmadığı sorusunu yanıtladı. 
     ''Hayır, böyle bir şey söz konusu değil'' diyen Gül, AB yetkililerinin bu konuda yaptığı açıklamalara iyi bakılacak olursa iki taraf arasında ayrı bir görüş olmadığının görüleceğini ifade etti. 
     Gül, sözlerini şöyle sürdürdü 
     ''Hukuki ve diplomatik terminolojiyi gazete terminolojisine aktarırsanız, farklı çıkar ortaya. Gerek Komisyon, gerekse Komisyon Sözcüsü'nün açıklamalarına bakarsanız, onlar mutabakat içerisinde. Zaten mutabakata vardık dediğimize göre... Oturmuşuz, konuşmuşuz Komisyon'la da mutabakata varmışız. Mutabakata vardığımız bir kağıdı değiştirmişiz. Bunun içinde de sizin söylediğiniz konular yok. Eee, AB Komisyonu mutabakata vardığı kağıda mı itiraz edecek Söz konusu değil.'' Bakan Gül, daha sonra şunları belirtti 
     ''Ama problem nereden çıkıyor Bazı diplomatik ve teknik terminolojileri siz gazetecilik diline aktarırken orada farklı kelimeler kullanıyorsunuz. Okuyunca o zaman bu tip bir problem var gibi ortaya çıkıyor. Herhangi bir problem söz konusu değildir, süreç başlamıştır ve devam etmektedir.'' 
     
     ABD'DEKİ ERMENİ TASARISI 
     Bir gazetecinin, ABD Kongresi'ne getirilmeye çalışılan sözde Ermeni soykırımı tasarısı ile İncirlik'in ABD'nin daha geniş lojistik kullanımına açılması arasında bir bağlantı olup olmadığını sorması üzerine de Gül şu yanıtı verdi 
     ''Bunlar birbiriyle alakasız konulardır. İncirlik ile ilgili daha önce de açıklamalarda bulundum. Bazı işbirliği talepleri söz konusudur. Bunlar yazılıp çizildiği gibi de değildir. Aslen şu anda fiilen olan ama biraz daha düzene bağlanması ile ilgili bir konudur. Şu anda düşünülmekte ve değerlendirilmektedir. Ermeni meselesi tamamen ayrı bir konudur. Bunlar müttefikler arasında ben sana bir şey vereyim, sen bana bir şey ver şeklinde olamaz. Bu konu gerek daha önceki yönetimler gerekse Başkan Bush tarafından iyi bilinmektedir. Ümit ediyoruz ki günü geldiğinde ABD yönetimi bu konuyla ilgili dikkatlerini daha önce nasıl gösterdilerse bu sefer de göstereceklerdir. O bakımdan onunla bunun pazarlığı gibi bir şey gayet yanlıştır, doğru değildir. Ama hükümetimiz bir süredir çalışmaktadır, bazı teknik konular vardır onlar da çözülünce neticelenecektir konu.'' 
     
     KONGO DIŞİŞLERİ BAKANI İLE GÖRÜŞME 
     Dışişleri Bakanı Gül, basın toplantısının başında Kongo Dışişleri Bakanı Adada'yı ağırlamaktan duyduğu memnuniyeti dile getirerek, Türkiye'nin 2005 yılında Afrika'da faal olacağını söyledi. 
     İki ülke arasındaki siyasi ve ekonomik ilişkileri geliştirmenin yollarını ele aldıklarını ifade eden Gül, daha önce imzalanan ekonomik ve teknik işbirliği anlaşmasının TBMM'den geçtiğini hatırlattı. Türk İşbirliği ve Kalkınma İdaresi'nin TİKA Afrika'da faal olduğunu söyleyen Gül, bu çerçevede TİKA'nın Batı Afrika'da da bir ofis açacağını bildirdi. 
     Gül, Türkiye'nin BM çerçevesinde kurulan barış güçlerinde de rol aldığını anımsattı. 
     Kongo Dışişleri Bakanı Adada da Türkiye'de bulunmaktan çok memnun olduğunu söyleyerek, Türkiye'nin kendileri için büyük ve önemli bir ülke olduğunu kaydetti. Adada, iki ülke arasındaki ekonomik işbirliğinin gelişmesi için işadamlarının üzerlerine düşeni yapması gerektiğini de belirtti. 
     Adada, soru üzerine, barış ve demokrasinin bütün Afrika kıtası için önemine işaret ederek, Kongo olarak bunun için ellerinden geleni yaptıklarını ifade etti. 
     Görüşmeler çerçevesinde Türkiye ile Kongo dışişleri bakanlıkları arasında siyasi istişare mekanizması kurulmasına ilişkin mutabakat zaptı da imzalandı. 
     
</TEXT>
</DOC>
