<DOC>
<DOCNO> 314817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/spor/ydemirkol.html </URL>
<DATE> 2005/02/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yine çok kolay 
</HEADLINE>
<TEXT>



Maçın başında oyunun karakterini belirleyen, Galatasaray'ın bilinen deplasman kontrollülüğüydü. Conceiçao ve Ergün gerekmedikçe yarı sahalarını terk etmediler ve Rize'nin oyununu organize eden Ünal ve Fahri'ye baskı yapma riskinden kaçındılar. Ayhan ve Sabri'nin kanatlardan ileri çıkışlarında vasatın altında bir performans sergileyişleri, Rize'nin göbek savunmasının adam adama önlemlerle Necati ve Hakan'a fazla sert duruşu, Galatasaray'ın hücum yönünü törpülemişti. 4-4-2'leri ortalama savunma standartlarını tutturmuş, ama hücumları geri kalmıştı. Necati'nin birkaç uzak şut denemesi dışında etkisizlerdi. Ama Rize'nin klasik hücum anlayışının karşısında durabildiler. İstisnası Zafer Demiray'ın lig ortalamasının üzerinde işler yapmaya niyetlendiği anlardı. Oyunun ilk bölümünde Serkan'ın yardımıyla sol kanattan Cihan'ın bölgesini çok kolay deldi. Çizgiye indi, faul ve korner aldı, orta yaptı. 18'de neredeyse bütün sahayı adam geçerek, artistik hareketlerle kat ederek Şener'e kestiği top muhteşemdi. Yalnız Şener'in şutu için aynı şeyleri söyleyemeyeceğiz. Sonra Zafer 3-4-2-1'in 2 'sine geçti ve orada da parladı. Fahri'yle çok iyi anlaşıp az adamla çok ve büyük işler yaptılar. 40'ta eski Fenerlinin pasında Cihan'ın kaçırdığı topu, aceleyle direğe vurmasa maçın kahramanı olabilirdi. Sanırım biraz da Mondragon korkusuyla risk almadı. Böylece dengeyi bozamadı. Bir başka dengeyi bozmaya cesaret edemeyen ise hakem Mustafa Çulcu'ydu, 34'te Orhan'a ikinci sarı kartı çıkaramayınca soyunma odasına 0-0 gidildi. 

Sorular 
Hagi ikinci yarıya dengeyi bozan hamleyle girdi. Rize savunmasına baskı yapmaya, çapalarını ileri çıkarıp Rize'yi bozmaya gönderdi. Oyun kuramayınca Rize'de top kaybı arttı ve oyun Galatasaray'a döndü. Cihan'ın çabasıyla, ite kaka Cem Baki'nin kendi kalesine attığı golle maç bitti. Şu bir gerçek ki deplasmanda Galatasaray'ın öne geçtiği maçlarda onları yenmek imkansız değil de, çok zordur. Erdoğan Arıca risk aldı. Zor işleyen orta sahasından adam çıkarıp, hücuma Murat Sözkesen'i sürdü ve biten maça son imzayı da o attı. Artık Galatasaray için iş çok kolaydı. Önce Ribery, sonra Hasan Kabze'yle Arıca'nın boş bıraktığı alanları iyi kullandılar. Hiç tedirgin edilmeden, tehdide uğramadan, Mondragon'u üzmeden kolayca gole gittiler. 
Şimdi Rize'ye ve onun gibi kulüpleri yönetenlere iki küçük soru soralım 1- Takımın en önemli oyuncusu, Koray'ı takımın başında hoca yokken, kime danışarak yolladınız 2- Erdoğan Arıca ve o klasmandaki futbolumuza hiçbir şey vermeyen teknik direktörler daha ne kadar bu kadar kolay Süper Lig'de iş bulacaklar Birinci Lig'de takım çalıştırma hakkına sahip 3 bin hoca varken... 



</TEXT>
</DOC>
