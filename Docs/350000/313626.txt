<DOC>
<DOCNO> 313626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/dunya/dun01.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın yeni cumhurbaşkanı Papulyas 
</HEADLINE>
<TEXT>


TAKİ BERBERAKİS Atina 


Yunanistan Parlamentosu'nda dün akşam yapılan seçimde eski dışişleri bakanlarından Karolos Papulyas 75 , rekor oyla cumhurbaşkanlığına seçildi. Başbakan Kostas Karamanlis tarafından geçen aralık ayında aday gösterilen ve ana muhalefet partisi PASOK'un lideri Yorgo Papandreu tarafından desteklenen Papulyas, tek aday olduğu seçimde 300 sandalyeli parlamentonun oylamaya katılan 296 üyesinden 279'unun oyunu aldı. Yunanistan Komünist Partisi KKE ve Sol İttifak Partisi'nin SYN parlamentodaki toplam 15 üyesi ve 2 bağımsız milletvekili ise oylamada çekimser kaldı. Yunan Anayasası'na göre, bir adayın cumhurbaşkanı seçilebilmesi için ilk turda parlamentonun 200 üyesinin oyunu alması gerekiyor. 5 yıllık dönem için seçilen Papulyas, 11 Mart'ta görevi Cumhurbaşkanı Kostis Stefanopulos'tan devralacak. 


</TEXT>
</DOC>
