<DOC>
<DOCNO> 348780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/guncel/gun05.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıkmadan, para basan roman 
</HEADLINE>
<TEXT>


"Da Vinci Şifresi'ne rakip olur" denen 'Tarihçi' isimli roman, daha piyasaya çıkmadan yazarına 2 milyon dolar kazandırdı 

DIŞ HABERLER SERVİSİ 

ABD'li yazar Elizabeth Kostova'nın ilk romanı 'The Historian-Tarihçi', daha kitabevlerindeki yerini almadan 2 milyon dolar kazandırdı. 
Piyasaya 14 Haziran'da çıkacak 'Tarihçi'nin el yazması ilk kopyasının, geçen yıl düzenlenen bir müzayedede tam 2 milyon dolara alıcı bulduğu ortaya çıktı. 

'Çok şaşırtıcı' 
Associated Press ajansı, haberinde, normalde ilk romana ait el yazmalarının en fazla 200 bin dolara müşteri bulabileceğini, 2 milyon rakamının çok şaşırtıcı olduğunu yazdı. 
Bir bölümü İstanbul'da olmak üzere 10 ülkede geçen, Ortaçağ'da Karpatlar'da yaşayan ve vampir Drakula'ya esin kaynağı olan Kazıklı Voyvoda'yı konu alan romanın karakterleri, Kazıklı Voyvoda hakkındaki gerçeği öğrenmek için ölüm ve yaşam arasında gidip gelen zorlu bir macera yaşıyor. 
'Tarihçi'nin, dünya çapında 44 dilde 17 milyon kopya satan Dan Brown'un 'Da Vinci Şifresi' kadar büyük ilgi çekmesi bekleniyor. 
Piyasaya çıkmadan 28 dile çevrilen 'Tarihçi'nin film haklarını da Sony satın aldı. 


</TEXT>
</DOC>
