<DOC>
<DOCNO> 345202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/guncel/gun04.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcıların hedefi Çiçek 
</HEADLINE>
<TEXT>


İslamcı basın, Adalet Bakanı Cemil Çiçek'in yeni TCK'yla ilgili CHP'lilerin politikalarına göre hareket ettiğini ve tavrının cumhurbaşkanı olmak istemesinden kaynaklandığını öne sürdü 

ANKARA Milliyet 

İslamcı basın, Adalet Bakanı Cemil Çiçek'i, yeni Türk Ceza Kanunu'ndaki "din hizmetlerini kötüye kullanma", "kanuna aykırı eğitim kurumu", "dini nik h" gibi maddelerin değiştirilmemesi nedeniyle ağır bir şekilde eleştirdi. 
Yeni Şafak, AKP grubu'nun taleplerine rağmen Çiçek'in CHP'lilerin politikalarına göre hareket ettiğini, Anadolu'da Vakit ve Milli Gazete de Çiçek'in tavrının cumhurbaşkanı olmak istemesinden kaynaklandığını öne sürdü. 
AKP'ye yakınlığıyla bilinen Yeni Şafak'ın haberinde, Çiçek'in AKP grubu ve vekillerin tepkilerine rağmen TCK'daki tuzak maddelerin değiştirilmesine karşı çıktığı vurgulandı. Haberde, Çiçek'in "kanuna aykırı eğitim kurumu" maddesi için "Yarın misyonerler veya birtakım illegal örgütler kendi eğitimlerini vermeye başladıklarında, şimdi bizi eleştirenler korkarım o zaman feryat edecekler. Bu sadece din eğitimiyle ilgili değil" yorumunu yaptığı belirtildi. 
Çiçek'in, "din hizmetlerini kötüye kullanma" maddesi için de "Madde kalkmalı. Ama CHP'nin ısrarıyla kaldı" sözüne yer verildi. 
Tuzak maddeler nedeniyle AKP grubu ve toplumdan yoğun eleştiriler aldığı öne sürülen Çiçek'in tavrının, CHP politikalarına paralel bir tutum olarak yorumlandığı iddia edildi. 

'Esas niyet...' 
Vakit gazetesinde de Çiçek'in tavrının kulislerde, "2007'deki cumhurbaşkanlığı seçimine aday olmayı planlıyor. CHP'lilerin oylarını alabilmek için sık sık CHP'lilerle mutabakattan söz ediyor" diye yorumlandığı vurgulandı. 
Milli Gazete de, "Esas niyetin, 2007'de yapılacak cumhurbaşkanlığı seçimi için yatırım yapmak olduğu kaydediliyor" ifadesiyle Çiçek'e yüklendi. 

Eleştirilere yanıt verdi 

Bakan Çiçek, İslamcı basının kendisiyle ilgili eleştirilerine yanıt verdi. Çiçek, şunları söyledi "Çalışmayı tek başına değil, parti grubunda adalet komisyonundan katılan arkadaşlarla bilim adamlarıyla yaptık. Kapalı kapılar arkasında olmadı. Doğruları yapmaya çalışıyoruz. Bunun dışında değerlendirme yapıyorlarsa bir şeyin altında bir şey arıyordur. Parti, parti sorumluluğu nedir bilirim. Tek başıma hareket etmem. Hükümet olarak gündeme getirilen şeyler, parti yönetimiyle oturup alınmış kararlardır. Bunları dile getiren hangi milletvekillerimiz onu bilmiyorum, ama arzu edenler varsa partiyle konuşur. Neresini beğenmiyorsa teklif vererek değiştirebilir. Kimse beni dolmuşa bindiremez." 

Bu maddeler için eleştiriyorlar 

Madde 219 İmam, hatip, vaiz, rahip, haham gibi dini reisler vazifelerini ifa sırasında alenen hükümet idaresini ve devlet kanunlarını ve hükümet icraatını takbih kınama ve tezyif aşağılama etmeleri durumunda 1 aydan 1 yıla kadar hapisle cezalandırılırlar. 
Madde 263 Kanuna aykırı olarak eğitim kurumu açanlara, bunları çalıştıranlara ve bu kurumlarda kanuna aykırı olarak açıldığını bildiği halde öğretmenlik yapanlara, 6 aydan 3 yıla kadar hapis cezası verilir. 
Madde 230 Evlenme olmaksızın, evlenmenin dinsel törenini yaptıranlar hakkında 2 aydan 6 aya kadar hapis cezası verilir. Evlenme akdinin kanuna göre yapılmış olduğunu gösteren belgeyi görmeden bir evlenme için dinsel tören yapan kimse hakkında 2 aydan 6 aya kadar hapis cezası verilir. 


</TEXT>
</DOC>
