<DOC>
<DOCNO> 313766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun55.html </URL>
<DATE> 2005/02/09/ </DATE>
<TIME> 18.07 </TIME>
<AUTHOR>  </AUTHOR>
<HEADLINE>
Bill Cosby'ye tecavüz suçlaması... 
</HEADLINE>
<TEXT>

     Türkiye'de de bir dönem beğeniyle izlenen Amerika'nın en beğenilen aile babası karakteri Bill Cosby hakkındaki cinsel saldırı ve tecavüz iddiaları ortalığı karıştırdı. 
     Philadelphia Daily News gazetesinin bir süre önce Cosby'nin mezun olduğu Temple Üniversitesi kız basket takımını çalıştıran Andrea Constand adlı bir kadınla ilgili iddialarının ardından, Stephanie Abrams adlı bir başka kadın da 30 yıl önce aynısının başına geldiğini iddia etti. 
     Cosby'yi ilk olarak cinsel saldırganlıkla suçlayan 31 yaşındaki Constand, bir yıl önce ünlü komedyenin saldırısına maruz kaldığını iddia etti. Polis, suçlamayı ciddiye alırken, Arizona Üniversitesi basketbol takımının eski yıldızı Constand'in suçlamaları için neden bu kadar beklediğinin ise anlaşılamadığını belirtti. 
     İlk suçlamanın ardından Amerikan CBS 3 televizyonu da California'dan Tamara Green adlı bir kadının 30 yıl önce Cosby'nin cinsel saldırısına uğradığı iddiasını gündeme getirdi. 
     Green, Cosby'nin eski bir Temple Üniversitesi çalışanına uyuşturucu verip tecavüz ettiği iddialarını duyunca konuşmaya karar verdiğini belirterek, ''30 yıl önce bana da aynısını yaptı'' diye konuştu. 
     ABD'nin en sevilen televizyon babası karakterine yönelik tecavüz suçlamaları büyük şaşkınlık yaratırken, medya kuruluşlarının yaptıkları kamuoyu yoklamalarında iddialara pek itibar eden olmadı. 
     Kamuoyu yoklamalarına katılanların büyük bölümü, iddia sahiplerinin neden bu kadar beklediklerinin anlaşılamayacağını ifade ederek, Cosby'nin masum olduğunu söylediler. 
     
</TEXT>
</DOC>
