<DOC>
<DOCNO> 314713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo16.html </URL>
<DATE> 2005/02/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gaziantepspor, Sakaryaspor deplasmanına umutlu gitti... 
</HEADLINE>
<TEXT>

     Sakaryaspor maçı hazırlıklarını tamamlayan Gaziantepspor, uçakla İstanbul'a gitti. 
     Gaziantepspor, İstanbul'dan karayolu ile Sakarya'ya geçip, maç saatini bekleyecek. 
     Teknik Direktör Nurullah Sağlam, havaalanında yaptığı açıklamada, Sakaryaspor maçının çok zorlu geçeceğini, tüm hesaplarının galibiyete yönelik olduğunu söyledi. 
     Sakaryaspor maçının iki takım açısından da çok zorlu geçeceğini belirten Sağlam, ''Rakibimizin puana ihtiyacı var. Ancak, onların durumu bizi ilgilendirmiyor. Biz kendi işimize bakıyoruz. Kendimiz gibi oynayıp, sonuca ulaşmak istiyoruz'' dedi. 
     Galatasaray maçında çok talihsiz goller yediklerini ifade eden Sağlam, şöyle konuştu 
     ''Ancak, bu maçta her türlü riskleri göze alarak, sonucun değiştirilebileceği ihtimalini de göz önünde bulundurarak mücadele ettik. Rakibimizin üstüne gittik. Girdiğimiz gol pozisyonları var. Bunları değerlendirebilseydik, oradan daha farklı bir imaj yaratarak dönebilirdik. 
     Ama olmada, bundan sonra yapacağımız Sakaryaspor maçını düşünüyoruz. Bu maçtan galibiyetle ayrılıp, bundan sonra yapacağımız zorlu maçlar öncesinde bir avantaj yakalamak istiyoruz. Cezalımız yok, sakatımız yok. Tarek Ettayeb'in kasığında basit bir problem var. Bu futbolcunun durumu da bugün yapılan son antrenman sonrasında belli olacak. Milli maç nedeniyle ülkesine giden Lazarov ise bugün İstanbul'da olacak ve takımla birlikte Sakarya'ya gidecek.'' Gaziantepspor Takım Kaptanı Bouazizi ise Sakaryaspor maçına çok iyi hazırlandıklarını, tüm futbolcuların bu maça galibiyet için şartlandığını ve tek düşüncelerinin galibiyet olduğunu söyledi. 
     Bouazizi, takımda tüm futbolcuların moralinin yüksek olduğunu, Sakaryaspor maçını kazanarak, istikrarlı bir çıkış yakalamak istediklerini sözlerine ekledi. 
     
</TEXT>
</DOC>
