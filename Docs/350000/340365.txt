<DOC>
<DOCNO> 340365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo02.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Size yakışanı yapın 
</HEADLINE>
<TEXT>


Alman teknik adam antrenmanda çok fazla hata yapan oyuncularına sert çıktı, "Aylardır lidersiniz. Herkes sizden iki kupa bekliyor" ifadesini kullandı 

YALÇIN TÜRK 


Fenerbahçe Teknik Direktörü Christoph Daum, son çalışmada futbolcularının isteksiz davranışlarına sert tepki gösterdi. 
Alman hoca, üst üste yapılan pas hataları üzerine idmanı yarıda kesti. Oyuncularını saha içinde toplayan tecrübeli çalıştırıcı, "Aylardır lidersiniz. Ligin bitimine şurada dört hafta kaldı ve dört puanlık bir avantaja sahipsiniz. Herkes sizden iki kupa bekliyor. Diyarbakır'da dikkatli olun ve size yakışanı yapın" uyarısında bulundu. 
Alman hocanın bu beklenmedik çıkışı sonrası futbolcuların daha hırslı ve arzulu mücadele etmesi teknik heyetin yüzünü güldürdü. 

Son randevu haftaya 

YUSUF KOBAL 

İkinci Başkan Nihat Özdemir, Teknik Direktör Daum ile önümüzdeki hafta son bir görüşme yapıp, yeni anlaşma için zemin arayacaklarını açıkladı. Özdemir, Daum'un avukatlarının önümüzdeki hafta İstanbul'a gelerek masaya oturacağını ve detaylar konusunda varılacak anlaşmadan sonra sözleşme imzalanacağını dile getirdi, "Aramızda bir sorun yok. Ancak şu ana kadar netleşmiş bir anlaşma da yok" ifadelerini kullandı. 

Şampiyon gibi .. 

Fenerbahçeli taraftarlar, dün Diyarbakır'a inen takımlarını sevgi çemberine aldı, şampiyonluk tezahüratlarıyla kafileyi karşıladı 


Sarı - Lacivertli takım, kritik maç için İstanbul'da son hazırlıklarını yaparak, dün özel uçakla Diyarbakır'a geçti. Kafileyi karşılayan 50 kişilik bir taraftar grubu "Şampiyon Fenerbahçe" sloganlarıyla havaalanını inletti. Özellikle Alex ve Hooijdonk'a büyük ilgi gösteren taraftarlar, bir ara otobüsün önüne kesip tezahüratlarını sürdürdü. Geniş güvenlik önlemleri dikkat çekerken, Diyarbakır Vali Yardımcısı Ahmet Aydın ve Kulüp Başkanı Ahmet Göksu da misafirlere kamp yapacakları otele kadar eşlik etti. Başkan Aziz Yıldırım, bugün Mardin'e geçip dernek açılışı yapacak. 

Pankart mahkemelik 

Beşiktaş maçında Maraton Tribüne asılan "Rıza efendi" pankartı mahkemelik oluyor. Emniyet güçlerinin gazetelerde yayımlanan fotoğraflardan tespit edip, spor yasası gereği biner YTL para cezası verdiği iki Fenerbahçeli'den biri, bu cezaya isyan edip, itibar davası açma kararı aldı. 

Bilet isyanı 

Olimpiyat Stadı'nda oynanacak olan Türkiye Kupası final biletleri tam anlamıyla sorun oldu. Galatasaray'ın biletlerde indirim yapması Fenerbahçeliler'i kızdırdı. Sarı - Lacivertli taraftarlar bu uygulamayla spor yasasına ters düşüldüğünü, rekabetin ortadan kalktığını belirttiler. 

Fener'e ciddi rakip 

Sarı - Lacivertli ekibin renklerine bağlamak istediği Nihat ve Emre'ye Newcastle United da talip oldu 

ALİ İSMET URAL 


Fenerbahçe'nin transfer listesinde bulunan Real Sociedadlı Nihat Kahveci ile İnterli Emre Belözoğlu'na, Graeme Souness'in çalıştırdığı Newcastle United talip oldu. 
İngiliz kulübünün Real Sociedad'a, Nihat için 8 milyon dolar önerdiği ve tarafların el sıkıştığı iddia edildi. Ardından Emre için harekete geçen Newcastle'ın, bu futbolcunun menajeri ile masaya oturduğu ve parasal konularda anlaşmaya vardığı belirtildi. Ancak Inter'in bonservis konusunda 8 milyon dolardan aşağıya düşmemesi ve Emre konusunda kesin bir karar vermemesi sorun yarattı. Görüşmelerin sürdüğü ve bu transferin de gerçekleşme olasılığının bir hayli yüksek olduğu kaydedildi. 
Emre ise Inter'den kesinlikle ayrılmak istediğini söyledi, "Nihat ile aynı takımda oynamamız çok olumlu olur" dedi. 


</TEXT>
</DOC>
