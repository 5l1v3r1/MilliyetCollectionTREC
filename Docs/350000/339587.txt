<DOC>
<DOCNO> 339587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy29.html </URL>
<DATE> 2005/05/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Schröder Reform süreci müzakerelerin seyrini belirleyecek 
</HEADLINE>
<TEXT>

     Almanya Başbakanı Gerhard Schröder, Türkiye’nin Avrupa Birliği’ne üyelik müzakerelerinin mutlaka uzun ve zaman zaman da zor olacağını belirterek, "Türkiye’deki reform sürecinin gelişmesi, müzakerelerin seyrini büyük oranda belirleyecektir" dedi. 
     Schröder’e, Marmara Üniversitesi MÜ Rektörlük Binası’nda, Başbakan Recep Tayyip Erdoğan’ın da katılımıyla düzenlenen törenle "Fahri Hukuk Doktoru" unvanı verildi. 
     Gerhard Schröder, burada yaptığı konuşmada, AB konusuna da değindi. 
     Konuk Başbakan, şunları kaydetti 
     "Avrupa Birliği’ne üyelik müzakereleri mutlaka uzun ve zaman zaman da zor olacaktır. Türkiye’deki reform sürecinin gelişmesi, müzakerelerin seyrini büyük oranda belirleyecektir. Burada önemli olan Aralık ayında verilen tarihi karar, herhangi bir kamuoyu araştırmasından etkilenmemeli. Burada önemli olan ortak hedefimizden, yani Türkiye’nin Avrupa Birliği üyeliğinden sapmamamız. Türkiye çok önemli bir potansiyele sahiptir." Schröder, Aralık ayındaki AB Zirvesi’nin hazırlık sürecine dikkati çekerek, o dönemdeki çalışmaların büyük bir takdirle karşılandığını söyledi. 
     Gerhard Schröder, konuşmasına şöyle devam etti 
     "Şu ana kadar olağanüstü çabalar sergilendi. Ancak olağanüstü çabaların takip edilmesi gerekecek. Sayın Başbakan’ın sözleriyle söylemek gerekirse, burada sadece yasal çerçeveler kurulmayacak, burada aynı zamanda zihniyetlerin değişimi de söz konusu olacak. Çünkü toplumda bilincin değişmesi gerekecek. Ancak böyle, bu şekilde bu süreçten geri dönülmez. Bu yolda kararlılıkla ilerlemeniz konusunda hepinizi yüreklendirmek istiyorum. Almanya, sizin yanınızda olacaktır. 
     Türkiye ve AB’nin önünde büyük görevler var. Ayrıca büyük olanaklar da beklemektedir. MÜ’nün fahri doktora unvanını almış biri olarak, Türkiye’nin dostu olarak, Türkiye’yi bu büyük görevleri yerine getirirken ve ortak olanaklarımızı değerlendirirken desteklemeye devam edeceğim." 
     
     MÜZAKERELERE 3 EKİM'DE BAŞLANACAKTIR 

     Almanya Başbakanı Gerhard Schröder konuşmasında, Türkiye’nin özgür iradesiyle Avrupa yoluna yöneldiğini söyledi. 
     Bu yolda sarf edilen büyük çabaların, geçen Aralık ayında AB ülkelerinin devlet ve hükümet başkanları tarafından üyelik müzakerelerinin başlatılması yönünde oy birliğiyle verilen kararla takdir edildiğini hatırlatan Schröder, şunları kaydetti 
     "Ben haklı olarak bunu hala savunuyorum. Haklı olarak bu karar için azimle girişimde bulunmuştum. Türkiye şimdi bu yolda hepimizin desteğiyle bu şekilde ilerlemeli, çabalarından vazgeçmemeli. Sayın Başbakan’la bu konuda mutabık olduğumu biliyorum. Reformlar uygulanmalı ve bu reformlardan geri dönüşün mümkün olmadığı temin edilmeli. Özellikle hukuk devleti, temel özgürlükler, insan ve azınlık hakları ile din özgürlüğü konusunda... Güvenlik güçlerinin insanlara kötü davranması, ifade özgürlüğünün kısıtlanması, kadınlara karşı ayrımcılık, Avrupa’nın ortak değerleriyle bağdaştırılamaz. Üyelik müzakereleri 3 Ekim tarihinde başlayacaktır. Türkiye’nin bunun için yerine getireceği koşulların ayrıntısı biliniyor. Ben bunların yerine getirileceğinden eminim." Schröder, kendisi ve vatandaşları için önem taşıyan konunun, Türkiye’deki gayrimüslimlerin durumu olduğunu vurgulayarak, "Bu nedenle bugün Patrik I. Bartholomeos ile biraraya gelmek benim için çok önemliydi. Kendileri de Türkiye’nin reform sürecinde büyük ümitler beslemekte" diye konuştu. 
     
     ERMENİ SORUNU 

     Türkiye’de toplumsal gerçekler konusunda gelişimlerin olacağı yönündeki inancının tam olduğunu dile getiren Schröder, şöyle devam etti 
     "Avrupa, ortak bir gelecek için geçmişleriyle yüzleşen üyelerden oluşan bir barış topluluğudur. Birkaç gün önce dünyanın birçok ülkesinde Osmanlı İmparatorluğu döneminde yüzbinlerce Ermeninin yaşadığı korkunç olaylar anıldı. Alman Meclisi de 90 yıl önce olan olayları ele aldı ve bütün partilerin milletvekilleri Almanya’nın da bu olaylarda sorumluluk taşıdığını ifade ettiler. Başbakan Erdoğan’ın 90 yıl önceki olayların tarihçilerden oluşan bir komisyon tarafından incelenmesi önerisini takdir ediyor ve çok olumlu karşılıyorum. Bu önemli önerinin Ermenistan tarafından da kabul göreceğini ümit ediyorum." Schröder, Almanya’daki arşivlerin de açık olduğunu ve Alman tarihçilerin de bu çalışmaya katılmayı kabul edeceklerini söyledi. 
     
     "ERDOĞAN’IN ÖNERDİĞİ YOL DOĞRU YÖNE GİTMEKTEDİR" 

     Almanların, tarihi olayların ele alınmasının siyasi, toplumsal ve insani açıdan ne kadar büyük bir görev olduğunu bildiğini vurgulayan Schröder, "Bunun ne kadar hassas bir olay olduğunu biliyoruz. Fransa, Polonya ve diğer komşularımızla 2. Dünya Savaşı felaketinden sonra yaşanan barış süreci bütün tarafların yararı için başarıyla gerçekleşebilmiştir. Bu nedenle de şundan eminim Sayın Başbakan Erdoğan’ın önerdiği yol doğru yöne gitmektedir. Bu yol ilişkilerin normalleşmesine ve aynı zamanda bölgenin istikrara kavuşmasına giden bir yoldur. Bu yolda herkes sadece kazançlı çıkabilir. Almanya mümkün olan her yerde bu konuda destek vermeye hazırdır" şeklinde konuştu. 
     
     YAKIN VE ORTADOĞU’NUN MODERNİZASYONU 

     Schröder, Türkiye’nin, Almanya ve Avrupa için saygın ve güvenilir bir partner olduğunu, NATO çerçevesinde kriz bölgelerinin istikrara kavuşturulmasında, uluslararası teröre karşı mücadelede yakın ve güvene dayalı bir işbirliklerinin bulunduğunu kaydetti. 
     Irak konusunda da Türkiye’nin dirayetli ve sorumlu bir siyaset takip ettiğine işaret eden Schröder, şöyle dedi 
     "Avrupa ve Türkiye önemli bir potansiyele sahiplerdir. Özellikle Yakın ve Ortadoğu’nun modernizasyonu ve demokratikleşmesi konusunda yakın bir işbirliği potansiyeline sahiptirler. Bu nedenle Türkiye’yi ve Türk Hükümeti’ni bu ortak potansiyeli başka bölgelerin, örneğin Kafkaslar’ın istikrara kavuşturulması konusunda daha fazla kullanmaya cesaretlendirmek istiyorum." 
     
     KKTC’YE FİNANSAL YARDIMLAR 

     Kıbrıs sorununa da değinen Schröder, geçen yıl Kıbrıs sorununda Türkiye’nin yapıcı politikasına rağmen çözüme varılamamış olmasından duyduğu üzüntüyü ifade etti. 
     Türkiye’de bu nedenle yaşanan hayal kırıklığını da anlayışla karşıladığını dile getiren Schröder, şunları kaydetti 
     "Fakat ben, Sayın Başbakan’la bu konuda mutabık kaldım. Şu anda Kuzey Kıbrıs’a adil davranmak gerektiği sonucuna vardık. Çünkü Kofi Annan’ın planına olumlu bir tutum içindeydi. Şu anlamda adil olunması gerekir, AB’nin vaat ettiği finans yardımlarının gerçekten verilmesi önemli. 
     Almanya bu konuda Kuzey Kıbrıs’ın ekonomik gelişmesine katkıda bulunmak için elinden geleni yapacaktır. Aynı zamanda BM nezdinde Ada’nın yeniden birleşmesi için yeni bir girişimin başlatılması gerekir. Bu strateji konusunda Sayın Başbakan’la mutabıkız. İkimiz de bu konuda adil bir çözümün bulunacağı ümidimizden vazgeçmeyeceğiz." 

     
</TEXT>
</DOC>
