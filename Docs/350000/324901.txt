<DOC>
<DOCNO> 324901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur51.html </URL>
<DATE> 2005/03/18/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
Uzanlar'a yeni dava açılıyor 
</HEADLINE>
<TEXT>

     İstanbul Cumhuriyet Başsavcılığı, Cem, Kemal, Hakan ve Yavuz Uzan'ın da aralarında bulunduğu 35 sanık hakkında, 12 ile 45 yıl arasında değişen hapis cezaları istemiyle dava açtı. 
     Şişli Cumhuriyet Başsavcılığı'nca hazırlanan fezleke üzerindeki incelemesini tamamlayan İstanbul Cumhuriyet Başsavcılığı, iddianame düzenleyerek dava açtı. 
     İddianamede, Cem Uzan, gıyabi tutuklu Hakan, Kemal ve Yavuz Uzan ile tutuklu sanıklar Ali Cenap Ermutlu, Müştak Ayvaz, Selahattin Bal, Tahsin Öztürk, Seyfettin Kaya ve Şemsettin Mustafaoğlu'nun da aralarında bulunduğu 35 sanık hakkında, ''cürüm işlemek için teşekkül oluşturmak'', ''cürüm işlemek için oluşturulan teşekküle üye olmak'', ''kamu kurum ve kuruluşlarını dolandırmak'', ''rüşvet'' ve ''Bankalar Kanunu'na muhalefet'' ve ''evrakta sahtecilik'' suçlamalarına ilişkin, 12 ile 45 yıl arasında değişen ağır hapis cezaları öngörüldü. 
     Sanıkların yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     Şişli Cumhuriyet Başsavcılığı'nca hazırlanan fezlekede, İmar Bankası'na el konulmasından önce oluşturulan teşekkülün, Uzan ailesinin bazı üyelerini yasal sorumluluktan kurtarmak ve mal varlığı kaçırmak için faaliyette bulunduğu öne sürülmüştü. 
     
</TEXT>
</DOC>
