<DOC>
<DOCNO> 340237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo34.html </URL>
<DATE> 2005/05/06/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fenerbahçe Beşiktaşlıların yaşattığı terör onarılmaz yara açtı... 
</HEADLINE>
<TEXT>

     Fenerbahçe Kulübü, bayan basketbol takımının BJK Akatlar Spor Salonu’nda Beşiktaş ile yaptığı şampiyonluk mücadelesinde yaşanan olaylara tepki gösteren bir açıklama yaptı. 
     Kulübün internetteki sitesinde yayınlanan açıklamada, rakibinin şampiyonluğunu kutlayan sarı-lacivertliler, maçın son dakikalarında çıkan olayların "Türk spor tarihine kara bir leke" olarak geçtiğini savundu. 
     Açıklamada, "Beşiktaş Akatlar Spor Salonu’nda yaşanan, Beşiktaş Kulübü’ne ait taraftar topluluğunun yaşattığı terör, spordaki şiddetin boyutlarının ne yazık ki artık ne noktalara ulaştığının bir ibret belgesidir. Türkiye’nin iki güzide kulübünün iki bayan basketbol takımının karşılaştığı kupa maçında taraftarlardan birinin kupayla taçlandırılacağına, akan kan ve çıkan olaylar ne yazık ki Türk sporunda onarılmaz bir yara açmıştır" denildi. 
     Beşiktaş Kulübü yöneticilerinin olaylara karşı duyarlı bir davranış sergileyerek, suçluların cezalandırılmasına katkıda bulunmasının beklendiği belirtilen açıklamada, özetle şu ifadelere yer verildi 
     "Final müsabakalarının ikinci buluşmasında Kadıköy Caferağa Spor Salonu’nda en iyi şekilde sporcu ve yönetici kadrosuyla ağırlanan, Türk geleneksel misafirperverliğinin en ince detaylarına tanık olan Beşiktaş Bayan Basketbol Takımı’na Fenerbahçe camiası tarafından anlamlı bir ders verilmiştir. 
     Bir şampiyonluk mücadelesine karışan kan, gözyaşı, küfür ve şiddete maruz kalan, milli düzeyde ülkemizi temsil eden bayan sporcularımıza saldırmanın hangi zihniyete yakıştığını ise kamuoyuna bırakıyoruz. 
     Fenerbahçe Kulubü olarak talebimiz Türk sporunu kana bulayan, Türk sporunu yaralayan, sporun kutsallığına gölge düşüren bu sorumsuz kişilerin en kısa süre içinde yakalanıp cezalandırılmalarıdır. 
     Fenerbahçe Kulübü olarak, ligde şampiyon olan Beşiktaş Bayan Basketbol Takımı’nı kutluyoruz." 
     
</TEXT>
</DOC>
