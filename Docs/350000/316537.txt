<DOC>
<DOCNO> 316537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur33.html </URL>
<DATE> 2005/02/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Org. Özkök Konya'yı helikopterden gördüm, gözlerime inanamadım 
</HEADLINE>
<TEXT>

     Genelkurmay Başkanı Orgeneral Hilmi Özkök, askeri birlikleri denetlemek için geldiği Konya'da ''Konya'nın ne kadar büyüdüğünü, gelirken helikopterden gördüm, gözlerime inanamadım'' dedi. 
     Orgeneral Özkök, Jandarma Genel Komutanı Orgeneral Fevzi Türkeri ile askeri birliklerin denetimi için geldiği Konya'da, İl Jandarma Komutanlığı ve Jandarma Bölge Komutanlığı'nı ziyaret etti. Orgeneral Özkök, ardından Konya Valiliği'ne geçerek, Vali Ahmet Kayhan ile bir süre görüştü. 
     Görüşmenin basına açık bölümünde Orgeneral Özkök, Konya'da bulunmaktan ve çeşitli zamanlarda birlikte çalıştıkları Konya Valisi Ahmet Kayhan'ı ziyaret etmekten mutluluk duyduklarını söyledi. 
     Konya'nın Türkiye'nin birçok bakımdan en büyük illerinden biri olduğunu ifade eden Orgeneral Özkök, ''Bu nedenle bu büyüklükteki Konya'da, gelişmiş bir askeri teşkilat var. Bu teşkilatlar, kara, hava, jandarma kuvvetlerinden oluşuyor. Bu birliklerde bazı denetlemelerde bulunmak için Jandarma Genel Komutanımız ile birlikte buraya geldik'' diye konuştu. 
     Konya'nın son yıllardaki büyük gelişme gösterdiğini belirten Orgeneral Özkök, şunları kaydetti 
     ''Konya'nın ne kadar büyüdüğünü, gelirken helikopterden gördüm, gözlerime inanamadım. Konya'daki büyümenin sağlıklı şekilde olduğu da görülüyor. Sayın Valimiz Ahmet Kayhan, şahsında Konya'yı temsil etmektedir. Bu kente yaptığımız denetleme programı çerçevesinde Valiliğe uğrayarak, sayın Valimizi de ziyaret etmek istedik. Kendisiyle görüşme yaptığımız için mutluyuz.'' Orgeneral Özkök, görüşme sonunda Vali Ahmet Kayhan'a üzerinde Genelkurmay Başkanlığı'nın arması bulunan bir plaket verdi. Vali Kayhan ise Orgeneral Özkök'e üzerinde semazen motifinin bulunduğu çini işlemeli tabak hediye etti. 
     Orgeneral Özkök, görüşmenin ardından, beraberindeki askeri yetkililerle birlikte Konya Garnizon Komutanlığı'na geçerek, buradaki askeri birliği denetledi. 
     
</TEXT>
</DOC>
