<DOC>
<DOCNO> 348103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo13.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori Ozdilek 
</HEADLINE>
<TEXT>


Samsun, Ertuğrul Sağlam'ın istifasının ardından gözünü Mehmet Özdilek'e çevirdi. Başkan İsmail Uyanık'ın, önümüzdeki günlerde genç teknik adamla bir araya geleceği bildirildi 


Süper Lig'in son haftalarında gergin günler geçiren Samsunspor'da teknik direktör arayışları büyük bir hızla sürüyor. Karadeniz temsilcisinin, Ertuğrul Sağlam'dan boşalan göreve Beşiktaş'ın unutulmaz futbolcularından Mehmet Özdilek'i getirmeye hazırlandığı iddia edildi. 
Başkan İsmail Uyanık'ın önümüzdeki günlerde "Şifo" lakaplı Özdilek bir araya geleceği ve resmi teklif yapacağı bildirildi. Bu arada altyapı koordinatörü Yücel Uyar'ın adı da kulaktan kulağa dolaşıyor. 

Hurma'dan veda 
Samsunspor ile yollarını ayıran Genel Menajer Süleyman Hurma, dün kulüp personeli ile vedalaşarak görevinden ayrıldı. Samsunspor'da 3 yıl görev yapan Hurma, "Samsunspor'da bulunduğum sürede görevimi en iyi şekilde yapmaya çalıştım. İyi ve kötü günler yaşadık. Her şey çok güzeldi" diye konuştu. Tecrübeli menajer bir süre dinlenmek istediğini de açıkladı. 

Ümit Bozkurt Konyaspor'da 

Yeşil - Beyazlı takım, Gençlerbirliği'nin yollarını ayırdığı tecrübeli futbolcu ile anlaştı, El Saka sırada 

Konyaspor, Gençlerbirliği Kulübü ile sözleşmesi biten Ümit Bozkurt ile prensipte anlaştı. Bu futbolcunun iki yıllık sözleşme imzalayacağı bildirildi. Yeşil - Beyazlı yönetim, ayrıca Gençlerbirliği'nden ayrılan El Saka'nın da peşine düştü. Basın Sözcüsü Sefa Ortaç, "El Saka'nın menajeriyle görüşmelerimiz sürüyor. Hocamız da kendisini istiyor" diye konuştu. 
Ortaç, önceki gün 1 yıllık imza atan Aykut Kocaman'la Süper Lig'deki hedeflere ulaşacaklarını belirterek, transfer çalışmalarına ara vermeden devam ettiklerini vurguladı. Konyasporlu yönetici "Transferi Aykut Kocaman'ın yönetime sunacağı rapordan sonra daha da hızlandıracağız" dedi. 

Koltuk tehlikede 

İkinci Lig B Kategorisi B Grubu'nda Orduspor - Eskişehirspor maçının yarıda kalmasına neden olan olaylar Ordu Emniyet Müdürü Ömer Sağırkaya'nın koltuğunu tehlikeye soktu. 
Federasyon Başkanvekili Hasan Doğan, olaylar nedeniyle Emniyet Müdürü Sağırkaya'nın görevden alınması için İçişleri Bakanı Abdülkadir Aksu'dan ricada bulunduğunu açıkladı. Doğan, "Sahaya giren şahıs futbolcuya saldırıyor, daha sonra herkesin gözü önünde tribüne çıkıyor ve kimse bu saldırganı yakalamıyor. Eğer emniyet müdürü görevini yerine getirseydi olay bu aşamaya gelmezdi. Ortada ciddi bir ihmal var. Sanıyorum Emniyet Müdürü ile ilgili bir tasarrufta bulunulacak" dedi. 

Yıldız Çaykur Rize savaşacak 

MUHAMMET KAÇAR DHA 

Yeşil - Mavili yönetimin, Erdoğan Arıca'nın yerine göreve getirdiği teknik direktör Metin Yıldız iddialı açıklamalar yaptı. Geçen sezon Galatasaray'da Gheorghe Hagi'nin yardımcılığını yapan Yıldız, "Çaykur Rizespor ligde uzun zamandır önemli işler yapıyor. Daha büyük başarılara imza atması için de güçlerimizi birleştiriyoruz. Biz de 10 yılda bu düzeye geldik. Çok hırslı biriyim. Rizespor artık sahada 90 dakika savaşacak" dedi. Öte yandan Metin Yıldız'ın yardımcılıklarına Serdar Gücüyener, Adnan Esen ve Semih Yaban getirildi. 


</TEXT>
</DOC>
