<DOC>
<DOCNO> 303407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo03.html </URL>
<DATE> 2005/01/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Daum, otelde 15 takımın daha kalacağını öğrenince çıldırdı 
</HEADLINE>
<TEXT>

     Kamp yapacakları otelde 15 takımın daha kalacağını öğrenen Daum, hemen telefona sarılıp yetkilileri aradı ve bir takım kurallar koydu. 
     
     Öğrenince sinirlendi 
     Fenerbahçe Teknik Direktörü Daum, 7 Ocak’ta başlayacak Antalya kampı öncesi fırtınalar estirdi. Takımın kalacağı Başkanvekili Nihat Özdemir’e ait Arcadia Oteli’nde kendileriyle aynı anda Sakaryaspor başta olmak üzere, Hollanda, Ukrayna, Romanya, Rusya, Bulgaristan, Almanya liglerinden 15 takımın daha kamp yapacağını öğrenince, küplere bindi. Daum bunun üzerine bazı kurallar koydu. Buna göre, Fenerbahçe top çalışmasını otelin içindeki sahada yapacak ve burayı diğer takımlar kullanamayacak. 
     
     Kimse giremeyecek 
     Futbolcuların kaldığı bloğun güvenliği özel bir şekilde sağlanacak. Oyuncu menacerlerinin otele girmesi kesinlikle yasak olacak. Sarı-Lacivertliler, kahvaltı ve yemek için kendilerine ayrılan bir restaurantı kullanacak. Basın mensupları, hangi takım için olursa olsun, izinsiz olarak tesislere giremeyecek. Daum’un isteklerini titizlikle uygulama sözü veren otel yönetimi, kampa gelecek her takımdan resmi kulüp listesi istemeye başladı. Güvenlik elemanı sayısı da 2 katına çıkarıldı. 
     
</TEXT>
</DOC>
