<DOC>
<DOCNO> 343671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy07.html </URL>
<DATE> 2005/05/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Başesgioğlu Asgari ücretin fazla olduğu görüşlerine katılmıyoruz 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye’de asgari ücretin fazla olduğu yönündeki görüşlere katılmadıklarını belirterek, "Özellikle çalışanları korumak adına, devletin işgücü piyasalarında asgari ücret tipi mekanizmaları kullanması gerekiyor" dedi. 
     Başesgioğlu, AA muhabirine yaptığı açıklamada, TBMM’ye gönderilen Sosyal Sigortalar ve Genel Sağlık Sigortası Kanun Tasarısı’nı sosyal taraflar ve ilgili kuruluşlarla Mayıs sonuna kadar değerlendirmek için zaman aldıklarını bildirdi. 
     Bu ay sonunda veya Haziran’ın ilk haftasında tasarının ilgili komisyonda görüşülmeye başlayacağını ifade eden Başesgioğlu, "Tasarı Meclis tatile girmeden de çıkabilir, sonbahara da kalabilir" dedi. 
     Türkiye’nin sosyal güvenlik reformu yapmak zorunluluğuyla karşı karşıya bulunduğunu dile getiren Başesgioğlu, şöyle devam etti 
     "Bu bir gelecek planlaması. Sosyal güvenliğin ortaya çıkardığı maliyeti, kuşaklar arasında adil ve dengeli bir biçimde dağıtma hadisesi. Eğer biz bunun tedbirini almazsak, sonraki kuşaklara ağır bir yük devretmiş olacağız. Çalışma yapmanın tam zamanı. Çünkü, elimizde genç nüfus avantajı var. Sosyal güvenlik sisteminin en önemli unsurlarından birisi nüfusun yapısıdır. Yaşlı nüfuslarda sosyal güvenlik sorunları daha ağır seyreder, genç nüfusun olduğu sistemlerde sosyal güvenlik nefes alır. Bizim nüfusumuz genç. Dolayısıyla sosyal güvenlik sisteminin nefes alması için avantajımız var. Bu konuda Türkiye’nin gecikmemesi lazım. Sosyal güvenlik yasa çalışmaları zordur. Ama, zor da olsa, ülkenin geleceğini düşünen insanlar olarak bunun yapılması lazım." 
     
     SAĞLIK GİDERİNDE ARTIŞ NORMAL 
     Yeni ilaçlar, gelişen teknoloji ve tedavi uygulamaları nedeniyle gelecek yıllarda, sosyal güvenlik kurumlarından sağlığa aktarılan kaynakların artmasının doğal olduğunu anlatan Bakan Başesgioğlu, yeni sistemin, sağlık konusunda, maliyet artışı öngördüğünü ifade etti. 
     Sosyal güvenlik kurumlarının açığının halen Gayrisafi Milli Hasılanın yüzde 4.5’i düzeyinde olduğuna dikkati çeken Başesgioğlu, bunu uzun vadede emeklilik sigortalarında yüzde 1’e düşürmeyi amaçladıklarını vurguladı. 
     Sosyal güvenlik kuruluşlarının giderlerini gelirleriyle karşılamasının mümkün olmadığını vurgulayan Başesgioğlu, "Dolayısıyla devletin sosyal güvenlik alanına kaynak aktarması gerekir. Bunu bir ’kara delik’ veya boşa yapılmış bir kaynak transferi olarak görmemek lazım. Önemli olan bu kaynağın makul olması ve bütçe üzerindeki olumsuz etkilerinin az olmasıdır. Bu anlayıştan hareketle, yasa tasarısına, emeklilik sigortalarında işçi ve işverenin yanında devletin de yüzde 5 prim aktarmasını koyduk" diye konuştu. 
     Başesgioğlu, devletin kayıtdışına duyarsız kalmasının mümkün olmadığını belirterek, ancak sadece "cebri" tedbirlerle kayıtdışının önlenemeyeceğini dile getirdi. Başesgioğlu, "Bu nedenle bu konuda hem cezbedici bir konsepti yerleştirmemiz hem de bütün denetim elemanlarıyla kayıtdışı ekonomi ve istihdama karşı mücadele etmemiz gerekiyor" dedi. 
     
     ASGARİ ÜCRET TARTIŞMALARI 
     Bakan Başesgioğlu, asgari ücretle ilgili olarak son günlerdeki açıklamaların anımsatılması üzerine, Türkiye’de asgari ücretin fazla olduğu yönündeki görüşlere katılmadıklarını bildirdi. 
     Bazı ülkelerde, sözleşme özgürlüğüne aykırı bulunduğu için asgari ücret uygulanmadığına dikkati çeken Başesgioğlu, "Ama bizim toplumumuzda özellikle çalışanları korumak adına, devletin bu tip mekanizmaları kullanması gerekiyor. Kısa dönemde asgari ücret uygulamasının kaldırılması mümkün olmaz" diye konuştu. Bölgesel asgari ücret konusuna değinen Başesgioğlu, bölgesel asgari ücretin artı ve eksilerinin bulunduğunu ifade ederek, "Ama şu anda, Türkiye’de bölgesel asgari ücretin uygulanması için erken olduğunu düşünüyorum" ifadesini kullandı. 
     
</TEXT>
</DOC>
