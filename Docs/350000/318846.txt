<DOC>
<DOCNO> 318846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonsiy08.html </URL>
<DATE> 2005/02/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Sarıgül 29 Ocak'taki olağanüstü kurultayda Bizans oyununa geldik 
</HEADLINE>
<TEXT>

     Şişli Belediye Başkanı Mustafa Sarıgül, CHP'nin 29 Ocak tarihinde yapılan olağanüstü kurultayında ''Bizans oyununa geldiklerini'' öne sürdü. Sarıgül, Adıyaman'ın Besni İlçesi'nde düzenlenen açık hava toplantısına katıldı. Sarıgül, buradaki konuşmasında, ''O salonda halkın üzerine gelenlere en büyük cevabı vermek üzere Adıyaman'ın Besni İlçesi'ne geldik. Halk bizde, sokak bizde. Biz kurultayda yenilmedik, Bizans oyununa geldik. CHP Genel Başkanı Deniz Baykal, halktan korktuğu için kurultay salonun arka kapıdan girdi'' dedi. 
     Kurultayda Bekırköy Belediye Başkanı Ateş Ünal Erzen'e vurduğu için eleştirildiğini söyleyen Sarıgül, ''Bir dönem o başkan, Cem Uzan'a tetikçilik yapıyordu, şimdi o başkan Baykal'a tetikçilik yapıyor. Ben oraya eşimle, çocuğumla gittim, oturdum. Benim çoluğuma, çocuğuma laf söyleyene vururum'' şeklinde konuştu. 
     CHP Genel Başkanı Deniz Baykal'ın televizyonlardan kaçtığını, ancak yargıdan kaçamayacağını savunan Sarıgül, kendisiyle yargı önünde hesaplaşacağını kaydetti. 
     Sarıgül, Zülfü Livaneli'nin CHP'den istifasına ilişki olarak da ''Bir kültür adamı, Zülfü Livaneli gitti. Helal süt emmiş iyi aile çocuklarını istemiyorlar. Bunlar istiyor ki kendileri çalsın, kendileri oynasın'' dedi. 
     Türkiye'nin bir kültür erozyonuna uğradığına savunan Sarıgül, televole kültürünün kaldırılıp, onun yerine Mevlana, Hacı Bektaş Veli ve Atatürk kültürünün getirilmesinin gerekli olduğunu kaydetti. 
     Sarıgül, halka hitap ettikten sonra eşi Aylin Sarıgül, CHP Tekirdağ Milletvekili Erdoğan Kaplan, İstanbul Milletvekili Hasan Aydın ve AK Partili Besni Belediye Başkanı İbrahim Öztürk ile Besni Kaymakamı Mahmut Hersanlıoğlu'nu ziyaret etti. 
     Belediye Başkanı Öztürk, ziyaret sırasında Mustafa Sarıgül'e uzun yıllar önce Besni'de bir siyasi parti mitinginde çekilmiş fotoğrafını hediye etti. 
     Sarıgül daha sonra Besni İlçesi'nden ayrıldı. 
     
</TEXT>
</DOC>
