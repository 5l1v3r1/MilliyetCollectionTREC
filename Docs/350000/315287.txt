<DOC>
<DOCNO> 315287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/spor/spo03.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez Aslan göndermedi 
</HEADLINE>
<TEXT>


Galatasaray yönetiminin, Ersun Yanal'ın basın toplantısında yer alması çağrısı yapılan Hakan Şükür'e izin vermediği, golcü yıldızın bu durumu dedesinin vefatından önce Can Çobanoğlu'na ilettiği ortaya çıktı 

ERHAN TELLİ 


Hagi de bastırdı 
MİLLİ Takım teknik patronu Ersun Yanal'ın bir gazetede çıkan demeçlerine açıklık getirmek için düzenleyeceği basın toplantısına davet edilen Hakan Şükür'e Galatasaray'dan izin çıkmadı. Hagi'nin de toplantı saatinin idmanla çakışması üzerine usta oyuncunun çalışmaya çıkmasını istemesiyle birlikte yönetim bu kararı Hakan'a bildirdi. Yönetim, Yanal'ın açıklamalarına yönelik düzenlenecek toplantıda Hakan Şükür'ün işinin olmadığı yönünde görüş benimsedi. 

Şaşkınlık yaşadılar 
SARI - Kırmızılılar'ın, spekülasyonlardan çekinerek tecrübeli golcüyü bırakmadıkları, aynı zamanda Hakan Şükür'ün idman ve İspanya'ya uçuş saati göz önüne alınmadan böyle bir program yapılmasına da anlam veremedikleri öğrenildi. Hakan'ın, hocasının ve yöneticilerinin kararını Menajer Can Çobanoğlu'na bir gece önceden ilettiği, dedesinin vefat haberiyle birlikte de konunun kapandığı ifade edildi. Yanal da, dün toplantının iptal edildiğini açıkladı. 

"Sevgiyle bağlıyız" 
AY - Yıldızlı ekibin hocası, başsağlığı dilediği Hakan Şükür'den övgü dolu sözlerle bahsetti. Ersun Yanal, "Hakan sevdiğim, takdir ettiğim, Türk futbolunda özel bir konuma sahip olduğunu her vesileyle dile getirdiğim bir oyuncu. Onun ne kişiliğini, ne de kariyerini tartışırım. Bazı çevreler sistemli olarak bu konuda yanlış yönlendirmelerde bulunuyor. Aramızda kişisel sorun yok. Birbirimize sevgi ve saygıyla bağlıyız" diye konuştu. 

Yeniler göze girdi 

Sakaryaspor maçının hazırlıklarına başlayan Galatasaray'da Hakan Yakın, Ribery ve Hasan Kabze'nin performansı Hagi'yi sevindirdi 

Moraller süper 
ÇAYKUR Rizespor deplasmanından mutlu dönen Galatasaray, gözünü ligde kötü günler yaşayan Sakaryaspor'a çevirdi. Bir günlük iznin ardından dün Florya'da işbaşı yapan takımda oyuncuların oldukça neşeli ve hırslı olduğu gözlendi. Hagi yönetiminde gerçekleştirilen ve yaklaşık 1.5 saat süren idmanda Rize maçında 90 dakika forma giyen oyuncular düz koşu yapmakla yetindi. 

Ünsal'dan şov 
HAKAN Şükür'ün yer almadığı çalışmada diğer futbolcular ise çift kale maç yaptı. Antrenmana geç katılan Necati düz koşuyu tek başına yapmak zorunda kaldı. Yeni transferler Hakan Yakın, Ribery ve Hasan Kabze çift kale maçta performanslarıyla ve attıkları gollerle dikkat çekti. Sakatlıktan yeni çıkan Hasan Şaş hazır görüntü verirken, Hakan Ünsal da attığı dört golle alkış aldı. 

En anlamlı maç 

HAKAN Şükür ve Song, bugün İspanya'da G.Afrika'daki tsunami felaketine yardım amaçlı düzenlenecek maçta forma giyecek. Nou Camp Stadı'nda TSİ 22.00'de mücadelede geçen yıl Dünyada yılın futbolcusu seçilen Barcelonalı Ronaldinho ile Avrupa'da aynı başarıyı gösteren Milanlı Shevchenko'nun önderliğindeki iki takım karşılaşacak. Maç Star TV'den naklen yayınlanacak. Dedesi Hakkı Şükür'ün cenazesi için sabah saatlerinde Sakarya'ya giden Hakan, cenaze törenine katılamadan, öğlen saatlerinde Song'la birlikte sonra İspanya'ya uçtu. 

Cim-Bom'da böcek operasyonu 

Galatasaray yönetimi, özel bir şirket ile anlaşarak kulüp binasında ses dinleme cihazları arattı 
HALİL ÖZER 

Casusluk filmi gibi 
SARI - Kırmızılı yönetim, geçtiğimiz günlerde ilginç bir girişime imza attı. Bazı konuların medyaya sızdırılmasına anlam veremeyen yönetim, özel bir şirket ile anlaşarak, Mecidiyeköy'deki yeni kulüp binasında ses dinleme cihazı arattı. Odalar tek tek kontrolden geçerken, büyük bir gizlilik içinde yürütülen operasyon sonrası hiçbir aygıta rastlanmadı. Yönetim şimdi haberleri ulaştıran yöneticilerin peşine düştü. 

Anlam veremediler 
BÖCEK operasyonunun, Mustafa Turgun'un durumu hakkında yapılan toplantı sonrası devreye sokulduğu, yönetici Adnan Öztürk'le yaşadığı sorunun ardından istifa eden Futbol A.Ş'nin Genel Müdürü ile ilgili haberin aynı dakikalarda bir yöneticinin cep telefonuna düşmesiyle araştırma başlatıldığı bildirildi. Yönetim daha istifa konusunu karara bağlamadan bu haberin yayınlanması üzerine inceleme başlatıldı. 

Necati'nin sırrı 

Eşinin ayağını ezdi 
OTOMOBİLİYLE eşi Zeynep'in ayağını ezdiği iddiasıyla yargılanan Necati hakkında 6 aya kadar hapis cezası isteniyor. 2003'te arabaya binmek üzere olan eşinin ters bir manevrayla iki parmağını ezen Necati hakkında tutanak düzenlendi ve olay Cumhuriyet Savcılığı'na intikal etti. Adana 3'ncü Asliye Ceza Mahkemesi'nde tutuksuz yargılanan Necati, İstanbul'da olduğu için tebligatları alamadı. Necati'nin Galatasaray'da oynadığı tespit edilince gıyabi tutuklama kararı kaldırıldı. 


</TEXT>
</DOC>
