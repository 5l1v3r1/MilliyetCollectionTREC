<DOC>
<DOCNO> 340480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo04.html </URL>
<DATE> 2005/05/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
UEFA'da AZ de PSV gibi dramatik bir son yaşadı... 
</HEADLINE>
<TEXT>

     PSV Eindhoven, Şampiyonlar Ligi'ne son dakika golüyle veda etmişti. Bir başka Hollanda ekibi AZ de UEFA Kupası'nda aynı dramatik sonu yaşadı Şampiyonlar Ligi'nde PSV'nin yarı finalde Milan'a karşı yaşadığı trajik elenişin benzerini, yine bir Hollanda ekibi AZ Alkmaar, UEFA Kupası yarı finalinde yaşadı. Sakat ve cezalı oyuncularına rağmen maçı uzatmalara götürecek 2-1'lik skoru yakalayan AZ, 108. dakikada Jaliens'in golüyle finale yükselen takım olma yolunda büyük bir avantaj yakaladı. 
     Ancak uzatmaların bitimine saniyeler kala Miguel Garcia'nın omuzla karışık attığı kafa golü Alkmaarderhout Stadı'nın tribünlerini ölüm sessizliğine boğdu. Hollanda ekibinin teknik direktörü Co Adriaanse, gole değinerek "Bu kez Tanrı'nın elinden değil omzundan bahsetmeliyiz" diye konuştu. Sporting, böylece 18 Mayıs'ta kendi stadı olan Jose Alvalade'de oynanacak finalde yabancılık çekmeyecek. 
     
     Moskova'da meşale krizi 
     Yarı finalin diğer ayağında CSKA Moskova, Parma'yı 3-0 gibi farklı bir skorla geçti, ancak taraftarlarının çıkardığı bir olay Ruslara pahalıya mal olabilir. Carvalho'nun ilk golünden sonra sahaya atılan bir meşale Parma kalecisi Bucci'nin kafasına geldi. Tecrübeli kaleci dokuz dakika sonra yerini Frey'e bırakırken İtalyan ekibi UEFA'ya bu konuyla ilgili itirazda bulundu. Kulübün yöneticisi Luca Baraldi, "Yaşananlar Inter-Milan maçındaki olaylardan farklı değil. CSKA'nın hükmen yenik ilan edilmesi lazım" dedi. 
     
</TEXT>
</DOC>
