<DOC>
<DOCNO> 319318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo19.html </URL>
<DATE> 2005/02/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ankaraspor Son vuruşlarda etkisiz kalınca farkı artıramadık... 
</HEADLINE>
<TEXT>

     Büyükşehir Belediyesi Ankaraspor Kulübü Genel Sekreteri Ufuk Baloğlu, Gaziantepspor karşısında son vuruşlarda etkisiz kaldıkları için farkı artıramadıklarını söyledi. 
     Ufuk Baloğlu, karşılaşma boyunca oyunun hakiminin Ankaraspor olduğunu belirterek, ''Çok sayıda pozisyon ürettik. Ancak tek golle yetindik. Son dakikalarda bunun sıkıntısını da yaşadık. Hem fazla motive olmamız hem de son vuruşlarda etkisiz kalmamız çok farklı kazanacağımız maçtan tek golle ayrılmamıza neden oldu'' diye konuştu. 
     Gaziantepspor karşısında sezonun en iyi futbolunu ortaya koyduklarını ifade eden Baloğlu, ''Takımda uyumun artması, bunun yanında moral ve motivasyonun da üst düzeyde olması oyun kalitemizi çok olumlu etkiledi. Seyir zevki yüksek, üst düzey bir oyun oynadık. Yakaladığımız pozisyonları gole çevirseydik son anlarda yaşadığımız sıkıntıları da engellemiş olacaktık. Tüm futbolcu arkadaşlarımı tebrik ediyorum'' diye konuştu. 
     
</TEXT>
</DOC>
