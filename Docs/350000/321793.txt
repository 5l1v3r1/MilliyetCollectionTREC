<DOC>
<DOCNO> 321793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun50.html </URL>
<DATE> 2005/03/08/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Soros "ABD'nin terörle mücadele politikası, terörü besliyor" 
</HEADLINE>
<TEXT>

     Amerikalı milyarder George Soros, ABD'nin terörle mücadele yönteminin, terörü beslediğini söyledi. 
     ''Terörizm'' konulu uluslararası konferans için Madrid'de bulunan Soros, bir radyoya verdiği demeçte, ''ABD'nin Irak'ta izlediği terörle mücadele stratejisi, terörü besleyen öfke ve nefreti körüklüyor'' dedi. 
     ''Siz masum insanları öldürürseniz bu, nefret ve öfkeyi körükler, bu duygular da terörü'' diyen Soros, ''Bunu Irak'ta aynen görüyoruz. Amerikalıları öldürmek isteyen insanların sayısı her gün artıyor'' diye konuştu. 
     Terörizmin demokrasi ve yurttaş haklarını baltaladığını kaydeden Soros, yasal yollardan çıkıp işkenceye başvurmanın, en kötü mücadele yöntemi olduğunu belirtti. 
     Soros, George Bush'un yeniden başkan seçilmesini engelleyebilmek için milyonlarca dolar harcamıştı. 
     Madrid'de 52 ülkeden 200 kadar uzman ile 20 kadar başbakan ya da devlet başkanının katılımıyla bugün başlayan konferans, perşembe sona erecek. 
     
</TEXT>
</DOC>
