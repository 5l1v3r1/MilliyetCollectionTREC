<DOC>
<DOCNO> 323457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo21.html </URL>
<DATE> 2005/03/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Beşiktaş maçı sonrası notlar... 
</HEADLINE>
<TEXT>

     Birinci Süper Lig'de, deplasmanda Büyükşehir Belediyesi Ankaraspor karşısında sahadan 4-2'lik skorla galip ayrılan Beşiktaş'ta, teknik direktör Rıza Çalımbay, ikinci yarıda oynadıkları oyunun hakkını aldıklarını söyledi. 
     Karşılaşmada 2-0'dan sonra bir gol bulmalarının önemine dikkat çeken Rıza Çalımbay, ''2-0'dan sonra 1 gol bulmamız çok önemliydi ve bunu bulduk. Devre arasında oyuncularımıza yaptığımız konuşmalar işe yaradı. İkinci yarıda Beşiktaş futbolcusuna yakışır şekilde oynadılar. Ankaraspor'un çok süratli oyuncuları var. İkinci yarıda herkes sorumluluk aldı. Futbolcularımızın hepsi sakatlanana kadar olağanüstü mücadele ettiler'' diye konuştu. 
     
     B.B.ANKARASPOR CEPHESİ 
     Büyükşehir Belediyesi Ankaraspor Teknik Direktörü Samet Aybaba ise maçtan sonra yaptığı açıklamada, ''İlk yarı 2-0 bitseydi, Beşiktaş bu tempoyu kazanamazdı'' dedi. 
     Oyuna iyi başladıklarını ifade eden Aybaba, şöyle konuştu 
     ''Oyunun 1-2 kritik anı var. İlk yarı 2-0 bitseydi, Beşiktaş bu tempoyu kazanamazdı. Benim oyuncularım da bu tedirginliği yaşamazdı. Beşiktaş'ı kutluyorum.'' Aybaba, Jaba'nın neden oyundan alındığı yönündeki soruya ise, ''Jaba sakatlandı. Takımın hücum gücünün yüzde 50'sini Jaba oluşturuyordu. Zaten Jaba'nın çıkması da kritik anlardan birisiydi'' diyerek yanıt verdi. 
     
</TEXT>
</DOC>
