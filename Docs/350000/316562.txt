<DOC>
<DOCNO> 316562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas05.html </URL>
<DATE> 2005/02/18/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Küresel ısınma okyanustaki akıntı sisteminin durmasına neden olabilir 
</HEADLINE>
<TEXT>

     Amerikalı bilim adamları, okyanus sularında yapılan sıcaklık ölçümlerinin, küresel ısınmanın devam ettiğini kesinleştirdiğini, bunun, okyanuslardaki akıntı sisteminin aniden durmasına ve özellikle Avrupa kıtasında soğuk iklimin egemen olmasına yol açacağına dikkat çektiler. 
     ''American Association for the Advancement of Science''ın yıllık olağan toplantısında konuşan okyanus bilimci Tim Bernett, okyanus sularının izlenmesi ile oluşturulan yeni bilgisayar modellerinin, ''küresel ısınmanın devam ettiğini açıkça gösterdiğini'' söyledi. 
     Küresel ısınmanın anlaşılmasının en iyi yolunun okyanusları izlemek olduğunu vurgulayan Barnett, ''Çünkü atmosferde yapılan incelemelerin sonucu, yeterli ipuçları sağlayamadığı için zayıf kalıyor'' dedi. 
     Okyanuslarda yapılan milyonlarca sıcaklık ölçümü ile küresel ısınmanın sürdüğünü kesinleştirdiklerini belirten Barnett, ''Bu çalışmalardan sonra artık küresel ısınmanın işaretlerinin olup olmadığı tartışması geride kalmıştır'' diye konuştu. 
     
     BULGULAR, ABD'NİN TEZLERİNİ ÇÜRÜTÜYOR 

     Küresel ısınmaya karşı uygulamaya sokulan ancak ABD hükümetinin, ''küresel ısınmanın olup olmadığının kesinleştirilmediği, varsa da bunun nedeninin insanlar olduğu kuşkulu'' şeklindeki bir gerekçeyle kabul etmediği Kyoto Protokolü için de Washington yönetimine çağrı yapan Barnett, ABD yönetiminin, yeni bulgulardan sonra tutumunu yeniden gözden geçirmesini istedi. 
     
     OKYANUS AKINTISI 

     Aynı toplantıda konuşan, ''Woods Hole Oceanographic Institution''dan Ruth Curry, kutuplardaki buzulların incelmesinin, okyanuslardaki akıntı sistemini değiştirdiğini belirtti. 
     Bu değişimin, iklim değişikliklerine de yol açtığını belirten Curry, ''Dünya ısındıkça, akıntı sistemi de değişiyor, bozuluyor'' dedi. 
     Okyanus akıntı sisteminin tamamen durma tehlikesi bulunduğunu kaydeden Curry, bunun gerçekleşmesi halinde Kuzey Avrupa'nın aşırı soğuk kışlarla karşı karşıya kalacağını belirtti. 
     Atlas okyanusundaki akıntı sistemi güneydeki sıcak suları kuzeye, Kuzeybatı Avrupa kıyılarına taşıdığı için bu bölgelerde ılıman bir iklime yol açıyor. 
     Curry, okyanus akıntılarındaki değişikliklerin, ABD'nin batı kıyılarında kuraklıklara yol açamaya başladığını da ifade etti. 
     
     GRÖNLAND'IN BUZ KÜTLESİ ERİRSE 

     Curry, Grönland'daki buz kütlesinin incelmeye başladığını ve buradaki buzul sisteminin ''aniden çökebileceğini'' belirterek, ''Grönland'daki buz kütlesi, tüm dünyada deniz seviyesini 7 metre yükseltebilecek miktarda'' diye konuştu. 
     
</TEXT>
</DOC>
