<DOC>
<DOCNO> 303932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yazar/bila.html </URL>
<DATE> 2005/01/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal'ın yanıtları 
</HEADLINE>
<TEXT>

CHP'de kurultay süreci başladı. Genel Başkan Deniz Baykal'a, Sarıgül olayıyla ilgili olarak yöneltilen eleştiriler, Yüksek Disiplin Kurulu YDK üyelerine rüşvet dağıtmak girişiminden haberdar olunca neden harekete geçmediği sorusunda yoğunlaştı. YDK'dan beklediği karar çıkmayınca rüşvet olayını gündeme getirdiği, oysa daha önce işlem yapması gerektiği eleştirisi yöneltildi. 
CHP lideri Baykal'ın, bu eleştirilere ve sorulara yanıtı nedir 
Baykal'a dün bu soruları yönelttiğimde şu yanıtı verdi 
"Önce şu rüşvet girişimi ve harekete geçmeme konusundan başlayayım. Ben olayı olur olmaz değil, bir süre sonra öğrendim. YDK üyesi Ergün Aydoğan'a poşet içinde dolar verilmesi girişimi Balıkesir'de olmuş. Ergün Bey ancak Balıkesir'den döndükten sonra olayı bana aktarabildi. Ben de zaman yitirmeden MYK'yı topladım ve olayı aynen ilettim. Benim görevim buydu. YDK üyeleri hakkında bir işlem yapma yetkim zaten söz konusu değil. MYK toplantısından sonra da zaten Yüksek Disiplin Kurulu toplandı. Şimdi hukukta eski deyimle 'mesele-i müstehire' diye bir olay vardır. Yani öncelikli olarak çözülmesi gereken sorun, çözümü ertelenemez sorun anlamındadır. YDK'nın olayı böyle değerlendirmesi gerekirdi. Önce YDK üyeleri arasındaki rüşvet olayını çözüme bağlamalıydı. Bir üyeye diğer iki üye tarafından resmen rüşvet verilmeye kalkışılıyor ve YDK bu konuyu ele alamıyor. Oysa önce bu konu karara bağlanmalı, arkasından diğer konular görüşülmeliydi. Bu bakımdan bana yöneltilen rüşveti öğrenince harekete geçmedi eleştirisi dayanaksızdır." 

Kayıtlara geçmesin 
Baykal, 'YDK neden işlem yapmamış' şeklindeki sorumuza ise şu karşılığı verdi 
"YDK Başkanı İsmet Çanakçı konuyu gündeme getirmiş. Ergün Aydoğan, diğer iki arkadaşa bana poşet içinde para getirmediniz mi, ben de size iade etmedim mi, iade ettiğim parayı almadınız mı, diye sormuş. Onlar da ıh, mıh diyerek, tamam, aldık falan gibi kaçamak yanıtlar vermişler. Hatta sonra da bunların kayıtlara, tutanaklara geçirilmemesi, geçirilirse suç oluşturacağı belirtilmiş ve geçirilmemiş. Böyle bir YDK toplantısı söz konusu. Ondan sonra oylama yapılmış. Oysa önce bu sorunun karara bağlanması gerekirdi. Çünkü rüşvet girişimi suçtur. Eğer rüşvet vermeye kalkışanlar reddediyorlarsa iftira diyorlarsa, onun da karara bağlanması gerekir. Ortada kendisine poşetle dolar verilmiş ve iade etmiş bir YDK üyesi var. Bu o kadar basit bir iş değil. YDK bunu sonuçlandırmadan oylamaya yönelmiş. Bu doğru bir yöntem değil." 

'İkinci AKP istiyorlar' 
Baykal, liderliğinde CHP'nin büyümediği, iyi muhalefet yapamadığı, kendisiyle partinin yürümeyeceği, iktidar olamayacağı iddialarına da şu yanıtı veriyor 
"Bir kere iki şeyi karıştırmasınlar. Genel başkanı, parti yönetimini eleştirmek, farklı fikirler savunmak ayrı şeydir, merkezinde rüşvet duran bir olayı ve buna bulaşmış kişi veya kişileri fikri muhalefet gibi gösterip onu kullanmaya çalışmak ayrı şeydir. Bu ikisini birbirinden ayıralım. Gelelim partinin büyümediği, muhalefet yapamadığı eleştirisine. Ben CHP'ye yeniden 2000 yılında genel başkan seçildim. O zaman oy desteğimiz yüzde 9'dan yüzde 5'lere inmişti. 2002 seçimlerinde ise oy oranımızı yüzde 20'ye yükselttik. Rakamlar ortada. Yerel seçimlerde de bütün koşullar aleyhimize olmasına karşın bu desteğimizi koruduk. İyi muhalefet yapamıyor diyenler ise hiç muhalefet yapmamamızı isteyenlerdir. AKP'nin her adımını, politikasını, hareketini kayıtsız şartsız desteklememizi isteyenlerdir. Onlar bizi de AKP'ye benzetmek istiyorlar. İkinci bir AKP olalım istiyorlar. Hep AKP'yi alkışlayalım istiyorlar. Bizi AB karşıtı göstermeye çalışıyorlar. Oysa CHP savunduğu ilkeler ve ülke çıkarları doğrultusunda üzerine düşeni yapıyor. CHP, AB üyeliğine karşı değildir, o süreci başlatan ve ilerleten partidir. 17 Aralık'ta Brüksel'de alınan kararların Türkiye aleyhine olanlarını gözler önüne sermiştir. Bu, görevidir. Halkın kandırılmasına karşı çıkmıştır, AB üyeliğine değil. Atatürk ilkelerine, Cumhuriyet'in temel niteliklerine, laikliğe yürekten bağlı bir parti olarak Türkiye'nin sürüklenmek istediği tehlikelere dikkat çekmektedir. Bunları yapmaktan vaz mı geçelim AKP'yi sürekli alkışlayalım mı CHP, bu değildir. Olmayacaktır." 

Ateş'in uyarısı 
Sarıgül olayıyla ilgili olarak CHP Milletvekili Yılmaz Ateş'in, Meclis Başkan Vekili'yken Genel Merkez'i uyardığı ancak bir sonuç alamadığı da belirtiliyor. Şişli Belediye Başkanı olarak Mustafa Sarıgül'ün, yurt çapında mitingler düzenleme kararı almasından sonra Ateş'in, Genel Sekreter Önder Sav'a giderek, bu tür faaliyetlerin partinin il başkanı veya genel sekreterinin izniyle yapılabileceğini ilettiği kaydediliyor. Ateş'in, Ankara İl Başkanı'yken belediye başkanları Murat Karayalçın ve Doğan Taşdelen'in, Ankara dışına çıkışlarında kendisine bilgi verip izin aldıklarını anımsattığı, Sarıgül'ün de İstanbul İl Başkanlığı veya Genel Sekreter'den izin alması gerektiğini savunduğu ifade ediliyor. Genel Sekreter Sav'ın, Sarıgül'e yazı yazarak bu durumu sorması gerekirken işlem yapmadığını ve Sarıgül'ün de YDK'da partisinin bir uyarısı olmadığını, mitingleri partisi için gerçekleştirdiğini savunduğu kaydediliyor. 



</TEXT>
</DOC>
