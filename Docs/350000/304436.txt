<DOC>
<DOCNO> 304436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur14.html </URL>
<DATE> 2005/01/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Eski milli savunma bakanlarından Ercan Vuralhan gözaltına alındı 
</HEADLINE>
<TEXT>

     Eski milli savunma bakanlarından Ercan Vuralhan, ''dolandırıcılık, hileli iflas ve Çek Kanunu'na muhalefet'' suçlarından hakkında çıkartılan yakalama müzekkereleri nedeniyle gözaltına alındı. Gözaltına alınan Vuralhan'ın Emniyet'teki işlemleri tamamlanmasının ardından İstanbul Adliyesi'ne gönderildi. 
     Ankara 1. ve 9. Asliye Ceza mahkemelerince 2003 yılında çarptırıldığı hapis cezalarına ilişkin hakkında yakalama müzekkereleri çıkartıldığı ifade edilen Vuralhan, İstanbul Adliyesi'ne gönderildi. 
     Vuralhan, İstanbul Asayiş Şube Müdürlüğü İnfaz Büro Amirliği ekiplerinin operasyonu sonucu, kaldığı otelde yakalandı. 
     Gözaltına alınarak Asayiş Şube Müdürlüğü'ne götürülen Vuralhan'ın, Ankara 1. Asliye Ceza Mahkemesi'nde 2003 yılında ''dolandırıcılık ve hileli iflas'' suçlarından yargılanarak 187 gün hapis cezasına çarptırıldığı ve bu cezasının Yargıtay tarafından onandığı belirtildi. 
     Vuralhan'ın ayrıca Ankara 9. Asliye Ceza Mahkemesi'nde ''Çek Kanunu'na muhalefet'' suçundan yargılandığı, 2003 yılında 3 yıl hapis cezasına çarptırıldığı ve bu cezanın da Yargıtay'ca onandığı kaydedilerek, her iki cezaya ilişkin, hakkında yakalama müzekkeresi çıkartıldığı bildirildi. 
     İstanbul polisinin yaklaşık 1 haftalık takibi sonucu gözaltına alındığı belirtilen Vuralhan'ın, ilgili mahkemelerin talimatı doğrultusunda yarın İnfaz Savcılığı'na çıkartılacak. 
     
</TEXT>
</DOC>
