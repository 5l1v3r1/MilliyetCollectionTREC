<DOC>
<DOCNO> 333151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/guncel/agun.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağ, sol değil Trabzon Partisi...' 
</HEADLINE>
<TEXT>


Trabzon'un CHP'li Belediye Başkanı Volkan Canalioğlu'na göre, kentte 6 ve 10 Nisan'da meydana gelen olaylarda TAYAD'lılara saldıranlar arasında her siyasi görüşten insan vardı 

Ali Eyüboğlu 

Trabzon'da yaşanan olayları tasvip etmediğini söyleyen Belediye Başkanı CHP'li Volkan Canalioğlu, "Gelinen noktada belki belli bir işaret yapan gruplar vardır ama burada her siyasi düşünceden insanın olduğunu da görüyorsunuz. Olaya sadece Trabzon Partisi diye de bakabiliriz" değerlendirmesinde bulundu. 
TAYAD'ı da eleştiren Canalioğlu, "F tipi cezaevi eylemini niye F tipi cezaevi olmayan Trabzon'da yaptıklarını TAYAD'lılara sormak lazım" dedi. 
Trabzon'da bir dönem Turizm Müdürü olarak da görev yapan Canalioğlu, Milliyet'in sorularını yanıtladı. 

Geçmişte de dağıtmışlar 
Olayları nasıl değerlendiriyorsunuz 
- Temennimiz, vatandaşlarımızın sağduyulu, hoşgörülü olmaları. Ortada bir suç varsa konuyu emniyet güçlerine bırakmaları. 6 Nisan'daki olayda gördük ki, bir provokasyon insanlarımızı harekete geçirmiş. Asla tasvip etmiyoruz. O anda olayların içinde olanların çoğu da tasvip etmiyor. Tabii ki bildiri dağıtılır. Geçmişte de bildiri dağıtmışlar ve hiçbir problemle karşılaşmamışlar. Trabzon'daki tüm siyasi partiler ve sivil toplum kuruluşlarıyla ortak bildiri yayımladık. Herkesi sağduyuya davet ettik. Güvenlik güçlerimiz ve bilhassa Emniyet Müdürümüz olayı salim şekilde çözmüştür. Trabzon'u çok kötü anımsatacak, bunun sonucu olarak ekonomik yönden sıkıntıya sokacak olaylar olmamıştır. 

Olaylar Trabzon'un turizmini nasıl etkiler 
- Medyaya yansıyan görüntüler turizmimizi olumsuz etkileyecek. 

Niye orada yaptılar 
Ortak bildiride TAYAD'lılara yönelik tepkiler de var. 
- 6 Nisan'da tasvip etmediğimiz olaylarla ilgili bildiriyi niçin halkın yoğun olarak bulunduğu alanda yapmayı tercih ettiler Açıklamayı diğer sivil toplum kuruluşlarının yaptığı gibi Gazeteciler Cemiyeti'nde yapmamalarını eleştirdik. 'Şu kadar otobüsle Trabzon'a gideceğiz' diye açıklama yapıp, ortamın gerilmesini eleştirdik. Karadenizlinin yüreği pırıl pırıldır ama birden alevlenme özelliği vardır. Karadeniz'in denizinden ve doğal ortamından kaynaklanan bir özellik bu. 

Günlerce gözaltı olmamasına yönelik eleştiriler konusunda ne diyorsunuz 
- Yargıya güvenen bir insanım. İnanıyorum ki, yargı gerekeni yapıyor. Varsa provoke edenler için de gereğini yapacaktır. 

Olaylara karışan ya da karışanlar gibi düşünenlere neler söylemek istersiniz 
- Trabzonlular, ileride 'eyvah' dedirtecek hareketlere sebebiyet vermemeli. 

'Yapımız sinirsel' 

Trabzon'da kiminle konuştuysak, 6 Nisan'daki olayı hiçbir siyasi parti veya örgütün organize etmediğini söyledi. Birden yükselen milliyetçilik duygularının ardından olaya ülkücüler de müdahil oldu. Şehirde kabaran bu milliyetçilik duygularını nasıl yorumluyorsunuz 
- Atatürk, Samsun'a ayak bastığında 'Beni karşılayanların ön safında kahraman Trabzonluları görmek beni son derece mutlu etmiştir' demiştir. Milliyetçiliğimiz, vatan sevgimiz tarihten bu yana var. Olayların meydana geldiği yerde her an 3- 5 bin insan hareket halindedir. Birtakım spekülasyonlar insanları harekete geçirdi. Trabzon'da sosyoekonomik yönden büyük sıkıntı var, insanlarımız işsiz. Günümün bir iki saati iş arayan insanlarla geçiriyorum. Bir de Karadeniz'in doğal yapısından kaynaklanan sinirsel bir yapımız var. 

BİR HAFTA SONRA KONUŞTULAR... 

'Olayları yaymak isteyenler var' 
ANKARA Milliyet 
Cumhurbaşkanı Sezer, Mersin'de bayrağa saldırıyla başlayan, Trabzon ve Sakarya'da devam eden olaylarla ilgili sağduyu çağrısı yaparak, ortak duyarlılığın korunmasını istedi. Suriye'ye hareketinden önce açıklamalarda bulunan Sezer, şöyle konuştu "Bir süredir kimi kentlerimizde yaşanan ve hepimize üzüntü veren olumsuz gelişmelerin tüm ülkede giderek yaygınlaşmasını ve bunların belirli yönlere çekilmesini isteyen iç ve dış çevrelere karşı ortak duyarlılığımızı korumamız gerekmektedir." 

'İki tarafa da uzağız' mesajı 
ANKARA Milliyet 
Başbakan Erdoğan, Trabzon ve Sakarya'da meydana gelen olayları değerlendirirken, "Ne özgürlüklerini anarşi meydana getirmek için kötüye kullananlarla, ne de bu ülkeyi sevmeyi kendi inhisarında zannedip hukuku hiçe sayanlarla yakınlığımız vardır" dedi. Erdoğan, dün şu mesajları verdi "Farklı fikirler, potansiyel suç olarak addedilemez... Millet olma irademiz, bu kör tahrikleri alt edecek bilince sahiptir." 

'Olay, gençlerin sürtüşmesidir' 
ANKARA Milliyet 
TBMM'de, Mersin, Trabzon ve Adapazarı'nda yaşanan olayları değerlendiren İçişleri Bakanı Abdülkadir Aksu, "Hiçbir kişi veya sivil toplum örgütü, kanunların kendisine vermediği bir yetkiyi üzerine atfederek kullanamaz" dedi. Aksu, TBMM Genel Kurulu'nda olayları "gençlerin karşılıklı sürtüşmesi" olarak nitelendirdi. Aksu, üniversiteli gençleri, "başkalarının yanlış hesaplarına alet olmamaları" için uyardı. 


</TEXT>
</DOC>
