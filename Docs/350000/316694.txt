<DOC>
<DOCNO> 316694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun24.html </URL>
<DATE> 2005/02/19/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AB anayasası için ilk referandum yarın İspanya'da... 
</HEADLINE>
<TEXT>

     AB anayasası için yarın ilk referandum yapılıyor. İspanyollar, Avrupa anayasası için sandık başına giden ilk halk oluyor. 
     Gözlemciler, yarınki referandumdan AB anayasasına ezici çoğunlukla ''evet'' çıkmasını, oylamaya katılımın ise düşük olmasını bekliyor. 
     Kayıtlı seçmen sayısının 34,6 milyon olduğu İspanya'nın önde gelen iki partisi Sosyalist Parti ile Halk Partisi anayasaya evet denmesini istiyor. Sosyalist Parti lideri ve Başbakan Jose Luiz Zapatero, dün AB anayasasına herkesin evet demesini istedi. Son mitingde konuşan Zapatero, ''İspanya ve Avrupa'nın güvenliği için, terörizmin bitmesi için, özgürlük için anayasaya evet diyelim'' ifadesini kullandı. 
     Onay için halkoyuna ilk kez sunulan AB anayasası, daha önce Litvanya, Macaristan ve Slovenya meclislerinde onaylandı. 
     İspanya'da yarın seçmenler yerel saatle 09.00'da TSİ 10.00 sandık başına gitmeye başlayacak. Seçmenler, ''Avrupa anayasasını ihdas eden antlaşmayı onaylıyor musunuz'' sorusuna cevap verecek. 
     Oy verme işlemi TSİ 21.00'de sona erecek. 
     Nabız yoklamaları, seçmenlerin büyük çoğunluğunun ''evet'' diyeceğini gösteriyor. İPSOS enstitüsünün araştırma sonuçlarına göre, AB anayasası İspanyolların yüzde 71 ila 81'i tarafından onaylanacak, ancak referanduma katılım oranı yüzde 50'nin altında olacak. 
     Referandumda ılımlı milliyetçi Basklar ve Katalanlar da ''evet'' cephesinde yer alıyor. Mecliste Sosyalistleri destekleyen Yeşiller ve Komünistler ise ''hayır'' cephesinde bulunuyor. 
     Sosyalistlere yakın UGT sendikası ile Komünistlere yakın CCOO sendikası AB anayasasını destekliyor ve anayasanın, Avrupalıların mesleki ve sosyal haklarını güçlendireceğini düşünüyor. 
     
</TEXT>
</DOC>
