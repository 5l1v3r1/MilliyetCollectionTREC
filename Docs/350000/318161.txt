<DOC>
<DOCNO> 318161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun23.html </URL>
<DATE> 2005/02/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Barzani Özerk Kürt bölgesinin başkanı ben olacağım 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, ''Irak'taki Kürt bölgesinin özerkliğinin kendileri için tartışma konusu olmadığını'' söyledi. 
     Barzani, Alman Die Welt gazetesine yaptığı açıklamada, Irak'taki seçimden sonra bir takım talepleri olduğunu ve bunların yerine getirilmesini sağlayacaklarını belirterek, ''Kürt bölgesinin özerkliği bizim için tartışma konusu değil. Bu bölgeye Kerkük de dahildir'' dedi. 
     Seçimden sonra önemli makamlardan birinin mutlaka Kürtlere verilmesi gerektiğini ifade eden Barzani, ''Ben özerk Kürdistan bölgesinin başkanı olarak görev yapacağım. Geçici olarak kuracağımız hükümetin başına ise Neçirvan Barzani gelecek. Geçici hükümetin Süleymaniye ve Erbil olmak üzere iki başkenti olacak. Ancak daha sonra tek bir başkente sahip olacağız'' diye konuştu. 
     Kerkük'ün ''kalplerindeki başkent'' olduğunu kaydeden Barzani, ''Ancak Erbil konumu gereği başkent olmaya daha uygun'' dedi. 
     Bağdat'ta Kürtleri Irak Kürdistan Yurtseverler Birliği IKYB lideri Celal Talabani'nin temsil edeceğini belirten Barzani, ''Kürtler nüfusları ve önemleri ölçüsünde Irak'taki tüm makamlarda temsil edilmelidirler'' diye konuştu. 
     Barzani, Kürtlerden çok daha küçük halk gruplarının kendi devletlerini kurduklarını ve bu hakkın sadece Kürtlere tanınmadığını öne sürerek, ''İnsan ümit edilebilir olanı ümit eder, yapılabilir olanı da yapar. Kendilerine bağımlı olduğumuz, iyi ilişkiler içinde bulunmak zorunda kaldığımız ve istediğimiz komşularımız Kürt devleti kurulmasına kesin olarak karşı çıkıyorlar. En azından Irak'taki özerkliğimizi garanti altına alabilirsek, bu zamana kadar atılmış en büyük adımı atmış olacağız'' dedi. 
     
</TEXT>
</DOC>
