<DOC>
<DOCNO> 306930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun11.html </URL>
<DATE> 2005/01/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Serdar Denktaş Nisan sonunda Kıbrıs'ta yeni bir süreç başlayabilir 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Kıbrıs konusunda Nisan ayı sonrasında yeni bir çözüm süreci başlayabileceğine işaret ederek, ''Bu sürecin ya birleşik bir Kıbrıs'a varacağını ya da Kıbrıs Türkünü iki devletli bir sonuca götüreceğini'' söyledi. 
     Kıbrıs Türkünün Rumları daha fazla beklemeye tahammülü kalmadığını kaydeden Serdar Denktaş, ''Başlayacak girişimin son deneme olacağını'' belirtti. 
     Serdar Denktaş, düzenlediği basın toplantısında, Ankara ve İstanbul'da yaptığı temaslar hakkında bilgi verdi. 
     ''Görüşmelerin gerek seçim süreci gerekse Kıbrıs konusunun yeniden BM gündemine gelmesi olasılığının yüksek olduğu bir döneme rastlamasından dolayı oldukça yararlı geçtiğini'' anlatan Serdar Denktaş, görüşmelerinin, ''Cumhuriyet Meclisi'nin, KKTC'nin ilanından sonra ilk kez oy birliğiyle aldığı tarihi karar çerçevesinde gerçekleştiğini'' belirtti. 
     Serdar Denktaş, ''Partimizin son 2 yıldır belirlediği yol haritası ile strateji, Türkiye'deki bütün kesimlerin düşüncesiyle tam anlamıyla uyuşmaktadır'' dedi. 
     
     YENİ SÜREÇ 

     Kıbrıs konusunda yeni bir çözüm sürecinin genel seçimler ve cumhurbaşkanlığı seçiminin ardından nisan sonrasında başlayabileceğine dikkat çeken Denktaş, ''Bu sürecin Kıbrıs'ı uzun süren bir belirsizlikten çıkarmak üzere ya birleşik bir Kıbrıs'a ya da iki devletin var olduğu bir çözüme götürmesi temel hedefimizdir'' dedi. 
     Kıbrıs'ta başlayacak yeni görüşme süreci sonucunda 2 eşit ortağa dayalı 2 bölgeli yeni bir Kıbrıs devletinin kurulmasının şart olduğunu kaydeden Denktaş, Rumların tutumundan dolayı bunun gerçekleşmemesi durumunda ise Kıbrıs Türklerinin kendi devletleri aracılığıyla dünyada hak ettiği yeri almasının da kaçınılmaz olacağını belirtti. 
     Kıbrıs Türkünün artık Kıbrıslı Rumların keyfini beklemektense kendi yolunu ve geleceğini kurması gerektiğini ifade eden Serdar Denktaş, şöyle devam etti 
     ''Bütün hedefimiz bugüne kadar çeşitli nedenlerden dolayı naz eden ve bu naza olanak tanıyan uluslararası camiayı 24 Nisan sonrasında oluşan duruma bağlı olarak öyle bir noktaya getirmek ki Kıbrıs Türklerinin tecridi ortadan kalksın, Genel Sekreter'in raporu görüşülüp onaylansın, bu vesileyle Papadopulos naz eden noktadan ayrılarak masaya gelecek koşullara sahip olsun ve ondan sonra da masada bir çözüme ulaşma denemesi yapalım.'' ''Çözüme ulaşma girişimlerinin son deneme olacağına'' dikkat çeken Denktaş, bu süreçten de Rumların 'hayır'ıyla çıkılması halinde, Kıbrıs Türkünün ''kendi devletiyle dünyayla nasıl bütünleşeceğinin stratejisini kuracağını'' kaydetti. 
     
     DIŞ TEMASLAR ARTACAK 

     ''Türkiye'de yaptığı temaslarda herkesin Kıbrıs Türkünün maruz kaldığı haksız ambargo ve izolasyonların kaldırılması yönünde çaba sarf edilmesinin Kıbrıs Rumlarını çözüm yönünde motive etmeye yarayacağı görüşünde hem fikir olduğunu'' anlatan Denktaş, Kıbrıs Türküne yönelik izolasyonların kaldırılmasına yönelik girişimlerin önümüzdeki günlerde artacağını söyledi. 
     Denktaş, önümüzdeki 15 gün içerisinde yeniden yoğun yurtdışı temasları olacağına dikkat çekerek, günü geldiğinde bu ziyaretlerin duyurulacağını kaydetti. 
     
     SEÇİM 

     Başlayan seçim sürecine de değinen Denktaş, cesaret gösterip aday olan herkesi tebrik etti. 
     Serdar Denktaş, ''Bizim için önemli olan siyasetlerimizi ortaya koyarak tartışalım. Halk hangisinin doğru olduğuna karar versin. Birbirimizi karalamayalım, hain veya başka şeylerle suçlama dönemini yeniden hortlatmayalım'' dedi. 
     
</TEXT>
</DOC>
