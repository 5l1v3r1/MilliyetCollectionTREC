<DOC>
<DOCNO> 304302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun34.html </URL>
<DATE> 2005/01/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Eyfel Kulesi'ne giriş ücretlerinden 1'er euro felaketzedelere... 
</HEADLINE>
<TEXT>

     Eyfel Kulesi'ni ziyaret edecek turistlerin ödeyecekleri giriş ücretlerinden kesilecek 1'er euronun, Güney Asya'daki deprem felaketzedelerine gönderileceği bildirildi. 
     Paris Belediyesi'nden yapılan açıklamaya göre, bir hafta boyunca Eyfel Kulesi'nin ziyaret edeceklerin ödeyeceği bilet ücretlerinden kesilecek 1'er euro, Kızılhaç aracığıyla bölgeye gönderilecek. Dünyanın en ünlü turistik merkezlerinden biri olan Eyfel Kulesi'ni haftada yaklaşık 80 bin kişi ziyaret ediyor. 
     Paris Belediyesi'nden yapılan açıklamada, deprem felaketzedelerine 720 bin litre içme suyu gönderilmesine karar verildiği belirtildi. 
     Kızılhaç vasıtasıyla bölgeye gönderilecek içme suyunu taşıyan DC-10 tipi tanker uçaklar, yarından itibaren Paris-Endonezya arasındaki seferlere başlayacak. 
     Bu arada Fransa'da devlet, özel sektör ve şahısların deprem bölgesine yaptığı yardım miktarının 103 milyon euroyu geçtiği bildirildi. 
     
</TEXT>
</DOC>
