<DOC>
<DOCNO> 335499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko02.html </URL>
<DATE> 2005/04/21/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Mayınlı alanların tarıma açılması... 
</HEADLINE>
<TEXT>

     Kilis Valisi Aslan Kütükçü'nün daveti üzerine Kilis'e gelen mayın temizleme şirketi Alman Gaybera yetkilileri, mayınlı alanda araştırma ve incelemelerde bulundular. 
     Anlaşma sağlanması halinde, Alman Gaybera şirketi, Kilis'in mayınlı alanlarında temizleme çalışması yapılması konusunda teknik ve eğitim alanında yardımcı olacak. 
     Kilis Valisi Aslan Kütükçü, mayınlı alanlarla ilgili olarak bilgi vermek amacıyla düzenlediği basın toplantısında, Oslo Anlaşması doğrultusunda Türkiye Cumhuriyeti tarafından kabul edilen mayınlı arazilerin temizlenmesi konusunda temel amaçlarının, bakir olan mayınlı sahanın organik tarım yapılabilecek hale getirilmesi olduğunu belirtti. Bunun için mayınların sökülüp, başka bir yerde patlatılmasının gerekli olduğunu ifade eden Vali Kütükçü, şu bilgileri verdi 
     ''Kilis il sınırları içinde 56 bin dönümlük mayınlı alanın temizlenmesine talibiz. Bu alanda toplam 178 bin mayın bulunuyor. Ancak, 1956-1960 yılları arasında döşenmiş bulunan bu mayınların doğal şartlar altında, insan ve hayvanlar tarafından veya herhangi bir nedenle yüzde 30'u patlamış durumda. 
     Kalan mayınların temizlenmesi için 10'ar kişilik 3 ekip kurmayı, bu ekiplerin eğitiminden sonra temizlik işlemlerine başlamayı planlıyoruz. Alman firmasından eğitim ve teknik yardım almayı hedefliyoruz.'' Alman Gaybera Şirketi Yetkilisi Lutz Vozt ise 1994 yılından beri mayınlı alanların temizlenmesi konusunda çalışma yaptıklarına dikkati çekti. 
     Yapılan toplantı sonrasında, Lutz Vozt ve şirketin diğer yetkilisi Ronny Clasing, Kilis Vali Yardımcısı Muammer Aşık ile birlikte mayınlı bölgelerde incelemelerde bulundular. 
     
</TEXT>
</DOC>
