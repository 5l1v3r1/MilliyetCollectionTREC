<DOC>
<DOCNO> 323694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy05.html </URL>
<DATE> 2005/03/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ağar Göstericiler sesi kısılıncaya kadar bağırabilmeli 
</HEADLINE>
<TEXT>

     AB ile Türkiye'yi, hükümetle medyayı karşı karşıya getiren polisin kadın eylemine müdahale biçimi tartışılırken, DYP Genel Başkanı Mehmet Ağar'dan gösterilerde "tatsız manzaraları" önlemek için bir "metod önerisi" geldi. 
     İstanbul'da ortaya çıkan görüntüleri "tatsız bir manzaraydı" diye değerlendiren Ağar, olayın herkesi üzdüğünü söyledi. Katıldığı bir televizyon programında, "Yeni metotlar uygulamak lazım. Geniş bir alan içinde kontrol altına almak suretiyle sesleri kısılana kadar göstericilerin bağırmasına müsaade etmek bir metod olabilir" diyen Ağar, Başbakan Recep Tayyip Erdoğan'ın basına tepkisini de eleştirdi. 
     Ağar, "Kalkıp 'Basın şunu yaptı, bunu yaptı' demek mazeret üretmektir. Siyasette böyle sona doğru, tükenişe doğru giden her siyaset adamında böyle bir mazeret üretme alışkanlıkları gelişiyor" diyerek Erdoğan'a "sabırlı olmayı" önerdi. 
     
     "KAPKAÇ HATIRALARI ASKERLİK ANISI GİBi" 
     Polisin de milletin de sahipsiz olduğunu söyleyen Ağar, kapkaç ve soygunları değerlendirirken, halkın sonuç beklediğini söyledi, "Bugün büyükşehirlerde herkes askerlik hatırası anlatır gibi bir soygun hatırası anlatıyor, bir kapkaç hatırası anlatıyor" dedi. 
     Ağar, iktidarın giderek yıprandığını belirterek, "Bunu görmemek için göz hastalığıyla malül olmak lazım" diye konuştu. 
     Olası bir seçime her zaman hazır olduklarını söyleyen Ağar, "AKP ne yüzle seçime gidecek, onu da merak ediyorum" dedi. 
     
</TEXT>
</DOC>
