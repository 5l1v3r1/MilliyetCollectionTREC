<DOC>
<DOCNO> 335629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur17.html </URL>
<DATE> 2005/04/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Polat Alemdar gibi olmak istiyordum. Birini vurmam gerekiyordu" 
</HEADLINE>
<TEXT>

     Muhammet KAÇAR FINDIKLI Rize , DHA 

      RİZE'nin Fındıklı İlçesi'nde, silahlı saldırıya uğrayarak ağır yaralanan İstanbul Barosu avukatlarından Cihan Eren'in, kendisini silahla yaralayan Serhat Karadeniz'in de daha önce avukatlığını yaptığı ortaya çıktı. Zanlı Serhat Karadeniz'in daha önce çevresindekilere meşhur olmak için birini vuracağını söylediği, ancak psikolojik rahatsızlığı nedeniyle ciddiye alınmadığı bildirildi. Bu arada saldırının Eren'in karşı çıktığı Karadeniz Sahil Yolu yapımıyla ilgisinin olup olmadığı araştırılırken, dün Bölge İdare Mahkemesi'nin kararıyla bilirkişi heyetinin bu yol güzergahında yaptığı keşife avukat Eren vurulduğu için katılamadı. 
     18 Nisan günü, Fındıklı İlçesi'nde saat 12.30'da meydana gelen olay şöyle gelişti İstanbul Barosu avukatlarından 60 yaşındaki Cihan Eren, kendisine ait 34 AL 8800 plakalı cipin arka koltuğunda, marketten alışveriş yapmaya giden şoförü Bülent Süer'i beklerken, daha önce psikolojik tedavi gördüğü belirlenen 25 yaşındaki Serhat Karadeniz'in silahlı saldırısına uğradı. Karadeniz, cipin kapısını açarak iki el ateş etti ve olay yerinden kaçtı. Kurşunlardan birinin karnına isabet etmesi sonucu ağır yaralanan Avukat Cihan Eren, önce Ardeşen, daha sonra da Rize Devlet Hastanesi'ne kaldırıldı. Bağırsaklarının parçalandığı anlaşılan Eren, Trabzon'daki KTÜ Tıp Fakültesi Farabi Hastanesi'ne sevkedildi. Halen yoğun bakım ünitesinde tutulan Eren, hayati tehlikeyi atlatamadı. 
     
     POLAT ALEMDAR OLACAKMIŞ 
     Olay gecesi saat 22.00 sıralarında Fındıklı'nın Aksu Mahallesi'ndeki evinde yakalanan Serhat Karadeniz, dün çıkarıldığı mahkemece adam öldürmeye tam teşebbüs suçundan tutuklandı. Karadeniz'in ifadesinde, "Kurtlar Vadisi'ndeki Polat Alemdar gibi birisi olmak istiyorum. Bunun için ünlü birini öldürmem gerektiğine karar verdim. Fındıklı'daki en ünlü kişinin Cihan Eren olduğunu düşündüm ve bir süre takip ettikten sonra kurşunladım'' dediği öğrenildi. 
     
     SORUŞTURMA GENİŞLETİLDİ 
     Fındıklı Cumhuriyet Başsavcılığı ve İlçe Emniyet Müdürlüğü, Serhat Karadeniz'i azmettiren kişi ya da kişiler olup olmadığının belirlenmesi için soruşturmayı derinleştirdi. Yapımı süren Karadeniz Sahil Yolu inşaatının Fındıklı'nın Aksu Mahallesi'ndeki plajları yoketmesine karşı yürüttüğü çalışmalarla tanınan ve mahalle halkını örgütleyerek kısa süre önce plajda bir eylem yapılmasını da sağlayan Avukat Cihan Eren'in, bu nedenle öldürülmek istendiği iddialarının doğru olup olmadığı da soruşturma kapsamında araştırılıyor. 
     
     SİT KURULU KARARINA İTİRAZ ETMİŞTİ 
     SİT Kurulu, Karadeniz Sahil Yolu' nun, 3'üncü derece SİT alanı olan Fındıklı'nın Aksu Mahallesi sahilinden geçişine yaklaşık 5 ay önce üstün kamu yararı' olduğu gerekçesiyle olumlu rapor vermiş, ancak Avukat Cihan Eren bu karara Trabzon Bölge İdare Mahkemesi'nde itiraz etmişti. 
     
     KEŞİF YAPILDI 
     Trabzon Bölge İdare Mahkemesi, Kültür ve Tabiat Varlıklarını Koruma Kurulu ve Karayolları görevlilerinden oluşan bir heyet, Cihan Eren'in itirazını değerlendirmek için bugün, Eren'in villasının da bulunduğu Fındıklı'nın Aksu Mahallesi sahilinde keşif yaptı. Eren kurşunlanmasaydı, bugünkü keşife katılacaktı. 
     
     BİRİNİ VURACAĞIM DEDİ KİMSE İNANMADI 
     Cihan Eren'in şoförü Bülent Süer, olaydan sonra Serhat Karadeniz'i korkutmak için havaya 3 el ateş ettiği için bugün Fındıklı Cumhuriyet Savcılığı'nda ifade verdi. Süer, "Serhat Karadeniz'in babası, Cihan Bey'in samimi arkadaşıdır. Serhat daha önce çevresindekilere, meşhur olmak için birini vuracağını söylemiş ama psikolojik rahatsızlığı bulunduğu için kimse onu ciddiye almamıştı. Yaklaşık 4 yıl önce bir işyerine girerek çevreye ateş etmişti. O zaman Cihan Bey, komşusu olduğu için Serhat Karadeniz'in de avukatlığını yapmıştı. Cihan Bey Serhat'ı severdi. Bu olayın sahil yolu ile hiçbir bağlantısı olamaz'' dedi. 
     
     VALİ SALDIRININ YOL İLE İLGİSİ YOK 
     Rize Valisi Enver Salihoğlu da, Cihan Eren'in ağır yaralandığı silahlı saldırıdan büyük üzüntü duyduklarını belirterek, "Konu yargıya intikal ettiği için fazla birşey söylemek doğru olmaz. Ancak edindiğimiz bilgiye göre, saldırgan şöhret olabilmek için böyle bir hareketi gerçekleştirmiş. Bu olay tamamen, televizyon dizilerinden etkilenerek gerçekleştirilmiş kişisel bir eylemdir. Sahil Yolu ile ilgisi yok. Cihan Eren'e acil şifalar diliyoruz. Olaydan büyük üzüntü duyduk'' diye konuştu. 
     
</TEXT>
</DOC>
