<DOC>
<DOCNO> 317519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko02.html </URL>
<DATE> 2005/02/22/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
İzmir'deki Grand Plaza'nın ihaleleri... 
</HEADLINE>
<TEXT>

     İzmir Büyükşehir Belediyesi şirketlerinden Grand Plaza AŞ'nin kafe ve restoranların üçüncü kişiler tarafından işletilmesi için açılan ihaleye başvuran 160 kişi ve kuruluştan 67'sinin ''yeterlilik'' alabildiği bildirildi. 
     İzmir Büyükşehir Belediyesi yetkililerinden alınan bilgiye göre, Mavişehir'deki Balıkçı Barınağı Kafe için 33, Şato Restoran için 5, Fuar İhtisas Alanı'ndaki restoran ve kafeler için 4, Asansör Restoran Ceneviz Bar için 11, Balçova Teleferik tesisleri için 4, İzmir Sanatevi kafe bar için 7, Doktor Behçet Uz Parkı içindeki kafe için 2, Arkeoloji Müze Kafe için de 1 firma yeterlilik aldı. 
     Belediye yetkilileri, 160 başvuru yapıldığını, 67 firmanın ihaleye katılma hakkı elde ettiğini bildirdi. 
     Yetkililer, ihalelerin 23-24 Şubatta Fuar İhtisas 1 nolu holdeki VIP toplantı salonunda gerçekleşeceğini, geçici teminat bedeli yatırmayan firmaların ihale dışı kalacağını sözlerine ekledi. 
     Grand Plaza A.Ş'nin restoran ve kafelerinin işletilmesi ihalesine en çok başvuru 70 firma ile Mavişehir Balıkçı Barınağı'na yapılmış, Asansör Restoran'ın işletmesi için de 27 firma müracaat etmişti. 
     
</TEXT>
</DOC>
