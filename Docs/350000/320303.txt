<DOC>
<DOCNO> 320303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun40.html </URL>
<DATE> 2005/03/03/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
100 ABD'liden 71'i Bush çekilme planı olduğuna inanmıyor 
</HEADLINE>
<TEXT>

     New York Times ve CBS televizyonunun ortaklaşa yaptığı bir kamuoyu araştırması, ABD Başkanı George Bush'un Amerikan askerlerinin Irak'tan çekilmesine dair bir planının bulunmadığına inanan Amerikalıların oranının yüzde 71 olduğunu ortaya çıkardı. 
     Araştırmada, Bush'un bu konuda bir planı bulunduğuna inananların oranı ise yüzde 21 olarak belirlendi. 
     Anketin sonuçları, Amerikan halkının seçimlerden sonraki gelişmeler dolayısıyla Irak konusunda iyimser olduğunu, ancak istihdam, sosyal güvenlik ve vergi indirimleri konusunda Bush yönetimi politikalarının kamuoyunun beklentilerini karşılamadığını ortaya koydu. 
     Anket sonuçlarına göre, Amerikan halkının yüzde 45'i Bush yönetiminin Irak konusunda izlediği politikaları onaylarken, onaylamayanların oranı yüzde 50'yi buluyor. Katılımcıların yüzde 'ü, Irak'taki gelişmelerin ABD için daha iyiye gittiğini düşünmesine rağmen, Irak'taki durumun Amerikalılar için bir endişe kaynağı olmaya devam ettiği ve 1-2 yılda Irak'ın istikrarlı bir demokrasi olacağına inananların oranının sadece yüzde 9 olduğu kaydedildi. 
     Araştırmada, Irak'ta demokrasinin mümkün olacağına, ancak bunun 2 yıldan fazla zaman alacağına inananların oranının yüzde 55 olduğu belirtilirken, Amerikan halkının yüzde 34'ünün ise Irak'ta asla istikrarlı bir demokrasi kurulamayacağını düşündüğü ifade edildi. 
     Anket sonuçlarına göre, Amerikan halkının yüzde 55'i Irak'ta istikrarlı bir demokrasi kuruluncaya kadar Amerikan güçlerinin bu ülkede kalmasını isterken, yüzde 10'u ise Amerikan askerlerinin mümkün olan en kısa zamanda Irak'tan çekilmesi gerektiğine inanıyor. 
     Savaşın ikinci yıldönümü yaklaşırken, Irak'a savaş açılmasının yanlış olduğuna inanan Amerikalıların oranının hala yüksek olduğu ve Amerikalıların yüzde 50'sinin ''ABD Irak'a girmemeliydi'' görüşünü, yüzde 46'sının ise savaş açmakla ABD'nin doğru olanı yaptığını savunduğu kaydedildi. 
     Savaşın başladığı Mart 2003'te savaşa destek verenlerin oranının yüzde 69 olduğu hatırlatıldı. 
     
</TEXT>
</DOC>
