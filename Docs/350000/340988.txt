<DOC>
<DOCNO> 340988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo42.html </URL>
<DATE> 2005/05/09/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Galatasaraylı Voleybolcular şampiyonluğu kutladı... 
</HEADLINE>
<TEXT>

     Halkbank Voleybol Bayanlar İkinci Ligi’nde şampiyon olarak Birinci Lig’e yükselen Galatasaray, başarısını bir kokteyl ile kutladı. 
     Mecidiyeköy’deki Galatasaray Çadırı’nda düzenlenen kokteyle, başkan Özhan Canaydın ve yönetim kurulu üyeleriyle voleybol takımının teknik kadrosu ve oyuncuları katıldı. 
     Başkan Canaydın, burada teknik ekip ve sporculara birer plaket verdi. 
     Voleybol takımımın başarısını, "yönetim felsefesinin bir göstergesi" olarak değerlendiren başkan Canaydın, "Bu takımın hiç yabancı oyuncusu bulunmadan böyle bir başarı göstermesi, tamamen bizim bu alanda gösterdiğimiz tutumun bir sonucudur. Bu takımla, yabancı oyuncu almadan gelecek sezon da başarıyı hedefliyoruz" dedi. 
     
     TÜRKİYE KUPASI MAÇI 
     Canaydın, futbolda Fenerbahçe ile yapacakları Türkiye Kupası final maçıyla ilgili de "İnşallah finali kazanırız. Tüm taraftarlarımızı bizi desteklemeye çağırıyorum" açıklamasını yaptı. 
     Galatasaray Kulübü Başkan Yardımcısı Turgay Kıran da Fenerbahçe maçının "Dostça ve keyifli bir maç olması" dileğinde bulunarak, kupayı aldıkları takdirde futbolculara özel bir prim vereceklerini söyledi. 
     Futbol şube sorumlusu Fatih Gökşen de Fenerbahçe maçının zorlu geçeceğini ifade ederek, "Hedefimiz kupayı müzemize götürmek. Bu kupayı müzesine en çok götüren kulübüz. Bu maçta da başarılı olmak için taraftarları tribünde görmek istiyoruz" diye konuştu. 
     
     ÇAYKUR RİZESPORLU FAHRİ’NİN TRANSFERİ 
     Transfer çalışmaları konusunda da bilgi veren Gökşen, Çaykur Rizesporlu Fahri Çatan ile büyük oranda anlaştıklarını ve birkaç gün içinde bu transferin sonuçlanacağını bildirdi. 
     Bu arada, kokteyle katılan işadamı Ulvi Süvarioğlu, Galatasaray Bayan Voleybol Takımı’nın gelecek sezon için sponsorluğunu üstlendiğini açıkladı. 
     
</TEXT>
</DOC>
