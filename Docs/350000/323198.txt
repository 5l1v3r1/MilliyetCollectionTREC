<DOC>
<DOCNO> 323198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy10.html </URL>
<DATE> 2005/03/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül Günü geldiğinde müzakereler başlayacaktır... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin çıkarları neyi gerektiriyorsa onları yaptıklarını belirterek, ''Süreç normal bir şekilde devam edecektir. Günü geldiğinde müzakereler başlayacaktır'' dedi. 
     Bakan Gül, İngiltere Dışişleri Bakanı Jack Straw'un daveti üzerine çalışma ziyareti için özel bir uçakla İstanbul'dan Londra'ya gitti. 
     Gül, hareketinden önce Atatürk Havalimanı VIP Salonu'nda yaptığı açıklamada, ziyareti sırasında Straw ile Türkiye-İngiltere arasındaki birçok konuyu ve Türkiye-AB ilişkilerini görüşme fırsatı bulacağını söyledi. 
     Her iki ülkenin ziyarete büyük önem verdiğini vurgulayan Gül, şunları kaydetti 
     ''İngiltere, bildiğiniz gibi önümüzdeki dönem Lüksemburg'dan sonra AB dönem başkanlığını üstlenecektir. Dolayısıyla bu ziyaretimizde, onların dönem başkanlığını üstlendiğinde yapılacak işleri de gözden geçireceğiz. 17 Aralık'ta alınan karar gereği Türkiye, 3 Ekim tarihinde AB ile müzakerelere başlayacak. Bu da İngiltere'nin dönem başkanlığına rastlayacak. Dolayısıyla bu ziyaret, bu açıdan da önem arz etmektedir. 
     Birçok konular, şu anda Lüksemburg'un dönem başkanlığında ele alınmaktadır. Fakat bir sonraki dönem başkanlığında da hazırlıklar çok önceden başlamaktadır. 
     Straw, geçen yıl Ekim ayında Türkiye'ye gelmişti. Birçok konularla birlikte Türkiye-İngiltere eylem planı çerçevesinde iki ülkenin ilişkilerini gözden geçirmiştik. Bu ilişkiler çok yaygın ilişkilerdir. Siyasi, ekonomik, askeri, teknolojik, adalet, terörle mücadele konularında, iki ülkenin çok yakın ilişkileri vardır.'' Dışişleri Bakanı ve Başbakan Yardımcısı Abdullah Gül, ziyareti sırasında Bloomberg Merkezi'nin düzenlediği yemekli toplantıda İngiliz finans ve yatırım çevrelerine ekonomik konularla ilgili konuşma yapacağını bildirdi. 
     London School Of Economics'te Türkiye-AB ilişkilerini anlatan bir konuşma yapacağını da belirten Gül, Oxford Üniversitesi İslam Araştırmalar Merkezi'nde İstanbul Salonu'nun açılışına da katılacağını söyledi. 
     Gül, Londra'da kültürel olaylara damgasını vuran ve adından çok söz ettiren ''Türkler Bin Yıllık Yolculuk, 600-1600'' sergisini ziyaret edeceğini de sözlerine ekledi. 
     
     SORULARI YANITLADI 
     Daha sonra basın mensuplarının sorularını yanıtlayan Abdullah Gül, ''Hollandalı parlamenter Joost Lagendijk ve Fransız parlamenter Jacques Toubon arasındaki Türkiye ile ilgili bahisin'' hatırlatılması üzerine de şunları söyledi 
     ''Bahislerle hareket edecek halimiz yok. Türkiye'nin ne kadar stratejik hareket ettiğini düşünemeyen kişiler olabilir. Hala bazı eski alışkanlıkların geçerli olduğunu düşünenler olabilir. Biz gayet gerçekçi, realist olarak değerlendiriyoruz. Bu konularda duygusal hamasetle değil, Türkiye'nin çıkarına olan neyse bunları yapıyoruz. Bunları da titiz çalışmanın neticesi olarak yapıyoruz. Dolayısıyla yaptığımız işler tesadüfü işler değil. Kimse bize çağrı yapıyor diye de yapıyor değiliz. Ne yapıyorsak bilerek yapıyoruz. O açıdan süreç gayet normal bir şekilde devam edecektir. Günü geldiğinde müzakereler başlayacaktır.'' Bir gazetecinin ''6 Mart olayından sonra yurtdışına çıkan ilk bakansınız. Tepkiyle karşılaşacağınızı düşünüyor musunuz '' şeklindeki sorusu üzerine ise Gül, ''Karşılaşacağımı sanmıyorum. İlk gün troyka toplantısında onlar açmadan, Türk gazetelerinde bu olaylar manşet olmadan, ilk gün ben bu konuları söyledim. İstanbul'daki olaydan bahsettim. Bununla ilgili İçişleri Bakanlığımızın soruşturmayı başlattığını söyledim'' dedi. 
     
</TEXT>
</DOC>
