<DOC>
<DOCNO> 325243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/dundar.html </URL>
<DATE> 2005/03/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Hollywood Avrupa'da yenildi 
</HEADLINE>
<TEXT>

Nürnberg 

Sırtı dönük bir kadın ve onu sırtının ortasından öpen bir adam... Nürnberg'in her köşesinde bu afiş var. 
Ferzan Özpetek'in "Karşı Pencere" filminin afişi herkesi, Türk-Alman film festivaline çağırıyor. 
Ben de çağrıya uyup Nürnberg'e koşan 70 davetli arasındayım. 
10. yaşını dolduran festivale belgesellerimle ve bir söyleşiyle katılıyorum. 

Bu yıl festival tam anlamıyla "patlamış". Alman Kültür Bakanlığı himayesine almış. Robert Bosch Vakfı maddi destek sağlamış. Mercedes-Benz ve bir Nürnberg gazetesi sponsor olmuş. Alman basınında çok sayıda haber çıkmış. 52 Türk ve Alman filmi katılmış. 
Bu destekle, önceki yıl 3 bin 500 olan seyirci sayısı 8 bine çıkmış. Üstelik seyircinin yaklaşık yarısı Alman... 
"Bunda, Türkiye'nin AB üyelik sürecinin başlaması ve öneminin artması etken oldu" diyor festival yönetmeni Adil Kaya... 
Tabii bir başka etken de Duvara Karşı'nın geçen yılki başarısı... 
90'lı yıllarda ilk kısa filmlerini yine bu festivalde gösteren Fatih Akın, Ayşe Polat gibi Türkiye kökenli genç sinemacılar, 2000'lerde Alman sinemasına yeni bir soluk getirip uluslararası ödüller taşır oldular. 
Festival, Türkiyeli sinemacıların onlarla buluşmasına da zemin hazırlıyor. 

Asıl göz kamaştırıcı gelişme ise Türk sinemasının tırmanışı... Yıllar yılı 6-7 milyonda kalan seyirci sayısı 2003'te 25 milyona, 2004'te 30 milyona ulaştı. 
Vizyona giren Türk filmi sayısı da 11'den 18'e yükseldi. 
Şimdi vereceğim rakama dikkat 
2004'te vizyona giren 207 filmin 97'si Amerikan, 18'i Türk yapımı... Ancak seyircinin yüzde 40'ı yerli filmleri tercih etmiş. Yani Hollywood, Yeşilçam karşısında geriliyor. 

Durum, çoğu Avrupa ülkesinde aynı... Almanya'da 180 milyon seyirci var. Önceki yıl yüzde 10'u Alman filmlerine gitmişti. Bu yıl oran, yüzde 25'e çıktı. 
Fransa'da fark daha da belirgin 
Yerli yapımların pazar payı yüzde 35'e ulaştı. 
Bu manzaranın özeti şu 
Hollywood Avrupa'da çöküyor. 
"Çünkü dünyaya söyleyebilecek söz kalmadı. Tükendiler" diyor Adil Kaya, "Eski hik yeleri gösterişli efektlerle yeniden piyasaya sürmek dışında bir şey yapamıyorlar." 
Bir başka neden ise Avrupa'nın toparlanıp kendi sinemasına yatırım yapması... 
Avrupa Konseyi'nin kurduğu Euroimage, Avrupa sinemasını finanse ederek ayağa kaldırdı. Son 15 yılda sadece Türkiye'de 37 yönetmenin 50 projesini destekleyerek Yeşilçam'ı da diriltti. Bugünkü tırmanışta Euroimaje'ın ve Türkiye temsilcisi Faruk Günaltay'ın katkısı büyük... Bu destek, sinemaya yatırım yapanların artmasını sağladı, hem yapım hem seyirci hem salon sayısı arttı. 

Tabii Hollywood gişede gerilediyse de tarzıyla, yerli filmlerde yaşıyor. Yönetmen Reis Çelik'in de dikkat çektiği gibi Türk komedi ve macera filmleri milyonları sinemaya çekerken "alternatif sinema", salon bulamıyor. 
Yine de Türkiye, kendi sinemasıyla barışmış ve dünyaya açılmış görünüyor. 
Nürnberg'den bunun sevinciyle dönüyoruz. 

Not Perşembe günü bu köşede "İstenmeyen Adam" ilan ettiğim Amerikan Büyükelçisi Eric Edelman, cuma günü istifa ederek en isabetli kararını verdi. Kendisine sevinçle "Güle güle" diyoruz. 



</TEXT>
</DOC>
