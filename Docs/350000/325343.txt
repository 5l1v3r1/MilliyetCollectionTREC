<DOC>
<DOCNO> 325343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur18.html </URL>
<DATE> 2005/03/20/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Nevruz kutlamasında Türk bayrağını yakmak istediler .. 
</HEADLINE>
<TEXT>

     Mersin'de, DEHAP İl Örgütü'nün düzenlediği Nevruz kutlaması sonrasında, bir grup Türk Bayrağı'nı yakmak istedi. 
     Metropol Miting Alanı'ndaki kutlamaların ardından, dağılanlar arasındaki Mesudiye Mahallesi Mehmet Akif Ersoy Caddesi'nde yürüyüş yapan bir grupta bulunanlar, Türk Bayrağı'nı yakmak istedi. 
     Sivil polis memuru, müdahale ederek bir bölümü yanan bayrağı gruptakilerin elinden aldı. Bu arada gruptakiler, taş atmaya başladı. Başına taş isabet eden CHA muhabiri Köksal Yıldırım hafif şekilde yaralandı. 
     Öte yandan, Kurdali Mahallesi'nde seyir halindeki polis aracının taşlanması sonrasında bir polis memurunun da hafif şekilde yaralandığı bildirildi. 
     Alandaki kutlamalar sırasında ise Nevruz ateşini, geçtiğimiz günlerde, terörist elebaşı Abdullah Öcalan'ın Türkiye'ye getirilişinin yıldönümünde yapılan protesto gösterileri sırasında ölü olarak bulunan Ümit Gönültaş'ın annesi Emine Gönültaş yaktı. 
     DEHAP Genel Başkan Yardımcısı Naci Kutlay'ın da katıldığı kutlamalar sırasında bazı kişilerin terörist elebaşı Abdullah Öcalan'ın resimleri astıkları görüldü. 
     Halk Müziği Sanatçısı Seher Dilovan, konser sonrasında sahneden ayrılırken yaşanan izdiham nedeniyle baygınlık geçirince, Mersin Devlet Hastanesi'ne kaldırıldı. 
     Alan ve çevresinde, emniyet güçlerinin helikopterle denetleme yaptıkları gözlendi. 

     
</TEXT>
</DOC>
