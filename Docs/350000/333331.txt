<DOC>
<DOCNO> 333331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko37.html </URL>
<DATE> 2005/04/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Unakıtan Beyaz eşyada vergi artışı söz konusu değil 
</HEADLINE>
<TEXT>

     Maliye Bakanı Kemal Unakıtan, beyaz eşyada herhangi bir vergi artışının söz konusu olmadığını, ancak kürk, havyar gibi bazı ürünlerin özel tüketim vergilerinde bir artışa gidilebileceğini söyledi. 
     Unakıtan, genel ekonomik durum ve üç aylık bütçe uygulama sonuçları konusunda düzenlediği basın toplantısının ardından, gazetecilerin sorularını yanıtladı. Unakıtan, beyaz eşyanın artık lüks sayılmadığını, çamaşır makinesi, buzdolabı fırın gibi eşyaların ülkemizde zaruri ihtiyaç maddeleri arasında bulunduğunu belirtti. Unakıtan ''lüks eşya ile ilgili belki bir vergi düşünülebilir. Ama bunlar ile ilgili bir vergi gelmeyecek. Bunlarla ilgili bir vergi artışı söz konusu değil'' dedi. 
     Bu konuda bir çalışma yapıldığını kaydeden Maliye Bakanı, ancak lüks tüketim maddelerindeki vergi artışı veya azalmanın gelir ihtiyacından kaynaklanmayacağını vurguladı. 
     Unakıtan, cari açığı çok iyi takip ettiklerini, bu çerçevede de lüks tüketim mallarında tüketim veya ithalatı düşürmeye yönelik bir düzenlemeye gidilebileceğini ifade etti. 
     Maliye Bakanı'' havyarı, kürkü veya altın kaşık ithalatında ÖTV'yi biraz artırabiliriz. Ama onunla ilgili de kesin bir karar yok. Fakat Maliye'de her zaman bir çalışma olur'' açıklamasında bulundu. 
     
     ''SORUMLULUĞU ÜSTLENİRİZ'' 

     Unakıtan, ''kişi başına milli gelir rakamlarının, kurların düşük olması nedeniyle yüksek çıktığı'' yolundaki eleştiriler üzerine de, New York Borsasını açtığında kendisine ''Borsayı sen açtın. Borsa o gün düştü mü düşmedi mi '' diye sorulduğunu ifade ederken, ''O gün düştü. Benden dolayı borsa ne düşer, ne artar. Kur düştü. Milli gelir arttı. Öbür türlü olsa ne olur Ben ekonominin fotoğrafını sunuyorum. Bir başarı varsa, kararı millet verir. Biz yaptığımız her şeyin sorumluluğunu da üstleniriz'' diye konuştu. 
     
     AL BARAKA TÜRK İLE İLGİLİ İDDİALAR 

     Unakıtan, Al Baraka Türk'te Yönetim Kurulu Üyesi olarak görev yaptığı döneme ilişkin iddialarla ilgili soruları da yanıtladı. 
     Unakıtan, bir gazetecinin ''Raporları savuşturuyorsunuz'' şeklindeki sözlerine, ''savuşturdunuz laflarını bırakın. Bunlar çok yakışık ifade olmuyor'' diye tepki gösterdi ve iş olan her yerde problem olduğunu söyledi. 
     ''İş yapmazsan hiç problem olmuyor'' diyen Unakıtan, şöyle devam etti 
     ''Yaptığınız işin denetime ve tenkide açık olması lazım. Bundan da korkmamak lazım. Gelirler, hakkımda rapor yazarlar, mahkemeye sunarlar. Mahkemeye gider, gelirsin bir şey yok. Ama burada sanki süreç tamamlanmış gibi davranmak, kendinizi yargıç yerine koymak doğru değil. Medeni bir tutum da değil. Her zaman iş olan yerde problem olur. Açık olacaksınız. Net ve rahat. Gelsinler, herkes raporunu yazsın. Kendinize güveniyorsanız, olsun. Ben, çok şükür kendime çok güvenen bir adamım.'' 
     
     ''MALİYE BAKANINA ÖZEL BİRŞEY OLMAZ'' 

     Maliye Bakanı, aynı olay hakkındaki bir başka soru üzerine, bu konuya ilişkin her şeyi, ilgili yerlere sevk ettiğini belirtti. 
     Yüksek Denetleme Kurulu'nun da ''Şunlara, şunlara baktırın'' dediğini bildiren Unakıtan, ''Olur. Ben de ilgili yerlerle sevk ettim'' diye konuştu. 
     Unakıtan, adının yer aldığı raporları gündeme getiren bir başka gazeteciye de, ısrarla ''Sen raporu okudun mu okumadın mı '' diye sorarken, bu konudaki kararı mahkemelerin vereceğine işaret etti. 
     Hazine avukatlarının kendisine bağlı olduğuna dikkati çeken Unakıtan, şunları söyledi 
     ''Ben Maliye Bakanıyım diye kanuni prosedürde herhangi bir obstrüksiyon olmaz. Ne yapılması lazım ise o yapılır. Özel hiç bir şey yapılmaz. Raporlardan korktuğum da yok. Vergi boyutunda, özel finans kurumu değil de, banka olsaydı, ne o banka ne de onun yönetim kurulu üyeleri ilgili olmazdı. Ama özel finans kuruluşları, fatura verdiğinden dolayı sorumlu gibi gösteriliyor.'' 
     
     SİYASİ PARTİLERE DEVLET YARDIMI 

     Unakıtan, Cumhurbaşkanı Ahmet Necdet Sezer'in veto ettiği Siyasi Partilere Devlet Yardımına ilişkin Yasayla ilgili soru üzerine de, bu konu hakkındaki kararı TBMM'nin vereceğini belirtti. 
     Kendilerinin prosedür hakkında TBMM'den bilgi istediklerini kaydeden Unakıtan, bu arada mevzuatta değişiklik olursa, onu nazarı itibara alacaklarını belirtti. Unakıtan, ''Mevzuat neyi gerektiriyorsa ona itibar edeceğiz. Kimse kendi kafasından ahkam kesmesin'' dedi. 
     Maliye Bakanı, Gelir İdaresi Başkanının özel sektörden de atanabilmesine ilişkin verilen önergenin TBMM Plan ve Bütçe Komisyonu'nda reddedilmesine ilişkin soruyu da şu şekilde yanıtladı 
     ''Ben, şahsen bunun kabul edilmesini çok arzu ederdim. Bu, Bütçe Komisyonu'nda kabul. edilmedi. Özel sektörde çok iyi yetişmiş, çok yetenekli kimseler var. Bunu koymakla illa özel sektörden getireceğiz demek de değil. Ama Komisyonda bir mutabakat oldu. Bu maddenin değiştirilmesiyle ilgili herhangi bir önerge getirmeyeceğiz.'' 
     
     IMF İLE GÖRÜŞMELER 

     Maliye Bakanı, bir başka soru üzerine, IMF ile çalışmalarda yeni kaynak ihtiyacının ortaya çıkmadığını vurguladı. 
     Petrol fiyatlarındaki artışın da, serbest fiyat uygulaması nedeniyle bütçeye ek bir yük getirmeyeceğini anlatan Unakıtan, ''Petrol fiyatı dışarıda yükselirse, içeride de yükselecek. Düşerse, içeride de düşecek. İthal mal. Biz de ne vergiyi arttırıyor, ne azaltıyoruz. Onun bütçeye değil, olsa olsa ekonomiye yükü olur. Biz de orada yüksek fiyatlara göre hesaplama yaptık. Şu anda orada da endişe edecek birşey söz konusu değil'' açıklamasında bulundu. 

     
</TEXT>
</DOC>
