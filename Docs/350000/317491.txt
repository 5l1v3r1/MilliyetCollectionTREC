<DOC>
<DOCNO> 317491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun23.html </URL>
<DATE> 2005/02/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
3 bakan ve 23 milletvekili Gazze için referandum istedi... 
</HEADLINE>
<TEXT>

     İsrail bakanlar kurulunun pazar günü onayladığı Gazze Şeridi ve Batı Şeria'dan çekilme kararına karşı çıkan 3 bakan ve 23 milletvekili, referandum talep edilen dilekçeyi imzaladı. 
     Dilekçeyi imzalayanlar arasında Maliye Bakanı Binyamin Netanyahu, Sağlık Bakanı Dan Naveh, Eğitim, Kültür ve Spor Bakanı Limor Nivnat ile Başbakan Ariel Şaron'un partisi Likud'un içindeki çekilme karşıtları bulunuyor. 
     Çekilme kararıyla ilgili yasanın Knesset'te İsrail parlamentosu görüşülmesi sırasında, konu hakkında referandum yapılmasını isteyen değişiklik önergesi, 70'ten fazla milletvekilinin karşı oyuyla reddedilmişti. 
     
     YEREL GİRİŞİMLER 
     Bu arada, boşaltılacak Yahudi yerleşimlerin önde gelenleri de geri çekilmeye karşı çıkıyor. 
     Judea, Samarya ve Gazze'deki Yahudi yerleşimlerinin üst kuruluşu olan Yeşa Konseyi lideri Pinhas Walterstein, Gazze Şeridi ve Batı Şeria'nın kuzeyine 100 bin yerleşimci göndereceklerini söyledi. 
     Geri çekilmenin engellenmesi için yeni harekat planları üzerinde çalıştıklarını söyleyen Walterstein, Yeşa Konseyi'nin çalışmalarını ilk etapta referandum yapılmasına, ikinci etapta da Şaron hükümetinin bütçesinin mecliste reddedilmesini sağlayarak, hükümetin düşürülmesi çabalarında yoğunlaştırdığını ifade etti. 
     Ayrıca Yahudi yerleşimcilerinin protesto gösterilerini yoğunlaştırması, yolları kapatması ve sivil itaatsizlik çağrıları da planlar arasında yer alıyor. 
     
     YERLEŞİMLERDE HAYAT DURACAK 
     Başbakan Şaron'un danışmanı Dow Weisglas'ın verdiği bilgiye göre, boşaltılacak Yahudi sitelerinde her türlü devlet hizmeti duracak. 
     Bankalar çalışmayacak, benzin istasyonları faaliyetlerini durduracak, elektrik, su verilmeyecek, okullar kapatılacak. 
     Ancak güvenlikle ilgili hizmetler devam edecek. 
     Weisglas, İsrail ordusunun, boşaltma işlemlerinin tamamlanmasının ardından Gazze Şeridi'nde yıl sonuna kadar güvenliği sağlamayı sürdüreceğini belirtti. 
     Temmuz'da başlayacak geri çekilme operasyonu sırasında yerleşimlerde 5 bin asker ve polis görev yapacak. 
     Ayrıca Gazze Şeridi ve Yeşil Hat boyunca yerleştirilecek asker ve polislerle birlikte görev alacak diğer güvenlik güçlerinin toplam sayısının 18 bini bulacağı bildirildi. 
     
</TEXT>
</DOC>
