<DOC>
<DOCNO> 331235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur39.html </URL>
<DATE> 2005/04/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
''Akaryakıt kaçakçılığından dolayı 3 milyar dolar vergi kaybı var'' 
</HEADLINE>
<TEXT>

     TBMM Akaryakıt Kaçakçılığı Araştırma Komisyonu Başkanı Vahit Kiler, ''Türkiye'de akaryakıt kaçakçılığının boyutları çok büyük, yılda yaklaşık 3 milyar dolar vergi kaybı söz konusu'' dedi. 
     TBMM Akaryakıt Kaçakçılığı Araştırma Komisyonu üyeleri, inceleme yapmak ve yetkililerden bilgi almak için İzmit'e geldi. Komisyon Başkanı Bitlis AK Parti Milletvekili Vahit Kiler başkanlığındaki komisyon üyeleri, Grand Yükseliş Otel'de, Kocaeli Valisi Erdal Ata ve diğer kurum yetkililerinden konuyla ilgili brifing aldı. 
     Vahit Kiler, basına kapalı yapılan ve 5 saat süren toplantı sonrasında komisyon üyeleriyle birlikte yaptığı basın toplantısında, Türkiye'de akaryakıt kaçakçılığının boyutlarının çok büyük olduğunu belirtti. Akaryakıt kaçakçılığının büyük bölümünün deniz yoluyla yapıldığını ifade eden Kiler, şöyle konuştu 
     ''Komisyon olarak ilgili kamu kurum ve kuruluşları, sivil toplum örgütlerini, sendika yöneticilerini ve özel sektör temsilcilerini dinledik. Gelinen noktada akaryakıt kaçakçılığının büyük bölümünün deniz yoluyla yapıldığını ve önemli bölümünün ise Mersin, Antalya, Kocaeli, İzmir ve Karadeniz üzerinden gerçekleştirildiğini gördük. Sonuçta alacağımız tedbirler konusunda ve yazacağımız rapor, ülkemizde kaçakçılığı önlemek için bir yol haritası çizecek. 
     Türkiye'de akaryakıt kaçakçılığının boyutları çok büyük, yılda yaklaşık 2-5, 3 milyar dolar vergi kaybı söz konusu. Yaklaşık 3 milyon ton üzerinde benzin ve motorin kaybı var. Bunlar kaçak yolla ülkemize giriyor. Bunun yanında da çevre ve insana zarar veren solvent türevlerinin karışımıyla elde edilen sahte akaryakıt var.'' Açıklamanın ardından gazetecilerin sorularını da yanıtlayan Kiler, ''Akaryakıt kaçakçılığı ile ilgili Enerji ve Tabii Kaynaklar Bakanı Hilmi Güler ile Devlet Bakanı Kürşad Tüzmen'in görüşlerine başvurulacak mı'' şeklindeki soruyu şöyle yanıtladı 
     ''1995-2005 yılları arasında bütün teftiş raporları inceleniyor. Bu nedenle Enerji ve Tabii Kaynaklar Bakanı Hilmi Güler ile Devlet Bakanı Kürşad Tüzmen'in görüşüne gerek yok. Teftiş Kurulu raporları doğrultusunda gerek görülürse her iki bakanın görüşüne başvuracağız. Kaçakçılıkla ilgili bir milletvekilinin görüşünü dinledik.'' Akaryakıt kaçakçılığının önlenmesi için komisyonun çalışmalarını sürdürdüğünü belirten Kiler, sözlerine şöyle devam etti 
     ''Solvent konusunda dinlediğimiz bir yetkili, bu yıl 900 bin ton solvent ithalatı yapılması için başvuru bulunduğunu, ancak yapılan bir araştırma sonucu bunun 300 bin tonuna izin verildiğini söyledi. Dolayısıyla en az 600 bin tonunun sahte olarak geri döneceğini düşündüğümüz solvente izin verilmedi. Ama gerçek ihtiyaç bu mu ... Bunun tespit edilmesi gerekir. 
     Kaçakçılık kurumsal olarak yapılıyorsa bu işi yapanlar dolaylı olarak bazı yardımlar alabilir. Hiç kimse bir yerden haber almadan bu tür kaçakçılığı yapamaz, kamuda ortakları olduğu yönünde düşüncemiz devam ediyor. Akaryakıt kaçakçılığına bulaşan insanları tespit etmeye yönelik çalışmalar devam ediyor. Bu konuda birçok rapor inceleniyor.'' Komisyon üyeleri, toplantının ardından Gebze Dilovası'nda incelemelerde bulunacak. 
     
</TEXT>
</DOC>
