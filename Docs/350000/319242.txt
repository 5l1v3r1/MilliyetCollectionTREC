<DOC>
<DOCNO> 319242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko07.html </URL>
<DATE> 2005/02/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye, İran ile ticaretinde ABD gölgesi istemiyor 
</HEADLINE>
<TEXT>

     Türk-İran İş Konseyi Başkanı Ali Kemal Ulusoy, ABD'nin, Türkiye'nin İran'daki yatırımları için engel yaratamayacağını öne sürdü. Açıklama, ABD'nin her gün biraz daha sertleştiği İran ve Suriye ile ilişkilere Türkiye'deki ekonomi çevrelerinin bakışını yansıtması açısından önem taşıyor. 
     İran'da yayınlanan Tehran Times gazetesinde, Türk-İran İş Konseyi Başkanı Ali Kemal Ulusoy'un sözlerine yer verildi. Ulusoy, ABD'nin İran'a yönelik tehditlerinin, Türk şirketlerinin İran'a daha fazla yatırım yapması önünde engel oluşturmadığını savundu. İran'daki Türk yatırımlarının arttığına dikkat çekilen haberde, Ulusoy'un, "Türk yatırımcıların, İran'da yeni yatırımlar yapmaya ilgi duydukları" yönündeki açıklamalarına da dikkat çekildi. 
     
     ABD "ŞER EKSENİ" DİYOR, TÜRKİYE ANLAŞMA YAPIYOR 

     Son dönemde Türkiye-ABD ilişkilerinin gerilmesinde İran ve Suriye ile ilişkiler büyük önem taşıyor. ABD'nin, "şer ekseni"nden olduklarını öne sürerek bölgede yalnızlaştırma politikasına yöneldiği Suriye ve İran'ın, Türkiye ile ard arda ticaret anlaşmaları yapması, iki müttefikin arasında yaşanan sorunlarda önemli pay sahibi. 
     Devlet Bakanı Kürşat Tüzmen'in, Akdeniz'in bir "serbest ticaret bölgesi" olması için yürüttüğü temaslar kapsamında geçen yıl Suriye ile de görüşmeler yapılmıştı. Ardından, Başbakan Recep Tayyip Erdoğan'ın Suriye ziyareti gündende önemli yer kaplamıştı. İran ile de ticari ilişkilerini geliştiren Türkiye, bu ülkelerdeki yatırımlarını da önemli oranda arttıracağının işaretlerini veriyor. 
     Irak Savaşı öncesinde, Devlet Bakanı Kürşat Tüzmen Irak'a giderek, yaklaşık 500 milyon dolarlık ticaret anlaşması yapmıştı. Anlaşmanın yapılmasından kısa bir süre sonra ABD Irak'a girmişti. 
     
</TEXT>
</DOC>
