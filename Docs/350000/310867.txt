<DOC>
<DOCNO> 310867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/siyaset/siy03.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorun genel başkanlıkta değil, parti demokrasisinde 
</HEADLINE>
<TEXT>


Baykal, kurultayda "bazı medyayı" CHP'yi kuşatmakla suçladı. Oysa basının geneli, kurultaydan önce Baykal'ı eleştirmişti. Selçuk, "CHP'de değişim gerek" demiş, Gönensin, "CHP'yi yönetim küçültüyor" yorumunu yapmıştı 

İSTANBUL Milliyet 


CHP kurultayı öncesinde CHP Genel Başkanı Deniz Baykal ve Şişli Belediye Başkanı Mustafa Sarıgül arasındaki liderlik yarışını yorumlayan köşe yazarlarının çoğu, parti içindeki değişim isteğini ortaya koydu. Yazarların, kurultayla ilgili değerlendirmeleri şöyleydi 

MİLLİYET 
Mehmet Y. Yılmaz, sorunun, kimin genel başkan olacağında değil, CHP'yi kendi içinde demokrasiyi işletebilecek bir yapı haline getirebilmek olduğunu söyledi. Hasan Cemal, CHP'nin, Baykal ve Sarıgül'le olamayacağını yazdı. Güneri Cıvaoğlu, Sarıgül'ün, birikmiş ve hareketlenmeye hazır kar katmanlarını tetikleyen ve çığın oluşmasına neden olan herhangi bir ses olduğunu söyledi. Derya Sazak, Baykal'ın liderlik hırsının, hizipçiliğinin, sosyal demokrasiyi erittiği eleştirisinde bulundu. Melih Aşık ise, Baykal'ın demokrat olmadığını yazdı. Fikret Bila da, ithal sol yaklaşımların halk tarafından benimsenmediğini hatırlattı. 

HÜRRİYET 
Oktay Ekşi, Tufan Türenç ve Bekir Coşkun, kurultay öncesi Sarıgül'ün genel başkanlığına sıcak baktıklarını ortaya koydu. Şükrü Küçükşahin de, CHP'de değişim beklentisinin çok ciddi olduğunu söyledi. Fatih Altaylı, Baykal'ı, Sarıgül'e yaptıkları açısından eleştirdi. Yalçın Bayer ise, CHP'nin iktidara gelememesinin tek sorumlusu olarak Baykal'ın gösterilmesinin haksızlık olarak gördüğünü yazdı. 

POSTA 
İdris Akyüz, "Bu gidiş iyi bir gidiş değil. Bu anlayışla CHP'nin H'si gider" dedi. Ömer Tarkan da bu gidişin rezaletle biten bir sonu olacağını söyledi. 

RADİKAL 
İsmet Berkan, Baykal kazanırsa aynı siyasi söyleminin devam edeceğini, ancak başka bir adaydan da söylem itibariyle umutlu olmadığını ifade etti. Murat Yetkin, ibrenin Baykal'dan yana olduğunu söylerken, Haluk Şahin, "CHP, midesi bulanan çocuklar gibi öğürüyor" dedi. Erol Katırcıoğlu, tuhaf bulduğu bu kurultay sonrası siyasi duruşla ilgili bir tartışma başlayacağını söyledi. Hasan Bülent Kahraman da, Baykal'ın kazanması durumunda CHP'nin "Baykal partisi" haline geleceği eleştirisinde bulundu. 

SABAH 
Ergun Babahan, Baykal'la birçok konuda görüş ayrılığı olmasına rağmen, Irak Savaşı tezkeresinden dolayı Türkiye'yi büyük bir felaketten koruduğuna inandığını söyledi. Yavuz Donat, "Sarıgül, rüzg rını bir parti büyüğüne, bir ağabeye ciro etmek niyetinde değil" yorumunda bulundu. Mehmet Barlas, "CHP Deniz Baykal'a kurban olsun" dedi. 

VATAN 
Güngör Mengi, Baykal'ın, "koltuğumu alırsanız, kahrımdan ölürüm" anlayışında olduğunu söyledi. Onur Kumbaracıbaşı, Sarıgül kazanırsa sadece partinin değil, Türkiye'nin önünün açılacağını savundu. Mustafa Mutlu, Baykal'ın, "öldürülmekten korktuğu" imasını eleştirdi. Okay Gönensin,"CHP'yi küçültmek için bunca faaliyete gerek yok. CHP'yi yönetenler bu konuda gereken çabayı gösteriyorlar" dedi. 

CUMHURİYET 
İlhan Selçuk, CHP'de bir yönetim değişikliğine gerek olduğunu, Sarıgül'ün kazanmasıyla ulusal solun birleşme yolunun açılacağını söyledi. Hikmet Çetinkaya, CHP'de Baykal'ın seçileceğini adı gibi bildiğini yazdı. Ali Sirmen, "Vurun Baykal'a" tutumunun, ne CHP'yi ne de Türkiye'ye selamete çıkaramayacağını söyledi. Mustafa Balbay, kurultayın yeni çekişmelerin başlangıcı olacağını belirtti. 

AKŞAM 
Yalçın Pekşen, Baykal'ın rüşvet idddiasıyla suçladığı Sarıgül'e karşı iddialarını kanıtlayamamasını eleştirdi. 

YENİ ŞAFAK 
Ali Bayramoğlu, "Sarıgül'ün Türk siyasetinde etkili bir yere gelmesi olsa olsa bir marangoz hatası olur. Bu marangoz ise Baykal'dır" dedi. Mustafa Karaalioğlu, Baykal seçilse de meşruiyetinin tartışılacağını söyledi. 

ZAMAN 
Eser Karakaş, partinin neden bir kez bile halk iradesiyle seçilemediğini kendisine sorması gerektiğini söyledi. Mustafa Ünal, Baykal'ın koltuğu kurtarsa bile, yara alacağını söyledi. Tamer Korkmaz ise, partinin "Sarıgül suikastını savuşturacağını, ancak devlet partisi olmaktan kurtulamayacağını" yazdı. Hilmi Yavuz, kendi adayının Ertuğrul Günay olduğu, bu kurultay sonucunda CHP'nin bölünebileceğini söyledi. Hüseyin Gülerce, Baykal kazansa da, kaybetse de partinin bölünmeye doğru gittiğini kaydetti. 


</TEXT>
</DOC>
