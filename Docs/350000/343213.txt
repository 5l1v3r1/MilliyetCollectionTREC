<DOC>
<DOCNO> 343213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yasam/yas03.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiye suikast son anda önlendi 
</HEADLINE>
<TEXT>


Siirt Valisi Yıldırım'ın konutuna saldırı düzenlemek isteyen biri canlı bomba 2 terörist öldürüldü 

TURAN KOYUNCU Siirt DHA 

Siirt Valisi Murat Yıldırım'ın konutuna intihar saldırısı düzenlemek isteyen biri canlı bomba 2 PKK'lı terörist öldürüldü. Çıkan çatışmada bir polis de yaralandı. Siirt - Kurtalan karayolu üzerinde bulunan Vali Yıldırım'ın konutuna, saat 21.40 sıralarında şüpheli 2 kişinin yaklaştığını gören polisler, "Dur" ihtarında bulundu. Konağın önünde nöbet tutan polisin kendilerini fark ettiğini gören teröristlerden biri, üzerindeki bombayı patlatınca, parçalanarak öldü. 

Çatışma 15 dakika sürdü 
Diğer terörist ise kargaşadan yararlanarak kaçmaya çalıştı. Polislerin takibi sonucu Kızlar Tepesi mevkiinde kıstırılan terörist, "teslim ol" çağrısına silahla karşılık verince çatışma çıktı. 15 dakika süren çatışmadan sonra terörist ölü ele geçirilirken, polis memuru Ali Aslan yaralandı. 
Yaralanan polis memuru Ali Aslan'ın Siirt Devlet Hastanesi'ne kaldırıldığı ve yapılan ameliyatın ardından hayati tehlikeyi atlattığı bildirildi. 
Güvenlik güçleri, saldırının ardından kentte geniş çaplı operasyon başlattı. Bu arada saldırının gerçekleştiği bölgede 3 tane patlamamış el bombası bulundu. 




</TEXT>
</DOC>
