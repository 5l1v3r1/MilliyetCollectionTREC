<DOC>
<DOCNO> 300497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun31.html </URL>
<DATE> 2004/12/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
2004'te NATO'dan Türkiye'de tarihi zirve... 
</HEADLINE>
<TEXT>

     Sıtkı Uluç bildiriyor 

NATO, ''yeni hedefler, yeni tehditler ve yeni stratejiler'' söyleviyle girdiği 2004 yılında bir yandan genişlerken ve üye sayısını artırırken, bir yandan da kendi bünyesinde yaşadığı, Irak krizinden kaynaklanan uzlaşmazlık havasına son vermek için yoğun çaba harcadı. 
     Kriz boyutuna ulaşan ve özellikle Almanya, Fransa ve Belçika ile ABD arasında yaşanan uzlaşmazlık, Washington'un, İstanbul zirvesinde ağırlığını koyması ve NATO bayrağının Irak'a girmesiyle kısmen giderildi. 
     Yılın ilk yarısını iç çatışmalar ve zirve hazırlıklarıyla geçiren ittifak, haziran ayında, ''dönüm noktası'' olarak nitelendirilen, NATO'nun 26 müttefiki ve ittifak ile işbirliği yapan 20 ülkenin devlet ve hükümet başkanlarını, dışişleri ve savunma bakanlarını, genelkurmay başkanlarını ve askeri yetkilileri bir araya getiren İstanbul zirvesinde tarihi kararlar aldı ve bunların uygulamasına hemen başladı. 
     
     GENİŞLEME 
     NATO, tarihinin en kapsamlı ve önemli genişlemesini bu yıl gerçekleştirdi. İttifaka katılmaları 2002 yılının kasım ayında, Prag zirvesinde kararlaştırılan Bulgaristan, Estonya, Letonya, Litvanya, Romanya, Slovakya ve Slovenya, mart ayında ittifaka resmen katıldılar ve üye sayısı 26 oldu. 
     İttifakın bu genişleme hareketiyle Rusya sınırına dayanması Moskova'da rahatsızlık yarattı. 
     
     IRAK 
     NATO liderleri, İstanbul'da, yeni Irak hükümetine destek sözünü oybirliğiyle verdiler ve ittifakın, ''Irak güvenlik birimlerinin eğitimine katkıda bulunmasına'' yeşil ışık yaktılar. Bu kararın hemen ardından askeri planlarını süratle tamamlayan ittifakın Irak'taki asker sayısı yıl sonunda 300'e ulaştı. Bu rakamın, gelecek yıl içinde 3 bin olması öngörülüyor. 
     ''NTIM-I'' NATO Training Implementation Mission-Iraq olarak adlandırılan operasyon kapsamında NATO'nun her yıl bin kadar Iraklı asker, subay ve güvenlik görevlisini eğitmesi planlanıyor. Bazı müttefikler de Irak güvenlik birimlerine askeri araç, silah ve teçhizat katkılarında bulunmaya başladılar. 
     NATO bayrağının Irak'a sokulmasına karşı direnen, ancak ABD'nin özellikle ekonomik baskıları karşısında geri adım atan bazı müttefikler operasyona katkıda bulunmuyorlar. 
     
     AFGANİSTAN 
     Afganistan konusu da 2004 yılında öncelikli oldu ve NATO'nun ''küresel boyutunu ve hedeflerini'' yansıtan bir dosya olarak İstanbul zirvesine damgasını vurdu. İttifak, Afganistan'daki asker sayısını artırarak, bu ülkedeki sorumluluk ve etki alanlarını genişletmeyi kararlaştırarak, dünyaya ''savunma alanında ve terörizme karşı mücadelede sınır tanımadığı'' mesajını verdi. 
     Afganistan'daki Taliban rejiminin çökmesinin ardından, 2001 yılı sonunda düzenlenen Bonn Konferansı'nda, geçici yönetime destek amacıyla ''BM Güvenlik Konseyi otoritesi altında görev yapacak, gönüllü ülkelerin askerlerinden oluşan bir uluslararası koalisyon'' şeklinde kurulan Afganistan'daki Uluslararası Güvenlik Destek Gücü ISAF , 11 Ağustos 2003 tarihinden itibaren NATO tarafından yönetiliyor. 
     Afganistan'da yapılan seçimlere güvenlik desteği veren NATO, Bölgesel İmar Ekipleri'nin Provincial Reconstruction Teams - PRT kapsama alanını, bu yıl, zirve kararları çerçevesinde genişletti ve ISAF bünyesinde asker sayısını 10 bine artırdı. 
     
     ACİL MUKABELE KUVVETİ 
     NATO, 2004'te, Acil Mukabele Kuvveti'nin NATO Response Force-NRF gelişimine de önem verdi ve bu gücün operasyonel hale gelmesini, yıl içinde, öngörülen tarihten önce gerçekleştirdi. 
     NATO devlet ve hükümet başkanları tarafından, 2002 sonunda, Prag zirvesinde alınan karar çerçevesinde, en geç 2006'da ''tam operasyonel'' olması istenen NRF, ilk aşamada 6 bin kadar askerle göreve başladı. 
     İttifak üyesi ülkelerin kara, deniz ve hava kuvvetlerinden gelen araç ve askerlerden oluşan NRF, ''bir kriz halinde'', 15 ila 30 gün içinde harekete geçirilebilecek yetenekte bulunuyor. NRF, ''dünyanın her yerinde'', ''modern NATO'nun hedef olduğu yeni tehditlere karşı'' mücadeleye hazırlıklı tutuluyor. İttifak askeri yetkililerine göre, bu tehditlerin başında terörizm ve kitle imha silahları yer alıyor. 
     
     NATO-RUSYA 
     NATO-Rusya ilişkileri açısından ''sönük'' geçen 2004'te, NATO'nun genişlemesi nedeniyle ''kırgın'' olan Rusya Devlet Başkanı Vladimir Putin'in, NATO Genel Sekreteri'nden gelen İstanbul davetlerini reddetmesi ve bunun ardından yaşanan ''Ukrayna krizi'' gerginlik kaynağı oldu. 
     Yıl sonunda, Brüksel'de, NATO üyesi 26 ülke ile Rusya Federasyonu'nun dışişleri bakanlarını bir araya getiren NATO-Rusya Ortak Konseyi havayı yumuşatacak kararlar aldı. Konsey, yayımladığı ortak bildiride, Ukrayna'daki tüm tarafları şiddete ve baskıya başvurmaktan kaçınmaya, halkın iradesini yansıtacak özgür bir seçim gerçekleştirilmesini desteklemeye çağırdı. Bildiride, NATO ve Rusya'nın, Ukrayna'nın bağımsızlığından, hükümranlığından ve toprak bütünlüğünün korunmasından yana oldukları vurgulanarak, demokrasiye verilen destek dile getirildi. 
     NATO-Rusya Ortak Konseyi'nde ''Terörizme Karşı Eylem Planı'' da onaylandı. Planda, tarafların terörizmi her şekliyle kınadıkları, bu unsurun ortak güvenliğe ve demokratik değerlere karşı bir tehdit oluşturduğu, terör eylemlerinin hiçbir gerekçeyle izah edilemeyeceği belirtilerek, uluslararası toplum ortak mücadeleye davet edildi. Terörizme karşı mücadelede ''ortak stratejik koordinasyon'' öngören taraflar, bu amaçla gereğinde silahlı kuvvetlerin de kullanılacağını, istihbarat alışverişinde bulunulacağını, kitle imha silahlarının yayılmasının engellenmesi çabalarının sürdürüleceğini belirttiler. 
     
     BOSNA'DA GÖREV AB'YE DEVREDİLDİ 
     İstanbul zirvesinde NATO'nun Bosna'daki barışı koruma gücü SFOR'a son verme kararı almasına, bu çerçevede, AB'nin EUFOR operasyonlarına ''yeşil ışık'' yakılmasına rağmen NATO, ''Bosna'yı AB'ye terk etmediği'' mesajını vermeyi de ihmal etmedi. 
     İttifak, Saraybosna'da ''Genelkurmay'' birimlerinin, ''AB'yi desteklemek ve yönlendirmek için'' kalacağını bildirdi. Aralık başında görevi NATO'dan devralan AB'nin Bosna'da 7 bin kadar asker bulundurması öngörülüyor. 
     ''Ortak stratejik menfaatler'' temelinde oluşturulan NATO-AB işbirliği, 24 Ocak 2001 tarihinde, NATO Genel Sekreteri ve AB Dönem Başkanlığı arasındaki yazılı irade beyanı ile somutlaşmıştı. Bu tarihten itibaren, iki kurumun, ''birbirini tamamlayıcı nitelikte'' savunma işbirliği ve danışmalar yaptıkları varsayılıyor, ancak bu alanda, 2004 yılında, ''temkinli ve küçük adımlar'' dışında etkinlik görülmedi. 
     
     NATO İLE AKDENİZ ÜLKELERİ 
     İstanbul zirvesinde alınan en önemli kararlardan biri ''İstanbul İşbirliği Girişimi'' adı altında harekete geçirilen proje oldu. Akdeniz ülkeleriyle diyalogu geliştiren ittifak, başta Körfez ülkeleri olmak üzere, Ortadoğu'ya ''diyalog çağrısını'' somutlaştırdı. 
     Zirvenin ardından, ilk defa, Akdeniz ülkelerinin Tunus, Fas, Cezayir, Mısır, Moritanya, Ürdün, İsrail önce genelkurmay başkanları, sonra dışişleri bakanları Brüksel'e gelerek, müttefiklerle buluştular. Temaslarda terörizmle mücadelede işbirliği unsuruna öncelik verildiği dikkat çekti. 
     NATO, ''İstanbul İşbirliği Girişimi'' çerçevesinde, Körfez ülkeleriyle Suudi Arabistan, Katar, Birleşik Arap Emirlikleri, Bahreyn, Umman, Kuveyt iletişimi artırma hareketini de başlattı. 
     
     TERÖRİZM 
     Terörizme ve kitle imha silahlarının yayılmasına karşı ortak mücadeleye öncelik veren NATO'nun, bu çerçevede, İstanbul'da aldığı bazı ''teknik'' kararlar da büyük önem taşıdı. 
     NATO bünyesindeki ''istihbarat teşkilatı''nın günün koşullarına uyarlanması, ''yüksek teknoloji'' kullanımı, müttefikler arası istihbarat alışverişi, terör eylemleri karşısında dayanışmanın somutlaştırılması, Akdeniz'deki NATO denetleme operasyonunun ''Aktif Gayret'' Active Endeavour kapsamının ve yetenek gücünün genişletilmesi gibi konularda yeni ve ciddi adımlar atıldı. 
     Akdeniz'de, 11 Eylül'den hemen sonra, 6 Ekim 2001'de başlatılan Aktif Gayret çerçevesinde, deniz trafiğini terörle mücadele kapsamında denetleyen NATO, bu operasyona Rusya ve Ukrayna'nın katılımına da yeşil ışık yaktı. 
     
     ADAYLAR 
     NATO'ya üye olmak isteyen Arnavutluk, Hırvatistan ve Macaristan, 2004'te, İstanbul zirvesinde katılım için tarih beklerken, sadece ''teşvik mesajı'' aldılar ve hayal kırıklığına uğradılar. 
     NATO'nun öne sürdüğü kriterlere uyum sağlamak amacıyla ''Adriyatik Grubu'' adı altında bir araya gelen Arnavutluk, Hırvatistan ve Makedonya, zirve öncesinde yaptıkları ortak bir açıklamada, NATO'ya 2007'de katılım istediklerini duyurmuşlardı. 
     ''Adriyatik Grubu'' savunma toplantılarına NATO ve ABD yetkilileri de katılıyor. Bu toplantılarda Bosna Hersek ve Sırbistan da gözlemci olarak hazır bulunuyor. 
     Kuzey Atlantik Antlaşması'nın 10. maddesi, ittifak kapılarının, yükümlülükleri yerine getirmeye hazır olan tüm Avrupa ülkelerine açık olduğunu belirtiyor. Prosedüre göre, NATO'nun, ilk aşamada, ''niyet beyan eden ve kriterleri yerine getirmek üzere takvim belirleyen'' aday ülkelerle ''katılım müzakerelerini'' başlatma kararı alması gerekiyor. 
     Öte yandan, NATO devlet ve hükümet başkanları, Barış İçin Ortaklık BİO çerçevesinde NATO ortağı olmak isteyen Bosna Hersek ve Sırbistan-Karadağ'a, bu amaca ulaşmak için daha fazla gayret göstermeleri gerektiğini belirterek, özellikle Lahey'deki Savaş Suçluları Mahkemesi ile işbirliğini artırmaları çağrısı yaptı. İttifakın siyasi kanadı, Kafkasya ve Orta Asya ülkeleriyle diyalogu geliştirmek yönünde de yeni adımlar attılar ve ''ilgi yoğunlaştırdıkları'' bu bölgelere özel temsilciler atadılar. 
     
     ASKERİ REFORMLAR 
     NATO, bu yıl, İstanbul'da aldığı önemli askeri kararları da uygulamaya başlattı. ''Yeni tehditlere karşı koyabilmek, savunma alanının küresel boyuta taşınmasının gereklerini yerine getirebilmek'' amacıyla ittifakın askeri yeteneklerini geliştirmek konusunda mutabık olan liderler, askeri kanada belirli talimatlar verdiler ve çeşitli alanlarda yapılacak ''kendini yenileme'' çalışmalarına yeşil ışık yaktılar. 
     Bu çerçevede, müttefiklerin savunma bütçelerini ''uyarlamaları'', daha esnek, süratli, yetenekli askeri birimler kurulması gibi kararlar alındı. Bu kararlar, kimyasal, biyolojik, radyolojik ve nükleer silahlara karşı korunma, istihbaratın geliştirilmesi, hava-kara izlemesi, iletişim ve komuta kontrolü, stratejik hava ve deniz ulaşımı, uçakların havada ikmali, savaşta taktik ve lojistik destek yeteneklerinin geliştirilmesi gibi unsurlarda önemli adımları beraberinde getiriyor. NATO'nun askeri kanadı, İstanbul zirvesinden çıkan kararlar çerçevesinde, askeri açıdan kapsamlı reformlara girişti. 
     
     ZİRVE HAZIRLIĞI 
     Irak krizi çerçevesinde ''yara alan'' Avrupa-Atlantik bağlarının, ABD Başkanı George Bush'un gelecek şubat ayında Avrupa'ya yapacağı ziyaret çerçevesinde tekrar güçlendirilmesi planlanıyor. 
     Başkan Bush, 2 Kasım'da tekrar seçilmesinin ardından yaptığı bir açıklamada, en kısa zamanda Avrupa'ya giderek, NATO ve AB yetkilileri ile temaslarda bulunmak istediğini, Irak krizi nedeniyle gerilen transatlantik ilişkiyi güçlendirmek arzusunu duyurmuştu. 
     ABD Dışişleri Bakanı Colin Powell, Başkan Bush'un 22 Şubat 2005 tarihinde Avrupa'da olacağını teyit etti. Bu ziyaretin, gayri resmi de olabilecek bir NATO zirvesi düzenlenmesini gerektireceği ifade ediliyor. 
     Öte yandan, Rusya Devlet Başkanı Vladimir Putin, 6 Mayıs 2005 tarihinde yapılacak NATO-Rusya Konseyi toplantısı çerçevesinde, NATO üyesi 26 ülkenin devlet ve hükümet başkanlarını Moskova'ya davet edecek. 
     NATO, ''gergin'' bir ortamda girdiği 2004 yılını, ''geniş ölçüde rahatlamış'' bir şekilde tamamlıyor. 
     
</TEXT>
</DOC>
