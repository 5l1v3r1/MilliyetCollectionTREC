<DOC>
<DOCNO> 313805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko28.html </URL>
<DATE> 2005/02/09/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
IMF'nin altın satacağı iddiaları, Güney Afrika'yı rahatsız etti... 
</HEADLINE>
<TEXT>

     Uluslararası Para Fonu'nun IMF 3 bin tonu aşan altın rezervlerinden bir kısmını satışa çıkararak yoksul ülkelerin borçlarının hafifletilmesini finanse edeceğine yönelik haberler, Güney Afrika Cumhuriyeti'ni rahatsız etti. 
     Yıllık 500 tona yakın üretimiyle altından en çok para kazanan ülke konumunda bulunan Güney Afrika'nın Madenler ve Enerji Bakanı Phumzile Mlambo-Ngcuka, ''IMF'nin altın satarak yoksul ülkelerin borç yükünün azaltılmasına yardımcı olmasına karşıyız'' dedi. 
     Konu ile ilgili olarak gazetelerde okuduğu haberlerden rahatsızlık duyduğunu ifade eden Mlambo-Ngcuka, konunun dikkatle ele alınmasını, fakir ülkelere yardım yapılmaya çalışılırken altın üreticilerine darbe vurulmamasını istedi. 
     IMF'nin altın satacağı söylentileriyle uluslararası borsalarda 410 dolara kadar gerileyen altın fiyatları, Güney Afrika ekonomisini yakından ilgilendiriyor. 
     Altın üretiminde Güney Afrika'yı ABD, Latin Amerika, Avustralya, Kanada, Çin, Endonezya ve Rusya izliyor. 
     
</TEXT>
</DOC>
