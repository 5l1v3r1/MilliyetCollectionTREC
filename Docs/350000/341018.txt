<DOC>
<DOCNO> 341018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur28.html </URL>
<DATE> 2005/05/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gazetecinin kullandığı minibüs kundaklandı 
</HEADLINE>
<TEXT>

     Kütahya’nın Simav İlçesi’nde yerel bir gazetede köşe yazarı ve yönetici olan Mehmet Yenen’in kullandığı minibüs kundaklandı. 
     Alınan bilgiye göre, "Simav’ın Sesi Gazetesi"nin köşe yazarı ve yöneticiliğini yapan Mehmet Yenen’in kullandığı, Fatih Mahallesi Arpalık Caddesi’ndeki evinin önünde park halinde bulunan 43 KF 451 plakalı minibüs, kimliği belirlenemeyen kişi ya da kişilerce, üzerine benzin dökülerek yakıldı. 
     Olayı fark eden bir vatandaşın ihbarı üzerine, Simav Belediyesi itfaiye ekibinin müdahalesi sonucu söndürülen minibüste maddi hasar meydana geldi. 
     Bu arada, ifadesine başvurulan Mehmet Yenen’in, 3 hafta önce bir belediye meclis üyesinin evinin kurşunlanmasıyla ilgili yaptığı haberden sonra tehdit telefonu aldığını, olayın bununla bağlantılı olabileceğini söylemesi üzerine gözaltına alınan bir kişinin serbest bırakıldığı bildirildi. 
     Kütahya Emniyet Müdürü Şevki Dinçal’ın da ilçeye giderek olayla ilgili yetkililerden bilgi aldığı, olayı gerçekleştiren kişi ya da kişilerin yakalanması için soruşturma başlatıldığı belirtildi. 
     
</TEXT>
</DOC>
