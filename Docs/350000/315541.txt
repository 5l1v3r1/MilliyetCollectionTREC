<DOC>
<DOCNO> 315541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur48.html </URL>
<DATE> 2005/02/15/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Başbakan Erdoğan, Arnavutluk Meclisi'nde konuştu 
</HEADLINE>
<TEXT>

     Başbakan Recep Tayyip Erdoğan, Balkanlardaki her devletin sınırları içinde farklı etnik kökene veya inanca sahip grupların yaşadığını ifade ederek, ''Bu çeşitlilik bir tehdit değil, zenginlik ve dinamizm kaynağı olarak görülmelidir'' dedi. 
     Başbakan Erdoğan, Arnavutluk Meclis Başkanı Servet Pellumbi ile görüştü. Erdoğan, bu görüşmenin ardından Arnavutluk Meclisi Genel Kurulu'na hitap etti. 
     Erdoğan, sözlerine, ''Öncelikle tarih boyunca dost ve kardeş olarak benimsediğimiz Arnavutluk halkına ve siz değerli temsilcilerine selam ve sevgilerimizi iletmemize izin verin'' diyerek başladı. 
     Meclislerin, demokrasinin hayata geçirildiği kutsal mekanlar olduğunu dile getiren Erdoğan, TBMM'nin, Türk milletinin tarihinde hayati görevler üstlendiğini, Türkiye Cumhuriyeti'nin kurucusu Büyük Önder Mustafa Kemal Atatürk'ün Kurtuluş Savaşı sırasında en zor şartlarda dahi milletin vekillerinin görüşlerine başvurduğunu ve onların desteğini aradığını kaydetti. 
     Erdoğan, Türkiye'nin 60 yıla yaklaşan çok partili demokrasi tecrübesi sayesinde Avrupa Birliği ile üyelik müzakerelerine başlama aşamasına geldiğini ifade etti. 
     ''Bu başarı çağdaş uygarlığa ulaşma ülküsüne sahip ulusumuzun büyük çoğunluğunun arzusu doğrultusunda ve hükümetimiz döneminde hız kazanan yoğun reformlar sonucunda gerçekleşmiştir'' diyen Erdoğan, Avrupa Birliği'ne üyeliği bir medeniyet projesi olarak gördüklerini ve reformların Türk insanlarının esenliği bakımından gerekli olduğuna inandıklarını kaydetti. 
     Erdoğan, şöyle konuştu 
     ''21. yüzyılın başında uluslararası ilişkilerde yeni bazı eğilimler gözlenmektedir. 1989 yılında Berlin Duvarı'nın yıkılmasından sonra hüküm süren iyimser hava ABD'de meydana gelen 11 Eylül saldırıları ile yerini daha ihtiyatlı bekleyişe bırakmıştır. Küreselleşme sayesinde insanlar, dünyadaki gelişmelerden daha hızlı haberdar olmaktadır. Toplumlar siyasi veya kültürel bakımdan kendilerine yakın hissettikleri yörelere ya da milletlere ilişkin olayları daha yakından ve dikkatli takip etmektedir. 
     Bu açıdan baktığımızda Türkiye'nin Avrupa ile bağlantı güzergahında olan Balkanlar'da barış, istikrar ve ekonomik kalkınmaya büyük önem vermekteyiz. Güneydoğu Avrupa uluslarıyla tarihi, insani ve kültürel pek çok ortak noktamız bulunmaktadır. Bölgedeki her devletin sınırları içinde farklı etnik kökene veya inanca sahip gruplar yaşamaktadır. Bu çeşitlilik bir tehdit değil, zenginlik ve dinamizm kaynağı olarak görülmelidir. Balkanlarda geçmişte yaşanan sıkıntıların geride bırakılması, sorunların barışçı yöntemlerle çözülmesi, bölge ülkelerinin Avrupa Birliği'ne üyeliği yolunu açacaktır.'' 
     
     ''ŞİDDET GRUPLARINA FIRSAT VERİLMEYECEĞİNDEN EMİNİZ'' 
     Başbakan Erdoğan, Arnavutluk'un başta Kosova olmak üzere bölgesel konularda izlemekte olduğu akılcı politikayı takdirle karşıladığını ifade ederek, farklı dini inanışlara sahip Arnavutluk halkının yüzyılların birikimi, hoşgörü ve dayanışma duygusu sayesinde, huzur içinde bir arada yaşama becerisini göstermesini ''saygıyla selamladıklarını'' ifade etti. 
     Erdoğan, ''Balkanlarda ve Arnavutluk'ta, şiddeti ve ayrımcılığı, kendi amaçlarına erişmek üzere bir araç olarak kullanan aşırı gruplara, artık fırsat verilmeyeceğinden eminiz'' dedi. 
     Arnavutluk'un, soğuk savaşın sona ermesinden sonra hızlı bir değişim sürecine girdiğini anlatan Erdoğan, aradan geçen süre içerisinde zaman zaman yaşanan sorunlara rağmen demokrasinin yerleşmesi ve serbest piyasa ekonomisine geçiş sürecinde olumlu adımlar atıldığını bildirdi. 
     Erdoğan, Arnavutluk'ta bu yıl yapılacak genel seçimlerin, halkın, Avrupalı bir ülkeden beklenen siyasi olgunluğa ulaştığının bir göstergesi olacağına inandığını kaydetti. 
     Erdoğan, Arnavutluk'taki seçim sonuçları ne olursa olsun, kazananın demokrasi olacağını dile getirerek, Türkiye'nin bugün olduğu gibi gelecekte de Arnavutluk ile ikili işbirliğini derinleştirerek, sürdürmeye kararlı olduğunu vurguladı. 
     Başbakan Recep Tayyip Erdoğan, sözlerini şöyle sürdürdü 
     ''Arnavutluk dış politikasında Avrupa-Atlantik kurumlarına entegrasyona öncelik verildiğini büyük bir memnuniyetle gözlemliyoruz. Entegrasyonun aslında Arnavutluk'un tüm vatandaşlarının ortak özlemi olduğu açıktır. Bu bağlamda Avrupa Birliği ile yürütmekte olduğunuz İstikrar ve Ortaklık Anlaşması müzakerelerinin her iki tarafın göstereceği gayret ve iyi niyetle bir an önce sonuçlanmasını diliyoruz. 
     Öte yandan NATO'ya üyelik sürecinde Arnavutluk ordusunda yapılan reformları takdirle karşılıyoruz. Geçtiğimiz yıl düzenlenen NATO İstanbul Zirvesi'nde aday ülkelere verilen perspektif açıktır. Arnavutluk Silahlı Kuvvetleri'nin NATO standartlarına erişmesi amacıyla Türkiye'nin sağlamakta olduğu yardım ve destek devam edecektir. Türk ve Arnavut askerlerinin bugün Afganistan'da omuz omuza görev yapıyor olması askeri işbirliğimizin güzel bir örneğidir.'' 
     
     ''İKİ ÜLKE ARASINDA HİÇBİR SİYASİ SORUN YOKTUR'' 
     Başbakan Erdoğan, halen sürdürülen, başta Güneydoğu Avrupa İşbirliği Süreci olmak üzere, Güneydoğu Avrupa İşbirliği Girişimi, İstikrar Paktı ve Karadeniz Ekonomik İşbirliği gibi çok taraflı işbirliği mekanizmalarını desteklemeye devam edeceklerini, bu mekanizmalar kapsamında Türkiye ile Arnavutluk'un verimli ve etkin bir eşgüdüm içinde hakaret etmekte olmasından memnuniyet duyduklarını söyledi. 
     Bu ziyaretin, Başbakan olarak, ''gönül rahatlığı içinde gerçekleştirdiği ziyaretlerden birisi olduğunu'' ifade eden Erdoğan, ''Zira Türkiye ile Arnavutluk arasında hiçbir siyasi sorun yoktur'' dedi. 
     İki ülke arasındaki siyasi ilişkilerin mükemmel düzeyde olmasının, Türkiye açısından yeterli görülmediğine dikkati çeken Erdoğan, yatırımların ve ticaretin karşılıklı geliştirilmesi, kültürel ilişkilerin derinleştirilmesi ve her alandaki işbirliğinin çeşitlendirilmesi gerektiğini kaydetti. 
     Erdoğan, ''Parlamentolarımız arasındaki ilişkilerin, karşılıklı ziyaretler ve başkaca etkinliklerle hızlandırılmasında fayda görüyoruz'' diye konuştu. 
     Başbakan Erdoğan, kendisi ve beraberindeki heyet üyelerine gösterilen sıcak misafirperverlikten dolayı teşekkür etti. 
     Recep Tayyip Erdoğan, sözlerini Arnavutça ''Faliminderit teşekkür ederim '' sözleriyle tamamladı. 
     
</TEXT>
</DOC>
