<DOC>
<DOCNO> 319198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun14.html </URL>
<DATE> 2005/02/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denktaş Her filmde oynarım, seks filmi olmasın 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunun içinde bulunduğu durumla ilgili olarak ''Sırat Köprüsündeyiz'' dedi ve egemenliğin yerini hiçbir servetin dolduramayacağını söyledi. 
     Denktaş, Türkiye'nin, ''KKTC'yi tanımaktan vazgeçtim, Kıbrıs Türklerinin bağımsızlığını, egemenliğini savunmaya devam etmeyeceğim'' demesini beklemediklerini ifade eden Denktaş, ''Ama öyle bir yola girmişlerdir ki, AB yolunda karşılaşacakları baskılar, oyunlar neticesinde atacakları adımlar bizi nereye götürebilir diye tereddüt içindeyiz ve endişeliyiz. Bugüne kadar Türk hükümetinin söyledikleri bizi tatmin etmektedir'' dedi. 
     
     ''KURTLAR VADİSİ'' 
     Cumhurbaşkanı Denktaş, tamamına yakınını kadınların oluşturduğu Londra'dan gelen heyete, ''Kurtlar Vadisi'' dizisinin bu hafta yayımlanacak bölümünde kendisinin de yer alacağını hatırlatarak, şöyle konuştu 
     ''Oynayacak değilim. Cumhurbaşkanı Denktaş olarak bir ilke imza atmış oluyorum O da, halka vermek istediğim mesajı, Türk basını sansüre tabi tutuyor, kaç yıldır benim söylediklerimi Türkiye duymuyor... İstanbul basını bizim söylediklerimizi yazmamak kararı almıştır. Çünkü onların gönlüne göre Kıbrıs AB önünde engeldir ve biz KKTC'yi müdafaa etmeye devam edersek bu engel kalkmayacaktır. Gayet yanlış bir değerlendirme.'' 
     
     ''BARON DEĞİL, MİLLİYETÇİ BİRİYLE KONUŞUYORUM'' 
     ''Kurtlar Vadisi''nde Kıbrıs konusunun geldiği son durumu anlattığını, bunu dizide bir gazeteciye anlatmak istediğini, dizi ekibinin gazeteci getirmediğini kaydeden Denktaş, ''Gazeteci yerine, dizide oynayan milli istihbarat sorumlusu görünen, yani o baronlardan olmayan, milliyetçi birini getirdiler, onunla konuşuyorum'' dedi. 
     Nasıl montaj edildiğini merak ettiğini ve diziyi merakla izleyeceğini belirten Denktaş, heyettekilerden birinin, ''Bu yeni bir kariyerin başlangıcı olabilir mi '' sorusu üzerine, ''Beni beğenirlerse. Bunu parasız reklam için yaptılar. Her filmde oynarım, seks filmi olmasın'' dedi. 
     ''Halkın felaketini önlemek için değil 'Kurtlar Vadisi', kurdun inine bile gireceğini'' yineleyen Denktaş, şöyle devam etti 
     ''Mesele hakikaten halkımızı uyarmaktır. Bağımsızlık giderse, yerine gelecek olan ne olursa olsun onun yerine doldurmaz, azınlık oluruz, mahvoluruz. Burası Türklerden boşalır. Düşünebilir misiniz, Türk askeri bize selam verip adadan ayrılacak ve giderken de şehitlerin kemiklerini torbalara doldurulup götürecek. Olacak iş değil. Bu şerefsizliğe hiçbir millet boyun eğemez, bunu Türk milleti hazmedemez. Kıbrıs en güçlü, en haklı davasıdır.'' Denktaş, ''On ikiye Beş Kala'' isminde yeni bir kitabının yakında piyasaya çıkacağını ve halkı uyarmaya bu şekilde devam edeceğini söyledi. 
     
</TEXT>
</DOC>
