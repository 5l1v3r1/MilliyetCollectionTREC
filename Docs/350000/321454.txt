<DOC>
<DOCNO> 321454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun39.html </URL>
<DATE> 2005/03/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
KKTC'de Eroğlu ve Serdar Denktaş bir araya gelmiyor... 
</HEADLINE>
<TEXT>

     KKTC'de Ulusal Birlik Partisi UBP Genel Başkanı Derviş Eroğlu, cumhurbaşkanlığı seçiminde ortak aday çıkarılması konusunda, ''şu an için Demokrat Parti DP ile görüşmelerini gerektirecek bir durum bulunmadığını'' belirterek, ''Ne onlar bizden randevu talep etti ne de bizim mukabil bir talebimiz oldu'' dedi. 
     Eroğlu, UBP Basın Bürosu aracılığıyla yaptığı açıklamada, cumhurbaşkanlığı aday belirleme süreciyle ilgili medyada yer alan haberler ve açıklamalara değinerek, UBP yetkili kurullarının cumhurbaşkanlığı seçimi konusundaki değerlendirmelerini sürdürdüğünü ve UBP Genel Yönetim Kurulu'nun yarın bir kez daha toplanarak, bu konuyu görüşeceğini belirtti. 
     Eroğlu, açıklamasında, ''Henüz herhangi bir isim üzerinde kesin karara varılmış değil. Eğilim bir aday etrafında birleşme yönündedir. Bu bağımsız bir adayın desteklenmesi ya da partinin göstereceği bir aday olabilir'' ifadesini kullandı. 
     Eroğlu, şunları kaydetti 
     ''DP Genel Başkanı'nın Serdar Denktaş bu konudaki açıklamalarını şaşkınlıkla izliyoruz. Kendisi UBP'yi bizimle ortak aday çıkarmak için ziyaret etmedi. Sadece bize değil, Cumhuriyetçi Türk Partisi CTP ile Barış ve Demokrasi Hareketi'ne BDH giderek Sayın Mehmet Ali Talat'ın aday olmamasını, partilerin ortak bir aday üzerinde birleşmelerini önerdi. Dolayısıyla DP'nin ortak aday konusunda 'UBP'den yeşil ışık aldığına' ilişkin saptamaları, konuşulanlar ve davranışlarıyla örtüşmemektedir. 
     Şu an için ise DP ile görüşmemizi gerektirecek bir durum yoktur. Ne onlar bizden bir randevu talep etti ne de bizim mukabil bir talebimiz oldu. DP'nin bazı isimleri ortada dolaştırması, Sayın Cumhurbaşkanı Rauf Denktaş'ın, Sayın Ergün Olgun'un ismini 'ortak aday olabilir' diye basına vermesi, DP'nin CTP ile koalisyon kurarken izlediği tutum tezatlarla doludur inancındayız. 
     Parti olarak durum değerlendirmelerini sürdürecek ve ülkemiz için en doğru kararı vermeye çalışacağız. 
     Herkes müsterih olsun. UBP, gelişmeleri tarihsel sorumluluğu ışığında ve Kıbrıs Türk halkının geleceğini düşünerek ele almaktadır.'' 
     
</TEXT>
</DOC>
