<DOC>
<DOCNO> 321222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun10.html </URL>
<DATE> 2005/03/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
'Zerkavi yakalandı' iddiası 
</HEADLINE>
<TEXT>

     Kürdistan Demokratik Partisi'nin resmi yayın organı Zebat gazetesi, Irak'taki El Kaide lideri Ebu Musab El Zerkavi'nin üç yardımcısı ile birlikte Suriye sınırında yakalandığını yazdı. 
     Gazeteye açıklama yapan Iraklı bir kaynak, Zerkavi'nin halen ABD askerlerinin gözetiminde olduğunu söyledi. 
     Aynı kaynak, yeni Irak hükümeti kurulduktan sonra, Zerkavi’nin yakalandığının resmi olarak açıklanacağını bunun da ABD'nin yeni Irak hükümetine bir jesti olarak sunulacağını belirtti. 
     
     "Rumsfeld, Zerkavi ile görüştü" 

     Gazete, Zerkavi nin ABD Savunma Bakanı Donald Rumsfeld'in Irak a gelmeden önce yakalandığını, Rumsfeld'in Zerkavi ile görüştüğünü de yazdı. 
     ABD Başkanı George Bush, kısa bir süre önce yaptığı açıklamada, Zerkavi'nin yakalanmasının an meselesi olduğunu söylemişti. 
     
     Operasyon başlatıldı 

     Öte yandan, Irak'ta Amerikan ve Irak güçleri, El Kaide yanlısı Ebu Musab Zerkavi'nin gizlendiği sanılan Samarra kentinde operasyon düzenliyor. 
     Irak İçişleri Bakanlığı'ndan bir yetkili, yaptığı açıklamada, ''Zerkavi'nin Samarra ya da yakınlarında gizlendiğine dair istihbarat edindik. Operasyonun amacı bunun doğru olup olmadığını araştırmak'' dedi. 
     Adının açıklanmasını istemeyen yetkili, başkent Bağdat'ın 125 km kuzeyindeki Samarra'da şu ana kadar 66 şüphelinin gözaltına alındığını ve silahlı grupların liderlerini yakalamak için operasyonun sürdüğünü belirtti. 
     Selahaddin bölgesi Vali Yardımcısı General Abdullah Cabara da bir hafta sürecek operasyonun amacının, bölgedeki 7 silahlı gruba mensup 250 militanın yakalanması olduğunu kaydetti. 
     Amerikan ordusu da operasyonu doğruladı. 
     Zerkavi'nin grubu, Irak'taki çok sayıda intihar saldırısı, bombalama eylemi ve adam kaçırma olayından sorumlu tutuluyor. 
     
</TEXT>
</DOC>
