<DOC>
<DOCNO> 322904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy13.html </URL>
<DATE> 2005/03/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Er 6 Mart'ta polise demir çubuklarla saldırdılar, bölücü slogan attılar 
</HEADLINE>
<TEXT>

     Emniyet Genel Müdürlüğü sözcüsü Ramazan Er, 6 marttaki Beyazıt eylemiyle ilgili polisin görevini yaptığını söyledi. 
     Sözcü Ramazan Er, olağan haftalık basın toplantısında 6 martta Beyazıt'ta gerçekleşen olaylı gösterida halkın düşünceyi yayma hak ve hüriyetini sonuna kadar kullandığını, ancak polisin müdahalesinin de görev çerçevesi içinde olduğunu söyledi. 
     "6 marta baktığımızda, Beyazıt Meydanı yasaların izin verdiği gösteri mahali değildir" diyen Er, İstanbul'da gösteriye izin verilen üç bölgenin, Kadıköy iskele meydanı, Zeytinburnu Kazlıçeşme ve Şişli Abide-i Hürriyet meydanı olduğunu hatırlattı. 
     
     "Beyazıt gösteri mahali değil" 

     Beyazıt Meydanında polisin dağılın ikazına rağmen grubun eylemlerini sürdürdüğünü belirten Er, "polis gösteriye yasal olmamasına rağmen müsade etmiştir. Grup, toplantı mahali ve basın açıklaması kanunsuz olmasına rağmen dağıtılmamıştır. Grup, dağılması gerekirken Türkiye Cumhuriyeti aleyhine sloganlar atmış, polis ise üç saat boyunca sabırla dikkatle beklemiştir" dedi. 
     Grubun ısrarla eyleme devam etmesi sonucunda, polisin yasaların güvenlik güçlerine verdiği zor kullanma yetkisini kullandığını belirten Er, polisin görevini yerine getirdiğini vurguladı. 
     
     "TRAFİĞİ TIKADILAR, DEMİRLE SALDIRDILAR" 

     Er, polisin düşünceyi özgürce açıklama çerçevesinde basın açıklamasına müdahale etmemesine rağmen, açıklamanın ardından grubun bölücü sloganlar attığını, daha sonra yolu kapatıp, trafiği tıkadığını, polisin zor kullanması sırasında göstericilerden bazılarının demir çubuklarla polise saldırdığını ifade etti. 

     
</TEXT>
</DOC>
