<DOC>
<DOCNO> 304040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko42.html </URL>
<DATE> 2005/01/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Maliye Bakanı Unakıtan Fabrikayı adam sırtında götürmeyecek 
</HEADLINE>
<TEXT>

     Murat Aslan AA 

Maliye Bakanı Kemal Unakıtan, Alüminyum AŞ'nin özelleştirilmesi işini bu ay içinde bitirmek istediklerini söyledi. 
     Unakıtan, özelleştirme kapsamında bulunan Konya'nın Seydişehir İlçesi'nde kurulu Alüminyum Tesisleri hakkında bilgi almasının ardından düzenlediği basın toplantısında, dünyanın her yerinde Rusya'dan ayrılan ülkeler de dahil tüm alüminyum işletmelerinin özelleştirildiğini, Türkiye'nin bu konuda geç bile kaldığını belirtti. 
     Özelleştirmenin uygulanan ekonomik politikanın önemli bir ayağı olduğunu ifade eden Unakıtan, özelleştirilecek yerleri bizzat görmeye önem verdiklerini, bu yüzden Seydişehir'e geldiklerini anlattı. 
     Unakıtan, bu tip kuruluşları özelleştirirken en fazla üretiminin devam etmesine, yani bacanın tütmesine dikkat ettiklerini belirterek, ''Seydişehir'de de amacımız bu fabrikanın bacasının tütmesini sağlamaktır. Tesisi alacak olan firmanın iyileştirme yapabilecek büyüklükte olup olmadığına da dikkat ediyoruz'' dedi. 
     Fabrikanın özelleştirilmesi sonrasında katma değeri daha yüksek olan uç ürünlerin üretimin ağırlık kazanacağını dile getiren Unakıtan, bölgeye kurulacak özel sektöre ait diğer sanayi tesisleri ile birlikte ülkenin gelirinin artacağını ilçe ekonomisinin daha da gelişeceğini bildirdi. 
     Tesisin özelleştirilmesi ile ilgili ihale şartnamesinin hazırlık aşamasında olduğunu ifade eden Unakıtan, şunları kaydetti 
     ''Bu özelleştirmenin çok olumlu şekilde sonuçlanacağına inanıyorum. Vatandaşlarımızın fabrikanın kapatılması ile ilgili endişeleri var. Ancak kimse endişe etmesin. Şimdi tedirgin olanlar, bu fabrikayı buraya kuranları nasıl hayırla andılarsa beni de hayırla anacaklar. Alüminyum AŞ'nin özelleştirilmesi işini bu ay içinde bitirmek istiyoruz.'' Unakıtan, söz konusu tesisin özelleştirilememesi ile ilgili bir kaygı taşımadıklarını belirterek, ''Fabrikaya çok talip var. Parasını biriktirip Biz satın almak istiyoruz. Bize satın diyerek bana gelen çok sayıda yerli ve yabancı kişi ve firma var. Bize ne kadardan satabileceğimizi soruyorlar. Ne kadar kar elde edersek o kadar iyi olur'' diye konuştu. ''Devleti ekonomik faaliyetlerden kurtarana kadar özelleştirmeye devam edeceğiz'' diyen Unakıtan, şöyle devam etti 
     ''Bu özelleştirmenin güvencesi biziz. Söz konusu özelleştirme hiçbir şekilde Seydişehirli'nin ya da Türkiye'nin aleyhine olmayacaktır. Bundan önce hemen hemen tüm madenlerimizi özelleştirdik. Sıra alüminyumdadır. Seydişehirli'nin yaşanan bu belirsizliğe daha fazla katlanmaya tahammülü kalmadı. Bu konuda endişe duymak yersiz. Çünkü fabrikayı adam sırtında götürmeyecek burada üretim yapacak. Devlet ile kimse oyun oynayamaz. Özelleştirmeden sonra firma şartlara uymazsa fabrikayı geri alırız.'' 
     
</TEXT>
</DOC>
