<DOC>
<DOCNO> 330739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko38.html </URL>
<DATE> 2005/04/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AB, Çin tekstiline karşı acil yol haritasını belirledi... 
</HEADLINE>
<TEXT>

     AB Komisyonu, bugünkü toplantısında, Çin'den tekstil ithalatının ''alarm sınırlarını'' belirledi ve bu sınırların aşılması halinde geçici olarak kota uygulamasını tekrar başlatacağını duyurdu. 
     Dünya Ticaret Örgütü WTO bünyesinde, 1995 yılında imzalanan Marakeş Anlaşması'na göre, 1 Ocak 2005 tarihinden itibaren, WTO üyesi ülkeler tekstil ithalatlarına kısıtlama getiremiyor. 
     AB Komisyonu'nun ticaretten sorumlu üyesi Peter Mandelson, Brüksel'de düzenlediği basın toplantısında, 1995 yılında Çin endüstrisinin bugünkü boyutlara ulaşacağının düşünülmediğini, kotaların kaldırılmasının ardından Çin tekstil ihracatında patlama olduğunu, bu gelişmenin AB tekstil sektörüne olduğu gibi ABD'ye ve diğer bazı Akdeniz ve Asya ülkelerine zarar verdiğini söyledi. 
     Komisyon, Avrupa tekstil endüstrisinin ve bazı üye ülkelerin baskıları sonunda, Çin'in WTO'ya katılımı sırasında öngörülen tekstil kota uygulamalarının tekrar gündeme getirilmesini sağlayacak bir süreç başlattı. 
     Çin'in yıllık tekstil ihracat büyümesinin belirli bir sınırı geçmesi halinde bir soruşturma açacağını ve Çinli yetkililerle müzakerelere başlayacağını bildiren Komisyon, bu müzakerelerden sonuç alınamaması halinde, en geç 2008 yılında, geçici olarak kota uygulamasını tekrar başlatacağını bildirdi. 
     Çin'in tekstil ihracatındaki patlamanın AB tekstil endüstrisinde yarattığı sıkıntının boyutlarına değinen Mandelson, kota uygulamasının ''gerekirse'' harekete geçirileceğini, dengeli bir rekabet ortamı için Çin ile uzlaşma yolları bulunmasının tüm taraflar açısından yararlı olacağını anlattı. 
     
</TEXT>
</DOC>
