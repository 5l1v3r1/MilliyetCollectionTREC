<DOC>
<DOCNO> 325734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/magazin/mag05.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>


Aşk oyununda 

KÜLTÜR SANAT 
Bu sezon CNBC-e'nin 'Miss Match' dizisinde çöpçatan bir avukatı canlandıran Alicia Silverstone, yeni filmini tamamladı. Oyuncu, 'Silence Becomes You' adlı filmde, aşk oyunu oynayıp araları açılan iki kardeşten biri rolünde. 

Büyü tamam 

YASEMİN BAY 
"İzmir Büyücüleri"nin Yunan yazarı Mara Meimaridi'nin yeni kitabı "Deste", bu ay sonunda yayımlanıyor. Kahraman Katina, yeni kitapta, fal ve kartları yorumluyor. 'Katina'nın destesi'de kitapla hediye edilecek. 

Akustik konser 

KÜLTÜR SANAT 
Kuruluşunun 10. yılında dördüncü albümleri "Dünya Yalan Söylüyor" ile dikkatleri çeken Mor ve Ötesi, İstanbul Beyoğlu'ndaki Yeni Melek Gösteri Merkezi'nde akustik bir performans gerçekleştirecek. Grubun eski ve yeni şarkılarının akustik yorumlarının çalınacağı konser, bugün saat 20.30'da. Bilet fiyatları 33 YTL-27.50 YTL 

Almanya'da sunucu oldu 

BAYRAM KAYGUSUZ 
Şebnem Schaefer, Almanya'nın Frankfurt kentinde yayın yapan yöresel RMT kanalında 'Stil' adlı bir program sunuyor. Avrupa'da yaşayan Türklerin yaşam tarzını gösterdiklerini belirten Schaefer, "Bu Almanya'nın ilk Türk magazin programı" dedi. 

Müziği bırakmıyor 

DENİZ ALTUNTAŞ 
Feridun Düzağaç, 2007'de son albümünü yapıp müziğe veda edeceği iddiasını yalanlayarak şunları söyledi "2007, benim sahnelerdeki 20. yılım olacak. 2007'de yapmayı planladığım konser albümünü 2 yıl önceye aldık. Müzik, planlayınca bırakılacak bir şey değil." 



</TEXT>
</DOC>
