<DOC>
<DOCNO> 348269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy20.html </URL>
<DATE> 2005/06/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bakan Coşkun'dan TÜSİAD Başkanı Sabancı'ya Ne oldu barıştınız mı 
</HEADLINE>
<TEXT>

     Başbakan Recep Tayyip Erdoğan, TÜSİAD Başkanı Ömer Sabancı ve yönetim kurulu üyelerini kabul etti. 
     Başbakanlık Merkez Bina’daki görüşme öncesinde basın mensuplarının görüntü almasına izin verildi. 
     Başbakan Erdoğan, görüntü alma işleminin uzun sürmesi ve foto muhabirlerinin seslenmeleri üzerine gülümseyerek, "beklediğiniz birşeyler mi var arkadaşlar " dedi. Sanayi ve Ticaret Bakanı Ali Coşkun da TÜSİAD Başkanı Sabancı’ya, "Ne oldu barıştınız mı " sorusunu yöneltti. 
     Yaklaşık 1 saat 15 dakika süren görüşmenin ardından TÜSİAD Başkanı Ömer Sabancı, basın mensuplarına açıklamalarda bulundu. 
     TÜSİAD olarak Mayıs ayında ABD’ye gerçekleştirdikleri ziyaretle ilgili izlenimlerini, ABD’ye gerçekleştireceği gezi öncesinde Başbakan Erdoğan’a sunduklarını kaydeden Sabancı, görüşme de Fransa ve Hollanda’daki referandumların, Almanya’daki siyasi gelişmelerin, yeni Türk Ceza Kanunu’nun ve Türk Ticaret Kanunu’nun ele alındığını söyledi. 
     Sabancı, bu konularla ilgili görüşlerini, Başbakan Erdoğan’a aktardıklarını ifade etti. 
     0-6 yaş grubu çocuklar ve okul öncesi eğitimle ilgili hazırladıkları raporu Başbakan Erdoğan’a sunduklarını belirten Sabancı, tarımla ilgili hazırladıkları raporu da 17 Haziran tarihinde kamuoyuna açıklayacaklarını bildirdi. 
     
     "BABACAN DOĞRU SEÇİM" 
     Sabancı, AB’yle ilgili gelişmeler konusunda da "Sayın Ali Babacan’ın Başmüzakereci olarak tayini çok doğru bir seçim. Kendisini ve hükümeti kutluyoruz. Sayın Babacan’a çalışmalarında başarılar diliyoruz. TÜSİAD’ın tüm desteği hükümetin ve sayın Babacan’ın arkasındadır" dedi. 
     Daha sonra, basın mensuplarının sorularını yanıtlayan Sabancı, "Daha önce Sayın Başbakan’a kırgın olduğunuzu söylemiştiniz. 
     Kırgınlık geride kaldı diyebilir miyiz " sorusuna şu yanıtı verdi 
     "Bilemiyorum, siz içeride miydiniz, toplantı öncesinde Sayın Başbakan ile el sıkıştığımızı görüntülediniz mi bilemiyorum. Kişisel düşünceler bir tarafa TÜSİAD’ın hükümetle kurumlararası ilişkileri eskiden olduğu gibi devam ediyor. Ben de Sayın Başbakan ile yeri ve zamanı geldiğinde her zaman görüşeceğim. Bu konuyu daha da büyütmenin, daha fazla sağa sola çekmenin bir faydası yok. AB gibi çok önemli konular var. Hepimizin hükümet dahil bu konulara odaklanmamız, bu konular üzerinde çalışmamız lazım. Diğer tali konulara bulaşmayıp, enerjimizi Türkiye’nin menfaatlerine göre harcamamız lazım." Sabancı, Başmüzakereci yardımcısı konusunun gündeme gelip gelmediğine ilişkin soruya da şu karşılığı verdi 
     "İster Fransa, ister Hollanda referandumlarının, hiçbir zaman Türkiye’nin tam üyelik hedefine dönük bir olumsuz etkisi olmayacak. 
     Yeter ki biz üzerimize düşenleri, mesela Ankara Protokolünü zamanı geldiğinde imzalayalım. Hükümetin bu konuda eğilimi var. Ve biz de bunu destekliyoruz. 
     Ekonomiyle ilgili reformlarımızda bir yavaşlama yapmayalım. 
     Bunları hızla götürelim. Fransa ve Hollanda’daki referandumların 3 Ekim müzakerelerine de Türk ekonomisine de orta ve uzun vadede olumsuz etkisi olacağını düşünmüyoruz. Biz hep beraber çalışacağız. Daha fazla üreteceğiz. Daha verimli olacağız. Türkiye’nin ana sorunu olan işsizlik, kayıt dışı ekonomi, yerli ve yabancı sermayenin daha fazla yatırım yapması için hep beraber daha fazla çalışmamız gerekiyor." 
     
</TEXT>
</DOC>
