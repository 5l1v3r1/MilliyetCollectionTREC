<DOC>
<DOCNO> 325970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo14.html </URL>
<DATE> 2005/03/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tuborg, Beşiktaş'ı yenmenin coşkusunu yaşıyor 
</HEADLINE>
<TEXT>

     Türkiye Basketbol Ligi'nde Beşiktaş'ı uzatmada mağlup eden Tuborg Pilsener'de antrenör Mete Babaoğlu, dirençli bir ekip olduklarını ortaya koyduklarını belirtti. 
     Babaoğlu, Beşiktaş maçında çok iyi mücadele ettiklerini ifade etti. Son saniyelerde Miliçiç'in faul atışlarını değerlendirememesi nedeniyle maçın uzatmaya gittiğini vurgulayan Babaoğlu, şöyle devam etti 
     ''Miliçiç'in faul atışlarından biri sayı olsa iş uzatmaya kalmayacaktı. Sonuçta iyi savunma yaptık ve maçı kazandık. Beşiktaş'ı uzatmada yenerek ne kadar dirençli bir takım olduğumuzu gösterdik. Bu galibiyette en önemli pay, İzmirli basketbolseverlerin. Bize, maçın her bölümünde inanılmaz destek verdiler. Ligde artık son 5 haftaya giriyoruz. Büyük Kolej ile başlayacak seride 5'te 5 yapıp ligi ilk 4 içinde bitireceğiz.'' Diğer yandan Tuborg Pilsener, bu sezon lig ve Avrupa Kupası'nda dördüncü uzatma maçından da galibiyetle ayrıldı. FIBA Avrupa Ligi C Grubu'nda Polonya'nın Anwil, Fransa'nın Strasbourg ve İsrail'in Bnei Hasharon takımlarını uzatmada yenen yeşil-beyazlı ekip, dün de ligde normal süresi 92-92 biten karşılaşmada Beşiktaş'ı 104-98 mağlup etmeyi başardı. 
     
</TEXT>
</DOC>
