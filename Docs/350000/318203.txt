<DOC>
<DOCNO> 318203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko09.html </URL>
<DATE> 2005/02/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kredili otomobil satışları geriliyor 
</HEADLINE>
<TEXT>

     Geçtiğimiz yıl kredi ile araç alanların sayısı önceki yıla göre artmasına rağmen kredi ile satış oranı yüzde 74'den yüzde 67'ye geriledi. 
     Otomotiv Sanayicileri Derneği'nin OSD açıkladığı rapora göre 2004 yılında kredi kullanan kişi sayısı 2003 yılına göre yüzde 72 oranında artarak 466 bin 263 kişiye yükseldi. 2003 yılında 5.4 karilyon TL düzeyinde kullandırılmış olan taşıt kredisi, 2004 yılında yüzde 81 oranında artarak 9.8 katrilyona çıktı. 
     2003 yılında kredili satış oranı yüzde 74 iken, 2004 yılında pazardaki yüzde 82 artışa karşılık, kredili satış oranı yüzde 67’ye geriledi. 
     
     Düşüş faizler ve filo satışlarından 
     OSD'nin raporuna göre, kredi ile araç alanların oranındaki düşüş, 2004 yılı ikinci yarısından sonra cari açığı azaltma hedefine yönelik olarak talebi kısmak amacı ile arttırılan kredi faiz oranlarından kaynaklandı. Ayrıca, filo satışlarındaki artış da oranın da düşmesinde etkili oldu. 
     2004 yılının son çeyreğine bakıldığında ise, 2003 yılının aynı dönemine göre taşıt kredisi kullananların sayısı yüzde 35 oranında azalarak 89 bin 903 kişiye indi. 
     Son çeyrekte iki araçtan biri kredili Bunun sonucunda, 2003 yılı dördüncü üç aylık dönemde kredili satış oranı yüzde 84 iken, 2004 yılı ikinci üç aylık dönemde azalmaya başlayan kredili satış oranı, 2004 yılı dördüncü üç aylık dönemde yüzde 50’ye kadar geriledi. 
     2004 yılı dördüncü üç aylık dönemde kredi faiz oranlarının artışının devam etmesinin yanında, 2004 yılı mayıs ayında hurda araçta uygulanan ÖTV indiriminin yüzde 50 azaltılması da bu dönemde kredili satış oranının düşmesinde etkili oldu. 
     
</TEXT>
</DOC>
