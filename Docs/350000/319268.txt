<DOC>
<DOCNO> 319268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko33.html </URL>
<DATE> 2005/02/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rekabet Kurulu'nda görev süresi karmaşası... 
</HEADLINE>
<TEXT>

     Rekabet Hukukçuları Derneği Başkanı Prof. Dr. Arif Esin'in, Rekabet Kurulu'ndaki 3 üyenin görev süresinin dolduğuna ilişkin açıklamaları üzerine, Rekabet Kurumu bir açıklama yaptı Görev süresi Nisan ayı sonuna doğru bitecek. 
     Rekabet Hukukçuları Derneği Başkanı Prof. Dr. Arif Esin, bugün ''Rekabet Kurulu'nda önümüzdeki Cuma günü 3 üyenin görev süresinin bitmesiyle, kurulun 7 üye ile karar almasının yasa gereği imkansızlaşacağı, bu nedenle ayrılan Kurul üyelerinin en azından atama tarihleri olan Mayıs başına kadar görevde kalmalarının sağlanması gerektiği'' açıklaması yapmıştı. 
     Rekabet Kurumu yetkilileri, Esin'in açıklamalarının bir yanlış anlaşılmadan kaynaklanabileceğini belirtirken, bahse konu 3 üyenin görevlerinin Cuma günü ortadan kalkmadığını bildirdiler. 
     Rekabet Kurulu üyelerinin görev sürelerinin, atandıkları tarihten başlayarak 6 yıl olduğunu belirten yetkililer, bu sürenin de söz konusu 3 üye için ''Nisan ayı sonuna doğru'' bittiğini kaydettiler. 
     Yetkililer, üst kurullara ilişkin çerçeve kanun yürürlüğe girmezse veya herhangi bir atama yapılmazsa, Mayıs ayı başından itibaren mesleki kararlar için toplantı yeter sayısının altına düşüleceğini ifade ettiler. 
     Bu arada Rekabet Kurulu üyelikleri, Sanayi ve Ticaret Bakanlığı, Devlet Planlama Teşkilatı'ndan sorumlu Devlet Bakanlığı, Danıştay, Yargıtay, üniversitelerarası Kurul ve Rekabet Kurulu'nun kontenjanından oluşuyor. 
     Rekabet Kurulu 11 üyeden oluşuyor, fakat şu anda 10 üye ile faaliyetlerini sürdürüyor. 3 üyenin görev süresinin sonunda herhangi bir atama yapılmazsa, üye sayısı 7'ye düşüyor. Toplantı yeter sayısı için ise 8 kişi gerekiyor. 
     
</TEXT>
</DOC>
