<DOC>
<DOCNO> 333849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/ekonomi/eko05.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fon büyüklüğü 1 milyar YTL'ye ulaşır' 
</HEADLINE>
<TEXT>


2004 sonunda 276 milyon YTL olan fon büyüklüğü, 436.6 milyon YTL'ye ulaştı. Fon büyüklüğünün yılsonunda 1 milyar YTL'ye ulaşması bekleniyor 

AYFER YILDIZ 

Bireysel emeklilik sektöründeki üye sayısı 420 bine, fon büyüklüğü ise 436.6 milyon YTL'ye ulaştı. Garanti Portföy Genel Müdür Yardımcısı Cem Yalçınkaya, katılımcı sayısının yılsonunda 850 bine, fon büyüklüğünün ise 1 milyar YTL'ye ulaşmasını beklediklerini söyledi. Garanti Portföy'ün yönettiği Garanti Emeklilik'in fon büyüklüğü 43 milyon 101 bin YTL'ye, üye sayısı da 52 bin 202'ye ulaştı. 
Emeklilik fonlarının uzun vadeli yatırımlara kaynak yaratacağını kaydeden Yalçınkaya, şöyle devam etti 
"Yılsonunda 1 milyar YTL'lik bir kaynağın oluşması ve bunun katlanarak büyüdüğü düşünüldüğünde, kamu borçlanması için ciddi kaynak yaratılmış olacak. Bunların yanında ürünlerin niteliği de değişecek. Emeklilik fonları için enflasyonun üzerinde getiri sağlayan, daha uzun vadeli enstrümanlar göreceğiz. Ama bunun için biraz daha zaman gerekiyor." 

TL tercih ediliyor 
Bireysel emeklilik üyelerinin yüzde 48.10'u kamu iç borçlanma araçları fonunu, yüzde 20.14'ü esnek fonları, yüzde 15'i ise likit fonları tercih ediyor. Yalçınkaya, üyelerin bu tercihlerini çok doğru bulduklarını belirtti. Hisse fonların tercih oranı ise yüzde 3.11. Yalçınkaya, hisse tercihinin dünya uygulamalarına göre çok düşük kaldığına dikkat çekti. 


</TEXT>
</DOC>
