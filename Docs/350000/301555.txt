<DOC>
<DOCNO> 301555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun47.html </URL>
<DATE> 2004/12/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Rusya'da Ukrayna hayal kırıklığı Zararın telefisi yıllar alabilir 
</HEADLINE>
<TEXT>

     Rusya'da yayımlanan İzvestiya gazetesi, ''Rusya'nın Ukrayna seçimleriyle uğradığı zararın telafisinin yıllar alabileceği'' yorumunda bulundu. 
     Gazetenin yorumunda, Ukrayna'da devlet başkanlığı seçimlerinin Rusya açısından, ''2004 yılının en önemli olayı ve en büyük yenilgiyi aldığı konu'' haline geldiği belirtildi. 
     Moskova'nın ilk başta ''sanki göze batarcasına'' Başbakan Viktor Yanukoviç'i desteklediği belirtilen yorumda, şunlar kaydedildi 
     ''Bu kişinin neredeyse Moskova tarafından atandığı havası yaratılmaya çalışıldı. Rusya Devlet Başkanı Vladimir Putin'in ikinci turdan sonra iki defa Yanukoviç'i kutlaması, sonuçta Ukrayna'da 'turuncu devrim'in patlak vermesine neden oldu. Batı, Rusya'ya sırtını çevirirken, Ukrayna halkı sırf Moskova bu adamı istiyor diye Yanukoviç'e oy vermekten vazgeçti. Rusya'nın Ukrayna politikasında geldiği noktayı özetlememiz gerekirse, SSCB'nin yıkılışından sonra Rusya böylesine yıkıcı darbe almamıştı. Üstelik gereken tüm şartları biz kendi elimizle hazırladık''. 
     Ukrayna'da yinelenen seçimde Viktor Yuşçenko'nun kazandığının kesinleşmesinden sonra, Moskova'daki birçok çevrenin, ''zararın neresinden dönülürse kardır'' mantığı yerine, ''duvarı başlarıyla delme politikasını'' sürdürdüğü görüşünün dile getirildiği yorumda, daha sonra şu ifadelere yer verildi 
     ''Yuşçenko hala aşırı milliyetçi gösterilerek hakkında söylenmedik bırakılmadı. Yuşçenko ilk dış gezisini Moskova'ya yapacağını söylerken hala sürdürülen karşı propaganda, Putin'e, turuncuların liderinin elini sıkma şansı tanımamayı istiyor gibi. Gidişat böyle devam ederse, Rusya'nın Ukrayna seçimleriyle uğradığı zararın telafisi aylar değil, yıllar alabilir.'' 
     
</TEXT>
</DOC>
