<DOC>
<DOCNO> 345051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy13.html </URL>
<DATE> 2005/05/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdoğan'a 21 davada 111.5 milyar tazminat 
</HEADLINE>
<TEXT>

     Başbakan Recep Tayyip Erdoğan, çoğu basın mensuplarına olmak üzere bugüne kadar toplam 57 tazminat davası açarken, 31’i sonuçlanan bu davalardan 21’i kısmen kabul edildi. Kabul edilen davalarda mahkemeler Erdoğan’a toplam 111 milyar 500 milyon lira tazminat ödenmesine hükmetti. 
     Adalet Bakanı Cemil Çiçek, CHP Grup Başkan Vekili Haluk Koç’un Başbakan Erdoğan’ın açtığı tazminat davalarına ilişkin soru önergesini yanıtladı. 
     Çiçek, Başbakan Erdoğan’ın tazminat davalarıyla ilgili şu bilgileri verdi 
     "-Ankara Asliye Hukuk Mahkemelerinde Başbakan adına açılan manevi tazminat davalarının sayısı 57. Bunların 31’i sonuçlandı, 26 dava devam ediyor. 
     -Sonuçlandırılan davalardan 21’inin kısmen kabulüne, 10’unun ise reddine karar verildi. Retle sonuçlanan 10 davada toplam 190 milyar lira tazminat istendi. Kısmen kabul edilen 21 davada istenen tazminat miktarı 770 milyar lira. Mahkemeler, bu davalarda 111 milyar 500 milyon lira tazminata hükmetti. -Açılmış olan tazminat davaları genellikle basın-yayın kuruluşları ve buların çalışanları ile ilgili. Davalardan 6 tanesi siyasilere karşı açıldı. Bu davalardan 1 tanesi reddedildi. Diğer 5 davada 240 milyar tazminat istendi, mahkemeler 75 milyar tazminata hükmetti." Çiçek’in yanıtına göre, Ankara Asliye Hukuk Mahkemelerince hükme bağlanan kararlarla ilgili olarak taraflar Yargıtay’a başvurduğu için henüz hukuk sürecini tamamlanmış dava bulunmuyor. 
     
</TEXT>
</DOC>
