<DOC>
<DOCNO> 301485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yasam/axyas02.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
8 saat boyunca vurdu 
</HEADLINE>
<TEXT>


Depremin merkez üssüne yaklaşık 7 bin kilometre mesafedeki Somali ve Kenya'da 11 kişinin ölümüne neden olan tsunami, tam 8 saat sonra Mauritius sahillerine ulaştı 

DIŞ HABERLER SERVİSİ 

Endonezya'nın Sumatra adası açıklarında meydana gelen depremin yol açtığı dev dalgalar, Endonezya, Sri Lanka, Hindistan, Malezya, Maldiv Adaları, Tayland, Myanmar, Bangladeş, Somali, Kenya, Mauritius, Reunion ve Seyşeller'e saatte 800 kilometreye varan bir hızla ulaştı. Yerel saatle 07.59'da Türkiye saatiyle 02.59 okyanus tabanının 40 kilometre altında oluşan deprem, Andaman fay hattında bin kilometrelik bir kırılmaya neden oldu. 

Köyler sular altında 
Tsunami, önce birkaç dakika içinde Endonezya'daki köyleri sular altında bıraktı. Dev dalgalar, Tayland'a depremden yaklaşık 1 saat sonra, merkez üssüne yaklaşık 1600 kilometre uzaklıktaki Hindistan ve Sri Lanka'ya ise 2.5 saat sonra ulaştı. Bundan sonra hız kesen dalgalar Malezya, Maldivler, Myanmar ve Bangladeş'i vurduktan sonra 7 bin kilometre yol kat ederek Somali ve Kenya'ya ulaştı. Tsunaminin Mauritius'a da Türkiye saatiyle 11.00 civarında yani depremden 8 saat sonra ulaştığı belirtildi. 

20 artçı sarsıntı 
9.0 büyüklüğündeki ilk depremin ardından bölgede 20 kadar artçı sarsıntı oldu. Uzmanlar, güçlü artçı sarsıntıların da tsunamiye yol açabileceği uyarısında bulundu. Çin'de de önceki gün 5.0 ve 4.6 büyüklüğünde iki deprem meydana geldi. Yetkililer, söz konusu iki depremin, Endonezya açıklarındaki şiddetli depremle ilgisi olabileceğini açıkladı. Hindistan'ın doğu sahili açıklarındaki adalarda da dün sabah saatlerinde Richter ölçeğine göre 6.0 ve 6.5 büyüklüğünde iki deprem meydana geldi. Andaman'daki 6.0'lık ve Nicobar'daki 6.5'lik depremin artçı değil, bağımsız olduğubelirtildi. 

Antarktika mı tetikledi 
Öte yandan 9.0'lık depremi, geçen perşembe günü Avustralya ile Antarktika arasında meydana gelen 8.1 büyüklüğündeki depremin tetiklemiş olabileceği iddiası ortaya atıldı. Avustralya Jeobilim Merkezi'nden sismolog Cvetan Sinadinovski, Avustralya'nın Macquarie Adası ile Tazmanya açıklarında meydana gelen depremin, 9.0 şiddetindeki depremin öncüsü olduğunu söyledi. 

Hindistan ve Sri Lanka'da uyarı sistemi yok 

Tsunaminin en fazla can kaybına yol açtığı Hindistan ve Sri Lanka'da tsunami uyarı sisteminin olmadığı ortaya çıktı. "Uluslararası Tsunami Uyarı Sistemi Koordinasyon Grubu", sismik sensörler ağı ve şamandıralara bağlı ölçüm aletleri sayesinde tsunami uyarısı yapabiliyor. Ancak bu ağın batı ucu Tayland ve Singapur yakınlarında sona eriyor. 

Katil dalgalar böyle büyüdü 

Kırmızı çizgiler, dev dalgaları gösteriyor 

SERHAT OĞUZ İstanbul 
ODTÜ Öğretim Üyesi Prof. Ahmet Cevdet Yalçıner, tsunaminin 15 saat içinde nasıl yayıldığını simülasyonla bilgisayar ortamına aktardı. Tsunamiden önce "centilmen dalga" adı verilen deniz hareketinin yaşandığını, deniz sularının sakin bir şekilde ileri ya da geri hareket ettiğini belirten Yalçıner, "Deniz, tsunamiyi en sakin şekilde böyle haber veriyor. Daha sonra öncü dalga geliyor. En son ise dev dalga vuruyor. Tsunamiyi gördüğünüz anda 100 metre koşucusu bile olsanız kurtulamazsınız" dedi. 




</TEXT>
</DOC>
