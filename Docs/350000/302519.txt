<DOC>
<DOCNO> 302519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/spo03.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dert büyük çare Ay al 
</HEADLINE>
<TEXT>


Galatasaraylı futbolculara 7 milyon dolar tutan alacaklarını salı gününe kadar ödeme sözü veren yönetim, yine işadamı Ünal Aysal'ın kapısını çaldı 

ERHAN TELLİ 


Sarı - kırmızılı yönetim kurulu, aylardır süren para krizini işadamı Ünal Aysal'ın desteğiyle aşmaya çalışıyor. Lig başından bu yana para alamayan futbolculara tüm borçlarını 48 saat içinde ödeme sözü veren yönetimin, daha önce de maddi konularda birçok kez destek aldığı Ünal Aysal'dan yardım istediği öğrenildi. 
Başkan Özhan Canaydın'ın 7 milyon dolarlık borcun kapatılması için kişisel imkanlarının tümünü seferber ettiği belirtilirken, Aysal'dan alınacak parayla futbolculara biriken borçların büyük bir bölümünün ödeneceği vurgulandı. 

İliç için ödeme yaptı 
Bu arada kulüp üyesi Ünal Aysal'ın geçtiğimiz günlerde, sezon başında Partizan Kulübü'nden alınan Sırp yıldız İliç'in günü gelen bonservis taksidinin ödenebilmesi için yönetime 500 bin euro gönderdiği ortaya çıktı. Öte yandan Galatasaray'ın maddi sıkıntı yüzünden devre arasında transfer yapmasının da çok zor olduğu kaydedildi. 

Atatürk gerçeği 

100. kuruluş yılı etkinlikleri kapsamında düzenlenen 100. Yıl Spor Şurası, Galatasaray Üniversitesi'nde başladı. Başkan Özhan Canaydın Gençlik ve Spor Genel Müdürü Mehmet Atalay'ın da katıldığı toplantıda, Atatürk'ün hangi kulübe sempati duyduğu tartışmaları konusunda en objektif yorumu yaptı. Galatasaray'ın 100 yıllık sportif çalışmaları hakkında bilgi veren Canaydın, "Atatürk, kurucusu olduğu ülkenin her takımının taraftarı ve gönüldaşıdır. Sekiz ay sonra kurulacak Galatasaray Müzesi'nde, Atatürk'ün kulübümüze yolladığı bir mektubu da sergileyeceğiz" dedi. Bu arada Avrupalı dev kulüplerin kurduğu G-14'ün Genel Müdürü Thomas Kurth da toplantıya katıldı. 100. Yıl Spor Şurası bugün bitecek. 

Holiganlara ikinci dava 

Galatasaray ile Club Brugges arasında 2002 yılında Belçika'da oynanan Şampiyonlar Ligi maçında Türk taraftarlara saldırarak dört kişiyi yaralayan 10 holigan, Brugge Mahkemesi tarafından ağır cezalara çarptırılmıştı. Holiganlar hakkında ırkçılık ve çete kurmak suçlarından ikinci kez dava açıldı. Polis tarafından açılan davanın 7 Şubat 2006'da başlayacağı açıklandı. 

Hedef Malatya 

Ligin ilk yarısını Kayserispor galibiyetiyle noktalayan Cim Bom, Fortis Türkiye Kupası'nda Malatyaspor'la salı günü deplasmanda oynayacağı karşılaşmanın hazırlıklarına ara vermeden başladı. Teknik Direktör Gerets ile yardımcıları Erdal Keser ve Stumpf'un kamp yeri bakmak için Antalya'ya gitmeleri nedeniyle antrenmanı kaleci antrenörü Nezihi Boloğlu yönetti. Kayseri maçında ilk 11'de oynayanlar koşu yaparken, diğerleri çift kale maç oynadı. Hafif sakatlıkları bulunan İliç, Orhan, Ümit, Saidou, Song ve Mondragon idmana katılmadı. Galatasaray bugün basına kapalı yapacağı idmanla hazırlıklarını sürdürecek. 

Hakan yok Ergün belki 

Galatasaray, Malatyaspor'la oynayacağı Türkiye Kupası maçına yine Hakan Şükür'den yoksun olarak çıkacak. Kulüp doktoru İlker Yücesir, sol ayak baş parmağındaki sakatlık yüzünden Kayseri'ye götürülmeyen yıldız golcünün, Malatya'ya karşı da forma giyemeyeceğini açıkladı. Doktor Yücesir, sakatlığı nedeniyle Beşiktaş ve Kayserispor'a karşı oynayamayan Ergün'ün ise Malatya maçına yetişme olasılığı olduğunu söyledi. 


</TEXT>
</DOC>
