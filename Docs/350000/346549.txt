<DOC>
<DOCNO> 346549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/ekonomi/eko03.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TeliaSonera Ankara'dan davet bekliyor 
</HEADLINE>
<TEXT>



Turkcell'in yüzde 27'sini satınalma konusunda Çukurova Grubu ile hukuki uzlaşmazlığa düşen TeliaSonera, hükümet nezdinde çalışmalar başlattığını açıkladı. Önceki gün Paris'te düzenlenen Reuters Telekom, Medya ve Teknoloji Zirvesi'ne katılan TeliaSonera CEO'su Anders Igel, Türk Hükümeti'nin de yaptıkları teklifi desteklediğine inandığını söyledi. 
Anlaşmayla ilgili olarak, "Mart ayındaki anlaşmayı imzalamadan bir gün önce Çukurova'yla birlikte hükümete gittik ve anlaşmayı birlikte sunduk. Ve orada bunu desteklediklerine dair çok iyi izlenim edindim" diyen Igel, kısa bir sürede yeniden hükümet yetkilileriyle bir araya gelmeyi ve görüşlerini dinlemeyi planladığını belirtti. 
TeliaSonera ile Çukurova Grubu 25 Mart'ta, şirketin yüzde 27 hissenin 3.1 milyar dolara, çağrı muafiyeti koşuluyla, TeliaSonera'ya devri konusunda anlaşmışlardı. Bu anlaşmada imzaların 23 Mayıs'ta atılması bekleniyordu ancak Çukurova satıştan vazgeçtiğini açıkladı. Çukurova, gerekçe olarak da, 'çağrı muafiyeti' ile Turkcell'in 'bir yabancı şirketin kontrolüne geçmesi' konularında kamuoyundan gelen tepkileri göstermişti. 
Anders Igel, bu konuda, Çukurova Grubu'nun bu gerekçesi ile ilgili de şu değerlendirmeyi yaptı 
"Bu çok zayıf bir argüman. Çünkü neden ilk anda bu anlaşmayı kabul edesiniz ki. Biz de Turkcell'in borsada işlem görmesini devam ettirmek ve tam kontrolü almaktansa yerel bir ortak tutmak istiyoruz." 


</TEXT>
</DOC>
