<DOC>
<DOCNO> 343290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko12.html </URL>
<DATE> 2005/05/17/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sabah Pazarlama Borçların tasfiyesini değerlendiriyoruz 
</HEADLINE>
<TEXT>

     Sabah Pazarlama A.Ş., "Şirketler Grubunun TMSF’ye olan tüm borçlarının tasfiye olabileceğinin değerlendirilmekte olduğunu" bildirdi. 
     Sabah Pazarlama A.Ş., 03 Mayıs 2005 tarihinde TMSF, Merkez Grubu ve Sabah Gazetesi isim hakkı sahibi Bilgin Yayıncılık A.Ş. ile ATV Televizyonu yayıncı kuruluşu Satel A.Ş. arasında düzenlenen ve Sabah Pazarlama’nın taraf olmadığı sözkonusu anlaşma çerçevesinde cevaplanması istenen konulara ilişkin olarak İMKB’ye bir açıklama gönderdi. 
     Açıklamada, Sabah Pazarlama’nın da içinde bulunduğu Medya Grubuna bağlı 49 adet şirket ve şahıs tarafından imzalanarak her bir tüzel ve gerçek kişi tarafından ayrı ayrı aslen ve kefaleten üstlenilen TMSF borçlarına ilişkin olarak 17 Kasım 2003 tarihli protokol ile belirlenen ana para tutarı ve faiz oranının geçerliliğini sürdürdüğü belirtildi. 
     Açıklamada, 17 Kasım 2003 tarihli protokol kapsamında daha önce yapılmış bulunan hisse devri, ipotek tesisi ve benzeri işlemlerin geçerliliğini sürdürmekte olduğu ve Sabah Pazarlama’nın sahibi bulunduğu varlıkların alacaklı TMSF ve bankalar tarafından yürütülen icra prosedürlerine tabi olduğu kaydedilerek, şu görüşlere yer verildi 
     "Şu kadar ki 17 Kasım 2003 tarihli anlaşma ile Medya Grubuna ait bir kısım varlıkların marka, isim ve imtiyaz haklarının ve bir kısım menkul ve gayrimenkullerinin hak sahibi konumundaki firmalar ile Merkez Grubu arasında bu varlıkların değerlendirilmesine yönelik olarak düzenlenen ve TMSF’nin de muvafakat ettiği ve 03 Mayıs 2005 tarihli protokol ile yürürlüğe girdiği kesinleşen lisans sözleşmeleri yerine, TMSF ile Merkez Grubu arasında düzenlenen 03 Mayıs 2005 tarihli protokol ile Bilgin Yayıncılık A.Ş.’nin isim hakına sahip bulunduğu mevkutelerin isim hakları Merkez Gazetecilik A.Ş.’ye devredilmiş bulunmaktadır. Ayrıca Satel A.Ş’nin kullandığı bazı varlıkların da Merkez Grubuna devri kararlaştırılmıştır. 
     
     ÖDEME 10 YILDA VE 6 AYLIK TEKSİTLER HALİNDE... 
     03 Mayıs 2005 tarihli anlaşma uyarınca Merkez Grubu tarafından 10 
     yılda tamamlanacak olan toplam 433 milyon dolarlık ödeme 10 yılda ve 6 aylık taksitler halinde yapılacağından TMSF’ye olan borçlarımız aynı tutarda ve aynı vadede asaleten ve kefaleten borçlusu olduğumuz tutardan düşülecektir." Bu satış sonucunda, Medya Grubuna bağlı 49 adet şirket ve gerçek kişinin TMSF’ye olan toplam borca asaleten ve kefaleten yükümlülüğünün devam ettiği vurgulanan açıklamada, Sabah Pazarlama’nın da içinde bulunduğu Medya Grubunun TMSF’ye olan borç toplamının, TMSF’nin 4 Mart 2005 tarihinde İMKB’ye de bildirdiği üzere 889 milyon 608 bin 518 dolar olduğu kaydedildi. Açıklamada, "Belirtilen devir bedeli olan 433 milyon dolara ilaveten, yüzde 50’si Medya Grubu’na ait olup TMSF’ye devredilen A Tel A.Ş.’nin, TMSF tarafından yapılacak satışı ile elde edilecek gelir ve bugüne kadar yapılan tahsilatlar da göz önüne alındığında, şirketler grubumuzun TMSF’ye olan tüm borçlarının tasfiye olabileceği değerlendirilmektedir" denildi. 
     
</TEXT>
</DOC>
