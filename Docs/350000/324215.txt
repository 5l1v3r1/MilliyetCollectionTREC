<DOC>
<DOCNO> 324215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/ekonomi/eko06.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Sayfalar, tarihi Kapalıçarşı'yı tanıtacak 
</HEADLINE>
<TEXT>


İSTANBUL Milliyet 

Doğan Ofset'e bağlı Altın Sayfalar, tarihi Kapalıçarşı'nın tanıtımını 21. yüzyıla taşıyor. Kapalıçarşı Esnafları Derneği Yönetim Kurulu Başkanı Dr. Hasan Fırat, dernek genel sekreteri Dr. Süleyman Ertaş ile Altın Sayfalar Bölge Satış Şefi Ercüment Kesemen arasında bir protokol imzalandı. 
3 bin 200 esnaf ile Altın Sayfalar arasında ortak çalışma başlattıklarını söyleyen Dr. Hasan Fırat, "Bu markaya güveniyoruz. Tek yaşayan müze ve tarih kokan çarşımızın, tarihiyle, kültürüyle ve esnaflarıyla en iyi şekilde tanıtılacağına inanıyoruz" dedi. 
Genel sekreter Süleyman Ertaş da Altın Sayfalar'ın Kapalıçarşı'ya girmesinin büyük önem taşıdığını belirtti. 
Kapalıçarşı'da 100 kişilik bir ekiple 15 gün süreyle çalışacaklarını belirten Kesemen ise uzman aktif satış elemanları ile esnafların tek tek ziyaret edilerek hizmetlerin anlatılacağını söyledi. Kesemen şöyle devam etti 
"Kapalıçarşı'ya özel yer ayıracağız. Bu da ticari canlılığı en üst seviyelere taşıyacaktır. Halı, deri, gümüş, altın, çini, tekstil ürünleri, hediyelik eşya, bakır, mermer, çanta, kilim, kumaş gibi 97 çeşit mamul satılan ve milli değer olan çarşıyı en iyi şekilde tanıtacağımıza inanıyorum." 


</TEXT>
</DOC>
