<DOC>
<DOCNO> 335292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur43.html </URL>
<DATE> 2005/04/20/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Prof. Dr. Halit Ziya Konuralp vefat etti... 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi emekli öğretim üyelerinden Prof. Dr. Halit Ziya Konuralp, vefat etti. 
     İÜ Rektörlüğü'nden yapılan yazılı açıklamaya göre, 101 yaşında hayatını kaybeden Prof. Dr. Konuralp için 22 Nisan Cuma günü İstanbul Tıp Fakültesi 14 Mart Amfisi'nde tören düzenlenecek. 
     Konuralp, törenin ardından Fatih Camii'nde öğleyin kılınacak cenaze namazından sonra Zincirlikuyu Mezarlığı'nda toprağa verilecek. 
     İstanbul'da 1904 yılında dünyaya gelen Prof. Dr. Halit Ziya Konuralp, 1920'de İstanbul Haydarpaşa Tıp Fakültesi'ne girdi ve 1925'te mezun oldu. 
     Gülhane Askeri Tatbikat Hastanesi ve okulunda askerliğini yapan Konuralp, daha sonra 2 yıl hükümet tabibi olarak mecburi görevde bulundu. 
     1938'de Atatürk İkinci Cerrahi Kliniği için açılan doçentlik sınavını kazanarak burada görev yapan Konuralp, Profesörler Kurulu kararıyla Plastik ve Çene Cerrahisi tatbikatı için 1950'de İngiltere'ye gitti. 
     Yurtiçi ve yurtdışı çeşitli bilimsel çalışmalar yapan Konuralp, 1952'de profesör unvanı aldı. 
     1960-62 yılları arasında İstanbul Tıp Fakültesi Dekanlığı görevinde de bulunan Prof. Dr. Halit Ziya Konuralp, 1974'te yaş haddinden emekliye ayrıldı. 
     
</TEXT>
</DOC>
