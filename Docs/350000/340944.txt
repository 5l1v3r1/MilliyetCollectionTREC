<DOC>
<DOCNO> 340944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy27.html </URL>
<DATE> 2005/05/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gül'den AB büyükelçilerine Türk güvenlik güçlerine karşı adil olunsun 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Dünya Kadınlar günü nedeniyle 6 Mart’ta düzenlenen gösteride aşırı güç kullanılmasının kabul edilemeyeceğini söyleyerek, bununla birlikte herkesin Türk güvenlik güçlerine karşı adil olmasını istedi. 
     Gül, "9 Mayıs Avrupa Günü" dolayısıyla AB büyükelçilerine verdiği yemekte, 6 Mart’ta düzenlenen gösteride aşırı güç kullanılmasını talihsiz bir olay olarak değerlendirdi, buna göz yumulamayacağını ve Türk hükümeti olarak olayın hemen ardından girişimde bulunduklarını hatırlattı. 
     Türk kamuoyunda bu olaya karşı duyulan kızgınlığın Avrupa başkentlerindekinden fazla olduğuna dikkat çeken Gül, bununla birlikte herkesin Türk güvenlik güçlerine karşı adil olmasını istedi. 
     Güvenlik güçlerinin kendisini reformlara kısa bir süre içinde uyumlaştırmada önemli bir gelişme gösterdiğini belirten Gül, halen süren terör tehdidi ve sosyo-kültürel özellikler gibi birçok faktörün güvenlik güçlerinin işini kolaylaştırmadığını kaydetti. 
     Güvenlik güçlerinin reformların uygulanmasında önemli rolü bulunduğunu ve performanslarındaki gelişmeye pek çok raporda işaret edildiğini belirten Gül, Türk hükümetinin reformlar konusunda gösterdiği başarıların İçişleri Bakanlığı ve polis güçlerinin çalışmalarıyla birlikte yürüdüğünü bildirdi. 
     Bakan Gül, bazı haksız iddialara rağmen reform sürecinin sürdüğünü kaydederek, yeni Türk Ceza Yasası ve diğer bazı yasal düzenlemelere ilişkin çalışmaların sürdüğünü hatırlattı. 
     Ombudsmanlık kurumunun oluşturulması hakkında TBMM’ye yeni bir öneri sunmaya hazırlandıklarını anlatan Gül, buna ilişkin taslağın Bakanlar Kurulu’nda ele alınmasının ardından meclise gönderileceğini kaydetti. 
     İşkenceye karşı sıfır hoşgörü politikasını sürdürdüklerini de söyleyen Gül, kadın-erkek eşitliği ve kadın hakları konularında çeşitli çalışmaların devam ettiğini bildirdi. 
     17 Aralık zirvesinden sonra Türkiye ile AB arasında yapılan 
     çeşitli toplantıları sıralayan Gül, tüm bu toplantıların 3 Ekim öncesindeki hazırlıklar açısından önemli olduğunu belirtti. 
     
     EKONOMİK KONULAR 
     Türkiye ile AB arasındaki ticaret hacminin artmasından memnun olduklarını kaydeden Bakan Gül, bunun Gümrük Birliği’nin her iki tarafın da yararına olduğunun bir göstergesi olduğunu belirtti. Gül, bununla birlikte karşılıklı ticarette yaklaşık 10 milyar dolar tutarında ticaretin AB yararına olduğunu ifade etti. 
     Türk ekonomisindeki reformların çok önemli sonuçlar doğurduğunu, müzakerelere başlama kararı alınmasının Türk ekonomisini olumlu yönde etkilediğini belirten Gül, ekonomiye dair pek çok alanda olumlu gelişmeler kaydedildiğini bildirdi. 
     Gül, Türkiye ile AB arasında sivil toplum diyalogu çalışmalarının sürdüğünü de hatırlatarak, gerek Türkiye gerekse AB kamuoylarının şekillendirilmesinde bu diyalogun önemli olduğuna dikkat çekti. Bazı AB ülkelerindeki kamuoylarının Türkiye’ye bakışı ile ilgili güçlüklerle karşı karşıya kaldıklarını ifade eden Gül, sivil toplum diyalogunun bu konuda etkili olacağını kaydetti. 
     
     AB ANAYASASI 
     AB Anayasası’na ilişkin bazı ülkelerde süregelen tartışmaları büyük dikkatle takip ettiklerini söyleyen Gül, Avrupa’nın bu konudaki zorlukları göstereceği bilgelikle aşacağına olan inancını dile getirdi. 
     Gül, mevcut sorun ve yanlış anlamaların yok olmasını içtenlikle umduklarını da belirterek, "Diğer yandan olası bir ’hayır’ oyunun Türkiye’nin Birliğe katılım sürecini ters yönde etkileyeceği yönünde spekülasyonlar duymaktayız. Böyle bir düşünceyi, konuyla ilgisiz, talihsiz ve kabul edilemez buluyoruz" dedi. 
     Bakan Gül, önümüzdeki dönemde AB Komisyonu’nun hazırlaması gereken belgeleri beklediklerini, Müzakere Çerçeve Belgesi’nin AB Konseyi’nin öngördüğü şekilde Haziran ayında tamamlanmasının, müzakerelere zamanında başlanabilmesi için önemli olduğunu bildirdi. 
     Tarama sürecine 3 Ekim tarihinden önce başlamayı istemiş olduklarını, bununla birlikte Komisyon’un kaybedilen zamanın hızlı bir tarama süreci ile kazanılmasına yardımcı olacağına inandıklarını belirten Gül, şimdiki ve önceki dönem başkanlıkları ve Komisyon yetkilileriyle yapılan temaslarda, taraması bitirilen konu başlıklarındaki müzakerelerin 2005 bitmeden başlayacağına inanmaya yönlendirildiklerini kaydetti. 
     Gül, bu çerçevede asıl müzakerelerin, bazı konu başlıklarında bütün tarama sürecinin bitmesine gerek kalmadan başlamasının önemine dikkat çekerek, bu konuda destek istedi. 
     
</TEXT>
</DOC>
