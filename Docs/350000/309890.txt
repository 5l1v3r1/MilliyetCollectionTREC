<DOC>
<DOCNO> 309890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko29.html </URL>
<DATE> 2005/01/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Zeki Sayın Kızımız güzel, hangisi işimize gelirse ona veririz 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Halk Bankası'na yurt içinden ve yurtdışından talep bulunduğunu belirterek, ''Kızımız güzel. Ölçülerimiz tuttuğu sürece veririz. Blok da veririz. Nispet içinde de veririz'' dedi. 
     Zeki Sayın, Müstakil Sanayici ve İşadamları Derneği'nin MÜSİAD düzenlediği Perşembe Toplantısı'nda yaptığı konuşmada, kamu bankalarının yönetimine getirildiğinde, Bakanın kendisine, özerk ve özel bir banka gibi çalışacaklarını, işlerine karışmayacaklarını söylediğini belirtti. 
     Başbakan'ın, Bakanın ve Hükümetin bugüne kadar çalışmalarına hiç karışmadığını ifade eden Sayın, ''Kamu sermayeli bankalar, Yedi Kocalı Hürmüz'e benziyor. Karışmayan yok. Halkımız karışıyor, basın karışıyor, parlamenterler karışıyor'' dedi. 
     Sayın, zihniyet değişikliği olmadığı takdirde, kamu sermayesi ağırlıklı bankalarda hantallığın, bürokrasinin ortadan kalkmasının mümkün olmadığını vurguladı. 
     
     YURTDIŞI ÇIKIŞI YASAĞI SİLAHI... 
     Zeki Sayın, ödenmeyen kredilerin tahsilatıyla ilgili çalışmalar hakkında bilgi verirken de, bu tür kredilerin çoğunun 1998-2000 yılları arasında alındığını söyledi. 3 milyon dolar kredi alıp bankaya hiç uğramayanlar bulunduğunu, bu kişilerin izlerinin bile bulunamadığını belirten Sayın, ''Bu kişilere karşı yurtdışı çıkışı yasağı silahını kullanıyoruz. O zaman ağımıza düşüyorlar'' dedi. 
     Sayın, soruları yanıtlarken de, tarım kredilerinde yüzde 26 olan cari faiz oranının iyi tarımda, organik tarımda yüzde 10.4, sertifikalı tohum kullanımında yüzde 13, sertifikalı tohum, fide ve meyve fidanı üretiminde, Ar-Ge'de, büyük ve küçük hayvan yetiştiriciliğinde yüzde 15.6, su ürünleri yetiştiriciliği ve tarımsal sulamada yüzde 18.2 olduğunu belirterek, bu kredilerden yararlanılmasını önerdi. 
     
     HALK BANKASI'NIN TALİPLERİ 
     Halk Bankası ve tasfiye halindeki Emlak Bankası'nın kredi alacağı olarak 2003 ve 2004 yılları toplamında 631 trilyon liralık tahsilat yapıldığını belirten Zeki Sayın, asıl tahsilatın bu yıl ve 2006 yılından sonra başlayacağını, İstanbul yaklaşımına giren şirketlerin ödemesiz dönemleri geçildikten sonra tahsilatın hızlanacağını söyledi. 
     Sayın, Halk Bankası alacaklarıyla ilgili olarak banka sahipleriyle altı protokol yapıldığını, iki protokol için de görüşmelerin devam ettiğini bildirdi. 
     Kamu Bankaları Ortak Yönetim Kurulu Başkanı Zeki Sayın, Halk Bankası'nın talipleriyle ilgili bir soru üzerine, görüştüğü kişilere söz verdiğini, gizlilik anlaşması yapılmadan isimlerini vermeyeceklerini, görüşme başladıktan sonra isimlerin açıklanacağını söyledi. 
     Sayın, Halk Bankası'nın blok satışı konusundaki bir soruya da, ''Kızımız güzel. Ölçülerimiz tuttuğu sürece veririz. Blok da veririz, nispet içinde de veririz. İçeriden de talep var, dışarıdan da talep var. Ama hangisi işimize geliyorsa ona veririz hiç çekinmeden'' diye konuştu. 
     Sayın, Ziraat Bankası önündeki emeklilerin kuyruklarıyla ilgili bir soru üzerine de, emeklilerin sohbet etme, makinaya itimat etmediği için deftere de yazdırma, ATM kartlarını kullanmama gibi nedenlerle kuyruklara girdiklerini ifade ederek, ''Bizim bu kuyrukları men etmemiz mümkün değil. Ancak, sabah kuyruğa girmeyip Öğleden sonra veya bir gün sonra bankaya gideyim derse kuyruk olmaz'' dedi. 
     Sayın, konuşması sırasında Türk bankacılığının kendisine çeki düzen vermek zorunda olduğunu vurgularken de, bir dönem bazı bankacıların bankalara giren paraları istedikleri gibi kullandığını, hazırlanan raporların da okunmadan sümen altı edildiğini kaydetti. 
     Sayın, ''Emlak Bankası'nda bir olayı anlatsam hayretler içinde kalırsınız. 3-5 kişi öyle oynamış ki, kendilerine çalışan kasalar gibi görmüşler bankayı'' dedi. 
     Zeki Sayın, Suriye'de bankaların şube açma görüşmelerinin devam ettiğini, yüzde 50-51'ini alarak hakim durumda olmak istediklerini, ancak karşı tarafın henüz buna yanaşmadığını kaydetti. 
     Irak'ta şube açma izninin geldiğini, Suudi Arabistan'da şube açma izni istediklerini, Afganistan'da temsilcilik açtıklarını, Pakistan'da temsilcilik izni aldıklarını ve atama yaptıklarını anlattı. 
     Zeki Sayın, Halk Bankası'nın Ziraat Bankası ve Vakıfbank'ın özelleştirilmesine yabancıların gelip alacağı endişesiyle tepkiler de bulunduğuna işaret ederek, ''AB'ye gireceksek bunları konuşma gereği bile yok'' dedi. 
     
</TEXT>
</DOC>
