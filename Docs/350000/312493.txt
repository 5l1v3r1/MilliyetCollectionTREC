<DOC>
<DOCNO> 312493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur36.html </URL>
<DATE> 2005/02/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'daki asansör gaspçısı yakalandı 
</HEADLINE>
<TEXT>

     İstanbul'da, takip ettiği yalnız kadınlarla asansöre binerek, bıçak tehdidiyle cep telefonu ile paralarını gasp ettiği öne sürülen 1 kişi yakalandı. 
     Asayiş Şube Müdürlüğü'nden alınan bilgiye göre, son günlerde İstanbul'da asansörlerde meydana gelen gasp olaylarıyla ilgili Gasp Büro Amirliği ekiplerince çalışma başlatıldı. 
     Yürütülen çalışmalar sonucu, hırsızlık ve sahtecilik suçlarından sabıkası olduğu bildirilen Cihan D. 28 , Maltepe'de kaldığı bir otelde gözaltına alındı. 
     Emniyete getirilerek sorgulanan bu kişi, gasp edilen bazı kadınlar tarafından da teşhis edildi. 
     Zanlının, bazı semtlerde apartman girişlerinde beklediği, içeri giren yalnız kadınlarla asansöre bindiği, bıçak tehdidiyle para ve cep telefonlarını gasp ettiği ifade edildi. 
     Zonguldak'ta yaşadığı öğrenilen bu kişinin, gasp amacıyla İstanbul'a geldiği ve 7 ayrı olayı gerçekleştirdiği öne sürüldü. 
     
</TEXT>
</DOC>
