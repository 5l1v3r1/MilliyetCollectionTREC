<DOC>
<DOCNO> 311044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo03.html </URL>
<DATE> 2005/01/31/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Selçuk "UEFA Kupası'nı kazanacak gücümüz ve kadromuz var" 
</HEADLINE>
<TEXT>

     Fenerbahçe'nin Çaykur Rizespor ile oynadığı maçta kullanılan serbest atışta savunmadan çıkıp ceza alanına giren ve takımının ikinci golünü atan Servet, ölü toplarda ileri çıkmasının, takım olarak oyun taktiklerinin içinde olduğunu söyledi. 
     Servet, maçtan sonra yaptığı açıklamada, takım olarak çok iyi mücadele ettiklerini ifade ederek, ''Maçın zor olacağını biliyorduk. Çaykur Rizespor iyi bir takım. İkinci yarıya çok iyi başlamak istiyorduk ve bunu başardık. Ölü toplarda ileri çıkmam, bizim oyun taktiğimiz içinde. Luciano ile birlikte bütün ölü toplara gidiyoruz. Luciano'nun da golleri var, benim üçüncü golüm oldu. İnşallah devamı gelir'' diye konuştu. Fenerbahçe'nin şampiyonluğun en büyük favorisi olarak gösterilmesinin kendilerini hırslandırdığını vurgulayan yıldız futbolcu, ''Ancak bu ligin çok zorlu olduğunu ve rakiplerin gücünü biliyoruz. Galatasaray olsun, teknik direktör değişikliğine giden Beşiktaş olsun ikinci yarıda çok daha iyi olacaklar. Bu devre daha zor olacak, rakipler güçlendi. Çok daha iyi olmalıyız'' dedi. 
     Servet, kendisinin daha iyi olacağına inandığını da dile getirerek, sözlerini şöyle sürdürdü 
     ''Şu anda sol tarafta oynamanın sıkıntısını yaşıyorum. Sağda oynasam topu oyuna daha iyi sokarım. Bu sıkıntıyı yaşıyorum ama elimden geleni yapıyorum. Zaman zaman rizikolu hareketler yapmam da sol tarafta oynamaktan kaynaklanıyor.'' Genç bir futbolcu olmasına rağmen eleştirileri kafasına takmadığını da ifade eden Servet, ''Bunları kafama taksaydım futbol oynayamazdım'' dedi. 
     Servet, sezon başı karın kasığından iki tane çok ciddi ameliyat geçirdiğini, bugün de karın kasığı yapışma yerinde ödem ve ağrı olmasına rağmen çıkıp oynadığını sözlerine ekledi. 
     
     SELÇUK ''UEFA KUPASI'NI ALABİLİRİZ'' 
     Selçuk ise Fenerbahçe'nin UEFA Kupası'nı alacak güce ve kadroya sahip olduğunu ifade etti. 
     Taraftarların da artık Avrupa'da başarı beklediğini kaydeden Selçuk, ''Ligimizde bu kupayı kazanan bir takım var. Bizim de o kupayı alacak gücümüz ve kadromuz var. Şampiyonluk ne kadar önemliyse UEFA Kupası da bizim için o kadar önemli. Bu takım Türkiye Ligi'ni aşmalı artık'' şeklinde konuştu. 
     Selçuk, Fenerbahçe Şükrü Saracoğlu Stadı'nın bu akşam ağır bir zemine sahip olduğundan da yakınarak, ''Çok güzel bir stadımız var ama zemin bir an önce düzeltilmeli. Çok ağır bir sahada iyi oyun beklemek hayal olurdu'' dedi. 
     Beşiktaş'ın geçen yıl ikinci yarıya nasıl başladığını bildiklerini ve bunu göz önünde bulundurduklarını da anlatan Selçuk, ''Önümüzde geçtiğimiz sezon Beşiktaş'ın yaşadığı gibi bir örnek vardı. Rahatlasak aynı durum bizim başımıza da gelebilirdi. İkinci yarı öncesinde çok iyi çalıştık. Belki ilk yarıdan daha iyi durumdayız. O kupayı havaya kaldırana kadar şampiyon olduk diyemeyiz'' diyerek sözlerini tamamladı. 
     
</TEXT>
</DOC>
