<DOC>
<DOCNO> 332088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yasam/axyas01.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tünele 'göç' rötarı 
</HEADLINE>
<TEXT>


Marmara Denizi'nde yapılacak dev tüneller için bu ay başlatılması düşünülen deniz dibi tarama çalışmaları, balıkların göçünü etkileyeceği gerekçesiyle ileri bir tarihe ertelendi 

Önay Yılmaz 

Bakanlık ve müteahhit firma yetkilileri, balıkların, 15 Mart - 15 Haziran tarihleri arasında kuzeye doğru, sonbahar döneminde de güneye doğru göç ettiklerini çalışmaların bu hareketlere göre düzenleneceğini açıkladı. 
Bu plana göre Marmara'da deniz dibi tarama çalışmaları, haziran ayında başlayacak. Eylül 2005'te Söğütlüçeşme, Kasım 2005'te de Sirkeci tüneli kazıları yapılacak. Kazma işlemi, 2007 kışında bitirilecek. İnşaat işleri 2009 yılında tamamlanınca, deneme işletmesi başlatılacak. Ticari işletmeye ise, 2010 yılının ilk aylarında geçilecek. 

Fiziki çalışmalar başladı 
Bu arada Marmaray Projesi'nin, Boğaz'ın iki yakasını demiryolu tüp geçişiyle birbirine bağlayacak etabında, hazırlık aşamasından fiziki çalışmalara geçildi. 
Demiryolları, Limanlar ve Havameydanları İnşaatı Genel Müdürlüğü'nün DLH Tuzla'daki tersanesinde imal edilecek tüp tünellerin havuz inşaatlarına başlandı. 

Derinlikte Manş'a 16 metre fark atacak 

Marmara Denizi'nin dibine yerleştirilecek olan demiryolu batırma tüneli, Kız Kulesi'nin yaklaşık 200 metre güneyinden geçecek ve 56 metre derinlikle dünya rekoruna imza atılacak. Fonksiyonel olarak Marmaray'a benzeyen Manş Tüneli'nin tüp geçişindeki derinlik 40 metreyi buluyor. Projenin hayata geçirilmesiyle hava kirliliğinde önemli ölçüde gerileme olacak. Uzmanlar, başta karbondioksit olmak üzere sera gazlarının miktarında ilk 25 yıllık işletim dönemi boyunca, ortalama olarak yaklaşık 115 bin ton yıl düzeyinde azalma bekliyor. 


</TEXT>
</DOC>
