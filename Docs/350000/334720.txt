<DOC>
<DOCNO> 334720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun11.html </URL>
<DATE> 2005/04/19/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
ABD, KKTC halkının tutumundan memnun 
</HEADLINE>
<TEXT>

     ABD, Mehmet Ali Talat’ın KKTC Cumhurbaşkanı seçilmesini, Kıbrıslı Türklerin çözüm yönünde olumlu yaklaşımı olarak değerlendirdi. 
     ABD’nin Kıbrıs politikasının belli bir kişinin seçilmesine bağlı olmadığını belirten ABD Dışişleri Bakanlığı sözcüsü Richard Boucher, bizim politikamızı açıklamıştık. Bu politika, Kıbrıslı Türklerin çözüme ulaşma yönünde olumlu yaklaşımını korumasına bağlıydı. Referandumda evet' oyu vermeleri gibiö dedi. 
     Kıbrıs Türk toplumuna, bazı zorlukları aşma çabalarında yardımlarının devam edeceğini belirten Boucher, Kıbrıslı Türklerin, Ada’nın birleşme çabasında kararlı tutumlarını sürdürmelerinin önemli olduğunu vurguladı. 
     
     ABD, KKTC’yi tanımıyor’ açıklaması 

     ABD Dışişleri Bakanlığı’ndan yapılan yazılı açıklamada ise, ABD’nin KKTC'yi tanımadığı için, bu ülkenin Los Angeles'ta konsolosluk veya fahri konsolosluk açmasının söz konusu olamayacağı belirtildi. 
     'Kuzey Kıbrıs Türk Cumhuriyeti' başlığını taşıyan yazılı açıklamada, ''ABD, Kuzey Kıbrıs Türk Cumhuriyeti'ni tanımıyor. Dolayısıyla ABD'de fahri konsolos veya konsolosluk dahil diplomatik veya resmi hiçbir temsil söz konusu olamaz'' ifadeleri kullanıldı. 
     Açıklamada, ''Kıbrıs Türk toplumunun üyeleri, Los Angeles'ta böyle bir temsilci görevlendirme niyetleri hakkında bize bilgi verdi. Bu kişinin, ABD'de resmi bir konumu yoktur'' denildi. 
     KKTC'nin Washington temsilcisi Osman Ertuğ, bir süre önce yaptığı açıklamada, New York ve Washington'daki temsilciliklerin ardından Los Angeles'a bir fahri temsilci atadıklarını söylemişti. 
     Ertuğ, Kıbrıs Türk kökenli bir ABD vatandaşı olan Mehmet Mustafaoğlu’nun, bir temsilcilik ofisi bulunmadan, kendi iletişim imkanlarıyla fahri olarak bu görevi yürütüğünü belirtmişti. Ertuğ, Mustafaoğlu'nun atamasına ilişkin ABD Dışişleri Bakanlığı'na bilgi verdiklerini de açıklamıştı. 
     
     Talat, AP’ye davet edilecek 

     Avrupa Parlamentosu Sosyalist grup başkan yardımcısı Jan Marinus Wiersma da, Mehmet Ali Talat'ın KKTC Cumhurbaşkanı olmasının Kıbrıs'ın geleceği açısından önemli olduğunu söyledi. 
     ABHaber.com’un haberine göre, Talat'ın seçilmesini çok olumlu bir gelişme olarak yorumlayan Wiersma, çözüm konusunda Rum tarafının da gerekli gayreti göstermesi gerektiğini belirtti. 
     AP Sosyalist grubu olarak KKTC milletvekillerinin AP' ye gözlemci olarak katılmasını sağladıklarını vurgulayan Wiersma, Talat'ı Avrupa Parlamentosu’na davet etmek istediklerini söyledi. 
     Kıbrıs'ta soruna gelecekte bir çözüm bulunması konusunda iyimser olduğuna işaret eden Wiersma, Kıbrıslı Türklerin izolasyondan kurtulması için Avrupa Birliği’ne görevler düştüğünü de vurguladı. 

     
</TEXT>
</DOC>
