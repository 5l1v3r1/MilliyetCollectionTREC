<DOC>
<DOCNO> 331534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur18.html </URL>
<DATE> 2005/04/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Evine girip, kendisine bıçak çeken hırsızı vurdu 
</HEADLINE>
<TEXT>

     Fatih KARAÇALI DHA 

      ADANA'da, 60 yaşındaki Hasan Canpolat, gece yarısı hırsızlık için evine giren 16 yaşındaki A.P.'yi av tüfeği ile vurdu. Ağır yaralanan A.P. hastanede tedavi altına alınırken, gözaltına alınan Canpolat, "Bana bıçakla saldırınca kendimi savundum. Yapacak başka bir şeyim yoktu'' dedi. 
     Fevzipaşa Mahallesi 8 sokak 45 numaralı evde oturan Canpolat ailesinin evine dün gece hırsız zanlısı A.P. girdi. Oğlunun uyarısı üzerine uyanan SSK emeklisi Hasan Canpolat, mutfak penceresinin demir şebekesini keserek içeri girdiği anlaşılan A.P. ile oturma odasında burun buruna geldi. 
     İddiaya göre, Canpolat'ın "Evimden git'' diye bağırması üzerine, zanlı, elindeki levye ile eşyaları kırıp, diğer elindeki bıçakla da ev sahibine saldırmaya kalktı. Korkup, yatak odasına dönen Canpolat, bulundurma ruhsatlı tüfeğini alarak, A.P.'nin yanına döndü. 
     Canpolat, yeniden gitmesini istediği A.P.'nin bıçakla kendisine saldırması üzerine tüfekle ateş etti. Ağır yaralanan A.P., çağrılan ambulansla Adana Numune Hastanesi'ne götürüldü. İlk müdahalenin ardından Yüreğir Başkent Üniversitesi Hastanesi'ne sevkedilen A.P. burada tedavi altına alındı. A.P.'nin, hırsızlık suçundan çok sayıda polis kaydı olduğu belirlendi. 
     Gözaltına alınan ve halen olayın şokunu yaşayan Hasan Canpolat, "Gece oğlum yanıma geldi, evde hırsız olduğunu söyledi. Amacım onu korkutup kaçırmaktı. Ama bana saldırınca av tüfeğiyle kendimi savundum. Yapacak başka bir şeyim yoktu'' dedi. 
     
</TEXT>
</DOC>
