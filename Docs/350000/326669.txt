<DOC>
<DOCNO> 326669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy05.html </URL>
<DATE> 2005/03/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan'ın İsrail ziyareti kesin gibi... 
</HEADLINE>
<TEXT>

     Başbakan Recep Tayyip Erdoğan'ın İsrail ziyaretinin Mayıs başında gerçekleşmesi bekleniyor. Ankara'nın ziyaret için Mayıs başını önerdiği, İsrail'nin bu tarihleri kabul etmesi beklendiği öğrenildi. 
     ANKA'nın edindiği bilgiye göre, Türk tarafı, Filistin'i de kapsayacak ziyaret için Mayıs başını önerdi. Ankara şimdi İsrail Dışişleri Bakanlığı'ndan kesin bir tarih bekliyor. İsrail'in Mayıs başındaki tarihleri kabul etmesi bekleniyor. 
     Geçen yıl İsrail devletinin işgal altındaki topraklarda uyguladığı şiddet ve Türk yetkililerin buna gösterdiği sert tepki, iki ülke arasındaki siyasi ilişkilerin soğumasına neden olmuştu. 
     Üst düzey bir diplomatik kaynak, "Türkiye'de, Şeyh Yasin'in öldürülmesine büyük bir tepki gösterildi. Bir yıl geçti. İki ülke bu sorunları geride bırakma kararını aldı. İlişkilerin gelişmesi, her iki ülkenin çıkarınadır" dedi. 
     
</TEXT>
</DOC>
