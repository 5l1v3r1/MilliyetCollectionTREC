<DOC>
<DOCNO> 309293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur24.html </URL>
<DATE> 2005/01/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yahya Murat Demirel'e bir davadan tahliye... 
</HEADLINE>
<TEXT>

     El konulan Egebank'ın eski sahibi Yahya Murat Demirel'in avukatlarının müvekkilleri hakkındaki iki ayrı tutuklama kararına yaptıkları itirazlardan biri kabul edilirken, diğerinin reddine karar verildi. 
     İstanbul 1. Ağır Ceza Mahkemesi'nde görülen ''Egebank Davası'' kapsamında Yahya Murat Demirel hakkında verilen tutuklama kararına yapılan itirazı değerlendiren İstanbul 2. Ağır Ceza Mahkemesi, itirazı yerinde bularak Demirel'in tahliyesine hükmetti. 
     Mahkemenin, ''Demirel'in içinde bulunduğu teknenin Bulgaristan'a zorunlu olarak gittiğini'' göz önüne alarak tahliye kararı verdiği öğrenildi. 
     İstanbul 8. Ağır Ceza Mahkemesi'nde süren ''Bankkapital Davası''ndaki tutuklama kararına Demirel'in avukatlarının yaptığı itiraz ise İstanbul 1. Ağır Ceza Mahkemesi tarafından değerlendirilerek reddedildi. 
     Demirel, ''Bankkapital Davası'' kapsamında yapılan itirazın reddedilmesi nedeniyle cezaevinden çıkamayacak. 
     Avukatların itiraz dilekçelerinde, Demirel'in Bulgaristan'a girişine ilişkin bu ülkenin Bölge Savcılığı'nın yürüttüğü soruşturmada, ''teknenin hava koşulları ve jeneratörünün bulunmaması nedeniyle Burgaz Limanı'na girdiği, bunun sınır sektör memurlarınca da doğrulandığı, ayrıca sanıkların tekneden ayrılmaya yönelik davranışlarının olmadığı'' gerekçesiyle 6 Ocak 2005 tarihinde ''takipsizlik kararı'' verildiği belirtilmişti. 
     Yahya Murat Demirel'in kaçma amacıyla hareket etmediği savunulan dilekçelerde, 2003 yılından beri psikolojik tedavi gördüğü bildirilen Demirel'in cezaevi koşullarında tedavisinin mümkün olmadığı gibi, rahatsızlığının ağırlaşabileceği de öne sürülmüştü. 
     Hakkında çıkarılan 2 ayrı gıyabi tutuklama kararı 10 Ocak 2005 tarihinde vicahiye çevrilen Demirel, Kartal Cezaevi'ne konulmuştu. 
     
</TEXT>
</DOC>
