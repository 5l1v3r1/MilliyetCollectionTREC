<DOC>
<DOCNO> 305873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur09.html </URL>
<DATE> 2005/01/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çanakkale'de korkutan gel-git... 
</HEADLINE>
<TEXT>

     Burak GEZEN Hakan UÇAR DHA 

ÇANAKKALE'de dün sabah saatlerinde etkili olan ve yaklaşık yarım saat kadar süren gelgit' olayı nedeniyle deniz suyunun çekilmesinin endişe edilecek bir konu olmadığı belirtildi. Bölgedeki balıkçılar ise suların yaklaşık 2 metre kadar çekildiğini belirterek, gel-git'in normal olmadığını söylüyorlar. 
     
     BALIKÇILAR 'NORMAL DEĞİL' DİYOR 

     Bölgede yaşanan gel-git olaylarına alışık olduklarını belirten Sarıçaylı balıkçılar durumun kendilerini tedirgin ettiğini söylüyorlar. Balıkçılar, "Çanakkale'de de zaman zaman bu şekilde med-cezir oluyor ve sular az miktarda çekiliyor. Ancak özellikle Endonezya'daki depremin ardından suların normalden çok daha fazla olarak 2 metreye kadar çekilmesi bizi tedirgin etti. Teknelerimiz karaya oturup çamura saplandığı için balığa çıkamıyoruz. Uzmanların bu konuda geniş bir açıklama yapmalarını bekliyoruz. Bu olay normal gel-git olayına benzemiyor." diyor. 
     Suların çekilmesiyle tekneler çamura saplanırken, sahilde çok sayıda ölü deniz canlısı görüldü. 
     
     BİLİMADAMLARI "JEOLOJİK DEĞİL, ATMOSFERİK" 

     Çanakkale Onsekiz Mart Üniversitesi ÇOMÜ Su Ürünleri Fakültesi Dekanı Prof. Dr. Şükran Cirik ise, ''Bu olay jeolojik değil, atmosferik bir olaydır. Gelgit olayı Boğaz'da ve Çanakkale yöresinde her zaman yaşanan ve abartılmaması gereken bir doğa olayıdır'' dedi. 
     Bölgede bir kaç gündür, yüksek ve alçak basınçtaki ani değişiklik sonucu gelgit yaşandığını belirten Prof. Dr. Şükran Cirik, ''Bu olayın bir depremi tetikleyeceği yorumunu yapmak doğru olmadığı gibi, bu yönde yorum getirmek de felaket tellallığı yapmak olur'' görüşünü dile getirdi. Prof. Dr. Cirik, ''Deniz seviyesindeki değişimler, gezegenimizin oluşumundan bu yana var. Alçak basınç olduğu zaman sular yükselir, yüksek basınç oluştuğu zaman sular alçalır. Türkiye genelindeki kıyı bölgelerimizde bu olay, atmosferik hareketten kaynaklanıp çekilme hadisesi meydana gelmektedir. Bunun özü tamamen atmosferik bir olaydır, tektonik olayla ilişkilendirmek doğru değildir'' diye konuştu. 
     
     VALİ ALÜVYON VE KUMLAR DOLDURMUŞ 

     Çanakkale Valisi Süleyman Kamçı, ''Bazı haber ajansları tarafından duyurulan, Sarıçay'da suların iki metre kadar çekildiği haberi hakkında bize ulaşan bir bilgi yok'' dedi. Kamçı, ''Bizim görebildiğimiz kadarıyla boğazda da sular çekilmiş değil. Çanakkale boğazında ve kentin genelinde sahil kesimlerinde sürekli olarak yaşanan gelgit olayının bir doğa felaketinin habercisi olduğu yorumunu bize getiren yetkili bir ağızdan çıkmış açıklamada yapılmadı'' diye ekledi. 
     Çanakkale'de Atikhisar Barajı'nın sularıyla beslenen ve denizle buluşan Sarıçay'da dün sabah saatlerinde gözlenen ve yarım saat süren gelgit sırasında çay içinde bağlı bulunan küçük balıkçı teknelerinin karaya oturmasının, sel nedeniyle sürüklenen alüvyon ve kumların doldurmasından kaynaklandığı bildirildi. Vali Kamçı, konuya ilişkin şu bilgileri verdi 
     ''Atikhisar Barajı'nın suları ile beslenen Sarıçay, kenti ikiye bölen bu çaya gelinceye dek önünde bulunan kum ve benzeri malzemeyi de beraberinde getirmekte. Bunların oluşturduğu kum tepecikleri mevcut. Sabah yaşanan gelgit sırasında da balıkçı teknelerinin bu tepeler üzerine oturduğu anlaşıldı.'' 

     
</TEXT>
</DOC>
