<DOC>
<DOCNO> 335222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo20.html </URL>
<DATE> 2005/04/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
TBL... Beşiktaş, basketbolda sezonu Burak Bıyıktay ile tamamlayacak 
</HEADLINE>
<TEXT>

     Türkiye Basketbol Ligi takımlarından Beşiktaş, antrenör İhsan Bayülken'in istifasının ardından sezonu büyük olasılıkla Bayülken'in yardımcısı Burak Bıyıktay ile tamamlayacak. 
     Beşiktaş Basketbol Komitesi Başkanı Yahya Kemal Gençer, uzun yıllar Beşiktaş'ta kaptanlık yapmış, birikim sahibi, takımı tanıyan Burak Bıyıktay'a güvenlerinin tam olduğunu vurgulayarak, ''Sezonu büyük olasılıkla kendisiyle tamamlayacağız'' dedi. 
     Ligde 3. sırada bulunan siyah-beyazlı takımın son lig maçlarında üst üste aldığı yenilgilerin ardından İhsan Bayülken'in ''kan değişimi gerekir'' gerekçesiyle istifa ettiğini belirten Gençer, A.A muhabirine yaptığı açıklamada, yeni sezon için aralarında Murat Didin'in de bulunduğu bazı antrenörlerle görüşmelerinin sürdüğünü bildirdi. 
     Beşiktaş ile anlaştığı iddiaları ortaya atılan, halen Almanya'da Opel Skyliners takımını çalıştıran Murat Didin'in siyah-beyazlı kulübün kongre üyesi ve dünya çapında bir antrenör olduğunu vurgulayan Gençer, ancak henüz netlik kazanan bir durumun olmadığını kaydetti. 
     Ligde son maçlardaki kötü performanslarının bu sezonki iddialarından bir şey kaybettirmeyeceğini anlatan Yahya Kemal Gençer, ''Bunu da bu hafta Ülkerspor maçında göstereceğiz'' diye konuştu. 
     Öte yandan İhsan Bayülken ile birlikte istifa eden Zeki Can'ın yerine menajer arayışlarının da sürdüğü belirtildi. 
     
</TEXT>
</DOC>
