<DOC>
<DOCNO> 324411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko42.html </URL>
<DATE> 2005/03/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Merkez Bankası döviz rezervi rekor seviyeye ulaştı... 
</HEADLINE>
<TEXT>

     Merkez Bankası'nın döviz rezervleri 4-11 Mart 2005 tarihleri arasında 3 milyar 17 milyon dolar artarak, 11 Mart itibarıyla 39 milyar 435 milyon dolar ile rekor seviyeye ulaştı. 
     Bankanın döviz rezervleri 4 Mart'ta 36 milyar 418 milyon dolar idi. 
     Türkiye'nin ''uluslararası rezervleri'' ise 18-25 Şubat tarihleri arasında 677 milyon dolar azaldı ve 25 Şubat itibarıyla 59 milyar 189 milyon dolara geriledi. 
     Uluslararası rezervler 18 Şubat'ta, 59 milyar 866 milyon dolar seviyesinde bulunuyordu. 
     Bankalar ve özel finans kurumlarının ÖFK toplam döviz rezervleri de 721 milyon dolar azalarak, 25 Şubat itibarıyla 20 milyar 712 milyon dolara indi. Bankalar ve ÖFK'ların toplam döviz rezervi 18 Şubat'ta 21 milyar 433 milyon dolar idi. 
     
     EMİSYON HACMİ 

     Dolaşımdaki kağıt para miktarını gösteren emisyon hacmi, bir haftada 7.8 milyon Yeni Türk Lirası YTL artarak, dün itibarıyla 14 milyar 964.8 milyon YTL'ye çıktı. 
     Merkez Bankası'nın haftalık verilerine göre, emisyon hacmi 10 Mart'ta 14 milyar 210.9 milyon YTL idi. 
     
     REPO İŞLEMLERİ AZALDI 

     Bankaların müşterileriyle yaptığı repo işlemleri, 4-11 Mart 2005 tarihleri arasında 102.5 milyon YTL azalarak, 11 Mart itibarıyla 2 milyar 63.3 milyon YTL oldu. Repo işlemleri 4 Mart'ta 2 milyar 165.8 milyon YTL idi. 
     Mali kuruluşlar arası repo işlemleri de 4 Mart'ta 8 milyar 680.9 milyon YTL iken, 11 Mart itibarıyla 1 milyar 246.4 milyon YTL azalma ile 7 milyar 434.5 milyon YTL'ye indi. 
     
     DIŞ BORÇ ÖDEMELERİ 

     Türkiye, 1-16 Mart tarihleri arasında toplam 676.64 milyon dolar dış borç ödemesi yaptı. 
     Ödemelerin 294.42 milyon doları Hazine, 28.33 milyon doları Merkez Bankası ve 5.87 milyon doları genel ve katma bütçeli idarelerin dokümantasyon, kitap bedeli, katılma payı, üyelik aidatı gibi ödemeler ile MSB ve savunma sanayii ödemeleri gibi kalemlerden oluştu. Aynı dönemde, IMF'ye 348.02 milyon dolar ödeme yapıldı. 
     
     DÖVİZ MEVDUAT HESAPLARI 

     Bankalardaki toplam döviz mevduat hesapları, 4 Mart itibarıyla 78 milyar 527 milyon dolar oldu. 
     Toplam döviz mevduat hesapları 25 Şubat'ta 79 milyar 221 milyon dolar idi. 
     Döviz tevdiat hesapları toplamı 4 Mart'ta 60 milyar 579 milyon dolara, yurt içi döviz tevdiat hesapları toplamı 57 milyar 802 milyon dolara, yurt dışı döviz tevdiat hesapları 2 milyar 777 milyon dolara geriledi. 

     
</TEXT>
</DOC>
