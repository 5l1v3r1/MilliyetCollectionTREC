<DOC>
<DOCNO> 332687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur32.html </URL>
<DATE> 2005/04/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Doktorlar yine iş bırakacak... 
</HEADLINE>
<TEXT>

     Türk Tabipleri Birliği TTB Merkez Konseyi Başkanı Füsun Sayek, 21 Nisan Perşembe günü, acil hastalar ve önceden tespit edilen hastalar dışında normal muayene amacıyla başvuran hastalara hizmet veremeyeceklerini söyledi. 
     Sayek, TTB Merkez Konseyi 2. Başkanı Metin Bakkalcı ile birlik merkezinde düzenlediği basın toplantısında, 21 Nisan Perşembe günü yapacakları ''iş bırakma'' hakkında bilgi verdi. 
     Sağlıkta yaşanan durumun gösterilenden çok farklı olduğunu, sağlık hizmetine ulaşmanın daha da zorlaştığını öne süren Sayek, ''Gün geçmiyor ki, yeni bir taslak, yeni bir yönetmelik karşımıza çıkmasın. Sağlık ortamında, sağlık hizmetini almaya-vermeye engel olan pek çok gerçeklik var'' dedi. 
     Sayek, hem hastalar hem de kendileri için bu gerçeklikleri düşünmek ve dile getirmek zorunda olduklarını ifade ederek, şunları kaydetti 
     ''Bazı şeyler vardır ki, sözle düzeltilemez. Bu nedenle 21 Nisan Perşembe günü pek çok gerçeği ifade etmek üzere, acil hastalar ve önceden tespit edilen hastalar dışında normal muayene amacıyla başvuran hastalarımıza hizmet veremeyeceğiz. Bunun yerine, g ö revimizi yapacağız ve hastalarımıza 'bakın başınıza bunlar gelecek' diyeceğiz.'' 
     
     2. BAŞKAN BAKKALCI 
     TTB Merkez Konseyi 2. Başkanı Metin Bakkalcı da ''tüm önerilerine karşın özellikle son 25 yıldır uygulanan sağlık politikalarını sürdürmekte ısrar eden mevcut iktidarın uygulamaları sonucu sağlığın piyasanın vahşi koşullarına teslim edilmesi girişimlerinin ortaya çıktığını'' savundu. Bakkalcı, şöyle devam etti 
     ''Sürgünlerin önünü açan Atama ve Nakil Yönetmeliği'nin ilgili maddelerinin kaldırılması, iş güvencesi, sözleşmeli istihdamı sağlayan girişimlerin durdurulması, insansa yaşayabilecek adil bir ücretlendirme politikasının sağlanması, 15 yeni tıp fakültesi açma girişimlerinin durdurulması, sağlığı bir hak olmaktan çıkarıp kişilerin sorumluluğuna bırakan çağdışı uygulamaların, sağlıkla ilgili tüm değerleri yok eden Genel Sağlık Sigortası Kanun Tasarısı'nın geri çekilmesi için 21 Nisan'da sağlık hizmeti sunulmayacaktır.'' Bakkalcı, nitelikli, eşit, ulaşılabilir, parasız sağlık hizmetinin sağlanması ve sağlık hakkına sahip çıkmak için 100 bin hekime, tüm sağlık çalışanları, örgütlerine ve Türkiye'deki 70 milyon kişiye çağrı yaptıklarını vurguladı. Bakkalcı, ''21 Nisan'da, acil hizmetler ile çocukların, hamilelerin, diyaliz, yoğun bakım hastalarının ve kanserli hastaların acil olmasa bile her türlü tıbbi tedavisi aksatılmamak kaydıyla, sağlık hizmeti sunulmayacaktır. Derdimiz bir eylem yapmak değil, biz bu ülkeyi güzelleştirmek istiyoruz. Bu süreci, sonuç alıncaya kadar sürdüreceğiz'' diye konuştu. 
     Gazetecilerin sorularını yanıtlayan Sayek, Trabzon'daki olaylara ilişkin bir soru üzerine, Trabzon'daki olaylar gibi aşırı milliyetçi tutumların, insan yaşamını ve ruhsal durumunu olumsuz yönde etkileyeceğini ve bunların kabul edilmesinin mümkün olmadığını söyledi. Sayek, ''Linç girişiminde bulunanlar bu kadar ortadayken, linç edilmek istenenlerin tutuklanması kara mizahtır'' dedi. 
     
</TEXT>
</DOC>
