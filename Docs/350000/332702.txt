<DOC>
<DOCNO> 332702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur48.html </URL>
<DATE> 2005/04/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Trabzon'da TAYAD'lılar ve vatandaşlar arasında yine gerginlik... 
</HEADLINE>
<TEXT>

     Ekmek ve Adalet Dergisi Trabzon Temsilciliği'nde toplanan bir grup TAYAD üyesiyle vatandaşlar arasında tartışma yaşandı. 
     Derginin temsilciliğinin bulunduğu Çarşı Mahallesi Tabakhane mevkiindeki büroya gelen yaklaşık 10 kişilik TAYAD'lı grup ile bina dışındaki vatandaşlar, Trabzon'da bir haftada meydana gelen iki olayla ilgili tartıştılar. Vatandaşlar, TAYAD'lıların binayı terk etmelerini istediler. 
     Tartışma, güvenlik güçlerinin zamanında müdahalesiyle büyümeden önlendi. 
     TAYAD üyeleri, güvenlik güçlerince oluşturulan güvenlik çemberiyle bürodan çıkarılarak polis otosuyla olay yerinden uzaklaştırıldı. 
     Sloganlar atarak yaşanan olayları protesto eden vatandaşlar da kısa sürede dağıldı. 
     Olay yerinden uzaklaştırılan TAYAD üyeleri, Emniyet Müdürlüğü önüne getirildi. 
     Trabzon Emniyet Müdürü Ramazan Akyürek, TAYAD'lılara yönelik yaptığı konuşmada, ''Burası çok gergin. Açıklama yapacak ya da şikayette bulunacaksanız lütfen dışarıda yapmayın, buyurun benim makamımda yapın'' dedi. 
     Şehir dışına çıkmak isteyen TAYAD üyeleri, daha sonra güvenlik güçlerince il dışına çıkarıldı. 
     
</TEXT>
</DOC>
