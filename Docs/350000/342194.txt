<DOC>
<DOCNO> 342194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko25.html </URL>
<DATE> 2005/05/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hyundai Getz'in sportif versiyonu satışa sunuldu... 
</HEADLINE>
<TEXT>

     Hyundai Getz model otomobilin sportif versiyonu "Getz Cool", Türkiye’de satışa sunuldu. 
     Hyundai Assan’dan yapılan açıklamaya göre, üç kapılı Getz Cool 1.6’nın anahtar teslim fiyatı 27 bin 990 YTL olarak belirlendi. 
     20-34 yaş grubunda yer alan ağırlıklı olarak erkek sürücüleri 
     hedefleyen otomobili 5 kapılı modelden ayıran özelliklerin başında sportif görünümü ve 1.6 litre 105 HP’lik motoru geliyor. 3810 mm uzunluğa, 1665 mm genişliğe ve 1490 mm yüksekliğe sahip olan Getz Cool 1.6’daki farklı olan donanımlar arasında ön sis farları, arka spoyler, 15 inçlik hafif alaşım jantlar yer alıyor. Kabin içinde sportif koltuklar ve yükseklik ayarlı elektrik destekli hidrolik direksiyonla farklılık gösteren yeni model, 6 hoparlörlü radyo CD MP3 çalar, asimetrik ve çift katlanabilen arka koltuklar, dijital bilgi ekranı, elektrik kumandalı ve ısıtmalı yan aynalar, yan hava yastıkları ve ABS fren sistemi gibi özelliklere sahip bulunuyor. Getz Cool, 105 HP’lik motoru sayesinde 9.6 saniye içinde 0’dan 100 kilometre saat hıza ulaşabiliyor ve 176 km s’lik maksimum hız sunuyor. Motorun yakıt tüketimi şehir içinde 100 kilometrede 7.9 litre iken, şehir dışında 5.4 litre. Özellikle şehiriçi kullanıma uygun olan Getz Cool 1.6, siyah ve kırmızı renk seçenekleriyle Türkiye’ye ithal ediliyor. 

     
</TEXT>
</DOC>
