<DOC>
<DOCNO> 302170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko19.html </URL>
<DATE> 2004/12/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Halis Toprak Ben hortumcu değilim, yaptığım iş ortada 
</HEADLINE>
<TEXT>

     Hüseyin Demirci AA 

İşadamı Halis Toprak, Toprakbank'a ''adil olmayan şekillerde el konulduğunu'' öne sürerken, ''temennim, herkes hesabını adaletli şekilde versin'' dedi. 
     Yılbaşı tatilini geçirmek için eşi Özlem ve 1.5 yaşındaki oğlu Toprak ile Kars'ın Sarıkamış İlçesi'ne gelen Toprak, kar motorsikleti ile gezinti yaparak stres attı. 
     Toprak Holding'e ait yapımı süren 5 yıldızlı otelde de inceleme yapan Toprak, AA muhabirine yaptığı açıklamada, Toprakbank'a 30 Kasım 2002'de el konulduğunu hatırlatırken, bankanın 2002 yılının ilk üç ayında 237 trilyon kar ettiğini ve en karlı banka durumunda olduğunu belirtti. 
     ''Toprakbank'a kar etmesine rağmen el konulduğunu, fakat 6 milyar dolar borçları olan 2 bankaya o günler el konulmadığını'' savunan Toprak, ''dünyanın hiç bir ülkesinde böyle şeye rastlanmaz. Kar eden müessese tasviye ediliyor, 6 milyar dolar zarar eden bankaya 6 milyar dolar kredi veriliyor. Bunun izahı mümkün değildir'' diye konuştu. 
     
     DÖNEMİN BDDK BAŞKANI'NA ELEŞTİRİ 
     Toprakbank'a ait sigorta şirketinin çok ucuza satıldığını iddia eden Toprak, ayrıca yaptığı yatırımlardan dolayı alması gereken teşviklerin ödenmediğini ileri sürdü. 
     Toprakbank'ın 85 milyon dolara satılmasının planlandığı iddiasında da bulunan Toprak, şunları söyledi 
     ''Dönemin BDDK Başkanı'nı Allah'a havale ediyorum. Bunların hesabı sorulmalıdır. Bunlar sorulmazsa yatırım da olmaz, üretim de olmaz, istihdam da olmaz. Temennim, herkes hesabını adaletli şekilde versin. Ben ne hortumcuyum ne de banka batırıcısıyım. Ben hortumcu değilim benim yaptığım iş ortadadır.'' ''Allah'ın izniyle ben ülkeme hizmet ettim'' diye konuşan Toprak, Şişli'den Lice'ye kadar yatırımlar gerçekleştirdiğini söyledi. 
     Bozhöyük'e yatırım yapmadan önce nüfusunun 7 bin olduğuna dikkati çeken Toprak, şuan ilçenin nüfusunun 90 bin olduğunu kaydederek, ''Tesis kurmadan önce 700 dolar olan kişi başına gelir 3500 dolara çıktı'' dedi. 
     Ayrıca Diyarbakır Lice ile Kars'ın Sarıkamış İlçesi'nde yarım kalan yatırımları tamamlayacağını anlatan Toprak, ''Sarıkamış ve Lice halkından özür diliyorum. Yatırımlarımız 3 yıl aksadı. Bundan ben sorumlu değilim. Bankama el koydular işlerim aksadı. Neticede at ölür meydan kalır, insan ölür eser kalır'' diye konuştu. 
     
</TEXT>
</DOC>
