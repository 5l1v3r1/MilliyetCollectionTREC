<DOC>
<DOCNO> 348552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko18.html </URL>
<DATE> 2005/06/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İtalyan bakan Lirete dönülmesi için referandum talep edeceğiz 
</HEADLINE>
<TEXT>

     İtalya Çalışma ve Sosyal Politikalar Bakanı Roberto Maroni, Kuzey Birliği Partisi KBP olarak İtalyan liretinin yeniden tedavüle girmesi için referanduma gidilmesini talep edeceklerini söyledi. 
     Maroni, La Repubblica gazetesinde yayımlanan demecinde, AB'nin ortak para birimi Avro'yu eleştiri yağmuruna tutarak, ''Avro, kaygıyla iflasını izlemekte olduğumuz Avrupa modelinin gayrimeşru çocuğudur. İtalyan liretine geri dönülmesi için referanduma gidilmesini isteyeceğiz'' dedi. 
     Roberto Maroni, KBP'nin 19 Haziran'daki kurultayında, Avro'nun yanı sıra liretin de tedavüle sokulmasını sağlama amacıyla bir referandum yapılması için imza kampanyası başlatacaklarını kaydetti. 
     Maroni, İtalya'da Avro'nun yanısıra liretin tekrar tedavüle sokulması gerektiği tezlerinin gerekçelerini şöyle özetledi 
     ''Avro, üç yıldan bu yana, ekonomik büyümedeki yavaşlama, rekabet gücünü yitirme, işsizlik olguları karşısında uygun bir yanıt teşkil edemediğini gösterdi. Bu, Avro'nun değil, tek para birimine geçişi sağlayan kişilerin suçu. Bu durumda, en azından geçici bir süre için, iki para biriminin de tedavülde olması daha iyi değil mi Bu konuda Avrupa'da en iyi örnek, kendi para birimini muhafaza ederek büyümesini ve geliştirmesini sürdürmekte olan İngiltere'dir.'' Maroni, KBP olarak AB Anayasası'nı onaylama işleminin durdurulmasından yana olduklarını belirtirken, ''önümüzdeki 16-17 Haziran'da toplanacak olan Avrupa Konseyi çerçevesinde, İtalyan hükümetinden AB Anayasası'nı onama işlemlerinin durdurulmasını isteyeceğiz. Olup bitenler karşısında, hiç kimsenin her iki gözünü de kapatabilmesi mümkün değil'' şeklinde konuştu. 
     AB Anayasası'nı 6 Nisan 2005'te parlamentoda onaylayan İtalya'da, KBP zaman zaman ayrılıkçı ve de Avrupa Birliği karşıtı söylemleri ile dikkati çeken bir parti olarak biliniyor. KBP, Türkiye'nin AB'ye alınması konusundaki muhalif çıkışlarıyla da dikkati çekiyor. 
     
</TEXT>
</DOC>
