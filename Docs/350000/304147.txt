<DOC>
<DOCNO> 304147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur34.html </URL>
<DATE> 2005/01/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kiliselerde ayin ve haç çıkarma töreni, iskelede MHP protestosu 
</HEADLINE>
<TEXT>

     Hıristiyan inancına göre Hz. İsa'nın doğumu ve vaftiz edilişinin 2005. yılı, İstanbul'daki bazı kiliselerde düzenlenen ayin ve denizden haç çıkarma törenleriyle kutlandı. 
     Fener Rum Patrikhanesi'nin kilisesinde gerçekleştirilen ayin, Patrik Bartholomeos yönetiminde saat 09.40'da başladı. Mumlar yakılarak duaların okunduğu ayine, Yunanistan'dan Yeni Demokrasi Partisi Genel Sekreteri Evangelos Meimarakis, Eski Meclis Başkanı Apostolos Kaklamanis ile Yunanistan'ın Ankara Büyükelçisi Michael Christides katıldı. 
     Yunanistan'dan yaklaşık 50 otobüsle geldikleri öğrenilen turistler ile Rum cemaatinden çok sayıda kişinin de katıldığı ayinin ardından, Hıristiyan inancına göre Hz. İsa'nın Ürdün Nehri'nde vaftiz edilişinin anısına ''kutsal haçın denize atılarak suların kutsanması'' törenine geçildi. 
     Patrik Bartholomeos, kilise görevlileri ve cemaat, dualar okuyarak Fener İskelesi'ne indi. 
     Dualar okuyan Bartholomeos, elindeki tahta haçı denize attı. Kıyıdaki teknede bekleyen 9 Rum genci, denize atlayarak, su üstündeki haçı alabilmek için birbirleriyle kıyasıya yarıştı. 
     Haç, geçen yıl da haça ilk ulaşan Yunanistan'ın İstanbul Başkonsolosu Aleksis Aleksandris'in şoförü Karlos Tarinas tarafından alındı. 
     Haçı öptükten sonra Bartholomeos'a veren Tarinas'a, Patrik de altın bir haç hediye etti. Bartholomeos, diğer Rum gençlere ise üzerinde imzası bulunan gümüş birer anahtarlık verdi. 
     Bartholomeos, törenin ardından yaptığı kısa açıklamada, Hz. İsa'nın vaftizi için biraraya geldiklerin belirterek, ''Umarım yeni yıl herkes için kutlu olur'' dedi. 
     Öte yandan, iskeleden tekrer Patrikhane'ye dönen Bartholomeos'un elindeki tahta haçı öpmek isteyenler oldu. Bu sırada Bartholomeos'un çevresinde, üzerinde ''polis'' yazısı olan yelekli güvenlik görevlilerinin bulunması dikkat çekti. 
     
     MHP'DEN PROTESTO 

     Bu arada, tören öncesi Fener İskelesi yakınında toplanan MHP'li bir grup, protesto gösterisi düzenledi. 
     Grup adına açıklama yapan MHP İstanbul İl Başkan Yardımcısı Cafer Yaylan, her yıl ocak ayının altısında yapılan ''Haç atma'' töreninin, ''Haçın düştüğü yer bizim'' anlamına geldiğini ileri sürdü. 
     ''Fener Rum Patriği Bartholomeos'un laikliğe aykırı hareket ettiğini'' öne süren Yaylan, ''TCK'ya göre, 'dinsel törenlerin açık alanda değil, kapalı mekanlarda ibadethanelerde yapıldığının' belirtildiğini'' ifade ederek, şu görüşleri savundu 
     ''Dinsel kisvelerle kimse sokaklarda dolaşamaz. Daha önce İstanbul'da, başta Fatih ilçesi olmak üzere başında sarık, üzerinde çarşaf var diye insanların gözaltına alınıp ifade verdiği düşünülürse, Müslümanlar'a gösterilmeyen hoşgörü bu insanlara niçin gösteriliyor Çifte standardın altından kimse kalkamaz. 
     Her yıl yapılan bu törenin televizyon ekranlarından haber değeri niteliğinde verilmesiyle, misyonerlik güç kazanmaktadır. Türk medyasını bu konuda duyarlı olmaya çağırıyoruz.'' Yaylan, ''Hükümet'in, patriğin 'ekümenik' sıfatıyla ABD'nin Ankara Büyükelçiliği'ne çağırılmasına tepki göstermesinin kendilerini de memnun ettiğini'' sözlerine ekledi. 
     Açıklamanın ardından teknelere binen MHP'liler, ellerindeki Türk ve parti bayraklarıyla denize açıldı. 
     Haçın atılacağı alanın açığında dolaşan ve sloganlar atan partililer, Deniz Polisi'nin uyarıları sonucu tekrar sahile çıktılar. 
     Gruptakilerin, olay yerinden araçlarıyla ayrılırken yüksek sesle Mehter Marşı çalmaları dikkat çekti. 
     
     YEŞİLKÖY'DEKİ TÖREN 

     Öte yandan, Yeşilköy Ayastefanos Kilisesi'nde de düzenlenen ayinin ardından denize haç atma töreni yapıldı. 
     Tarabya Metropoliti Derkon Constantin'in elindeki haçı denize atmasının ardından gençler, kıyasıya yarıştı. Denizden haçı alan Hristo Benlisoy, daha sonra bunu Constantin'e teslim etti. 

     
</TEXT>
</DOC>
