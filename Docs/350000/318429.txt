<DOC>
<DOCNO> 318429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yasam/axyas01.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğurduğuna pişman ettiler 
</HEADLINE>
<TEXT>


Yıldız T., doğum yaptıktan sonra cinsel ilişkiye giremedi. Doktora gidince, cinsel organının 'tamamen dikildiğini' öğrendi 

ESRA ALUS İstanbul 

Evliliklerinin 5. yılında çocuk sahibi olan Yıldız 25 ve Murat T. 30 çifti, çok ilginç bir davanın kahramanları oldu. 
Burak adında bir erkek çocuk sahibi olan çift, doğumdan birkaç ay sonra cinsel ilişkiye girmek isteyince başarılı olamadı. Muayeneye giden çift, Yıldız T.'nin vajinasının tamamen dikildiğini öğrendi. Bunun üzerine Yıldız T. cinsel hayatının bittiği gerekçesiyle Sağlık Bakanlığı'na 100 bin YTL'lik tazminat davası açarken, Süleymaniye Doğumevi görevlileri hakkında da İstanbul Cumhuriyet Başsavcılığı'na suç duyurusunda bulundu. 

İtiraz etti 
Soruşturma üzerine görüşü sorulan Haseki Eğitim ve Araştırma Hastanesi Kadın Hastalıkları ve Doğum Klinik Şefi Dr. Ahmet Çetin, raporunda, olayın nadir bir komplikasyon olduğu ve doğumu yöneten doktorların ihmali ve kusuru bulunmadığını belirtince, valilik, soruşturma izni vermedi. Buna rağmen Yıldız T. 10 günlük yasal süre içinde Bölge İdare Mahkemesi'ne başvurup itirazda bulundu. İtirazı haklı bulununca soruşturma başlatıldı. 

</TEXT>
</DOC>
