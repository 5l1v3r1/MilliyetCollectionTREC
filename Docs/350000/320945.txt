<DOC>
<DOCNO> 320945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/spor/ykocaomer.html </URL>
<DATE> 2005/03/05/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Ayağa Kalk... Sesini Yükselt 
</HEADLINE>
<TEXT>



Geçtiğimiz yıl sonbaharda oynanan İspanya - Fransa milli maçından önce İspanyol Milli Takımı'nın Antrenörü Luis Aragenes, Arsenal'de oynayan savunma oyuncusu Joze Ryes'i yanına çağırarak şöyle dedi "Şu pislik zenciye ondan daha iyi olduğunu göster." Kastettiği yine Arsenal'de oynayan Fransız Thierry Henry idi. Maç sırasında da Fransızlar'ın siyahi oyuncularının ayağına top geldiğinde stattan maymun sesleri yükseliyordu. Daha sonra yanlış anlaşıldığını belirten Aragenes, "Oyuncumu motive etmek istedim" demişti. Bu nasıl motive etmekse 
Bunun üzerine Henry, sponsoru olan Nike firması ile görüşmelere başladı. Ve 5 Şubat'tan itibaren tüm Avrupa ülkelerinde "Ayağa Kalk... Sesini Yükselt" kampanyası başladı. Bir siyah, bir de beyaz lastik banttan oluşan ve üzerinde yukarıdaki sözler yazan bilezikleri insanlar taşıyarak, ırkçılığa karşı olduklarını göstermeye başladılar. Tüm Avrupa'da 2 Euro'ya satılan bu bileziklerin geliri ırkçılıkla mücadele edecek vakıflara bırakılıyor. Özellikle Nike'ın sponsorluğunu yaptığı siyahi futbolcular, üzerinde "Futbolda ve gördüğün her yerde ırkçılığı kov" gibi sözler yazan posterlerle fotoğraf çektirdiler. 

Bilinç yayılıyor 
Şubat sonlarında Frankfurt'tan İstanbul'a uçarken, yemek servisimi yapan hostes kolumdaki bileziği görünce "Sizi kutlarım" dedi. Baktığımda kendisi de aynı lastik bileziği taşıyordu. "Ben de sizi kutlarım" dedim. Bu bilinç sporcular, sporseverler arasında süratle yayılmaya başlıyor. 
Ülkemizde siyahi insanlara karşı bir ırkçılık söz konusu değil. Ama özellikle Almanya, Avusturya, Fransa ve diğer Avrupa ülkelerinde yaşayan Türk vatandaşları her an ırkçılık tehlikesi ile karşı karşıya. Yaşanan olaylar, Neo Naziler'in çeşitli ülkelerdeki saldırıları hepimizce malum. Bu bakımdan Türkiye'deki kulüplerimizin, hem de Avrupa Birliği'ne aday olduğumuz şu günlerde, diğer ülkelerin halklarıyla da dayanışmayı sağlamak bakımından bu kampanyaya katılmaları herhalde çok anlamlı olacaktır. Bilmiyorum Nike firması bu bilezikleri getirip Türkiye'de satışa sunacak mı Dünyanın globalleştiği, insanların birbiriyle kaynaşmak için bu kadar çaba gösterdiği bir ortamda, Türk futbolseverleri olarak bizim de bu konuda üzerimize düşeni yapmamız belki de ortak bir noktada tüm futbolseverlerin birleşmesi, tribünlerde de birbirimize daha hoşgörülü davranmamızı sağlayacaktır. 



</TEXT>
</DOC>
