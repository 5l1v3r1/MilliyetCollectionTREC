<DOC>
<DOCNO> 305892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur28.html </URL>
<DATE> 2005/01/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ürküten rapor Üç Türk erkeğinden biri eşine şiddet uyguluyor 
</HEADLINE>
<TEXT>

     Türk kadınının ekonomik sıkıntılardan cinsel tacize, fiziksel şiddetten medyada işlenişine kadar sorunları New York'ta masaya yatırılacak. Sivil toplum örgütlerinin Birleşmiş Milletler BM Kadınlara Karşı Her Türlü Ayrımcılığın Önlenmesi Sözleşmesi CEDAW çerçevesinde hazırladığı ''gölge rapor'', 20 Ocak'ta ABD'de BM yetkililerine sunulacak. 
     CEDAW Türkiye Komitesi'nin temsilcileri, New York'a hareketlerinden önce Uçan Süpürge'de gölge raporu basına açıkladı. Toplantıya CHP Adana Milletvekili Gaye Erbatur ile AK Parti Milletvekili Mahfuz Güler de katıldı. 
     Uçan Süpürge Koordinatörü Halime Güner, Türkiye'nin 81 ilinden 4 kadının katıldığı toplantılarda dile getirilen sorun ve beklentilerin yer aldığı CEDAW Türkiye Gölge Raporu'nun hazırlandığını söyledi. 
     Raporda ''yasalar ve kanun önünde eşitlik ilkesi'', ''siyaset ve karar mekanizmaları'', ''ekonomi, çalışma hayatı ve yoksulluk'', ''kadına yönelik şiddet'', ''evlilik, aile ilişkileri, geleneksel roller'', ''eğitim'', ''medya'', ''kadın sağlığı'' başlıklarının bulunduğunu belirten Güner, bu başlıklar altında Türk kadınının sorunlarının kaleme alındığını kaydetti. 
     Türkiye'de kadınların bu alanlarda yaşadığı büyük sorunlarının bulunduğunu ifade eden Güner, raporun Cumhurbaşkanlığı'ndan Başbakanlık'a, bakanlıklardan tüm sivil toplum örgütlerine kadar her yere iletileceğini bildirdi. Güner, ''Türkiye kadın hakları açısından 119 ülke arasında 103. sırada yer alıyor. Haritada yeri bile zor bulunan ülkelerle Türkiye aynı sıralarda bulunuyor'' dedi. 
     
     ''TÜRKİYE ÜÇÜNCÜ LİGDEN BİRİNCİ LİGE ÇIKSIN'' 
     Toplantıda konuşan AK Parti Bingöl Milletvekili Güler, TBMM'de kadın-erkek eşitliğine yönelik çalışmalarda bulunan ve ''CEDAW Şampiyonları'' olarak nitelendirilen grupta yer aldığını hatırlattı. 
     Kadınların büyük sorunlar yaşadığı bir ilde yetiştiğini dile getiren Güler, ''Ben bu sorunların içinde yaşayarak geldim. Şimdi bu sorunların aşılması için Meclis'te gayret sarfediyoruz. Ümit ediyorum ki, Türkiye artık bu konuda üçüncü ligden kurtulup birinci lige çıksın'' diye konuştu. 
     CHP Adana Milletvekili Erbatur da, şu anda 6 milletvekilinin TBMM'de kadın-erkek eşitliği için çalışmalar sürdürdüğünü, bu sayının gelecek ay ikiye katlanacağını söyledi. Erbatur, ''Bu raporda çığlıklar atılan, haykırılan talepler ülkemizdeki kadınların genel talepleridir'' dedi. 
     
     CEDAW TÜRKİYE GÖLGE RAPORU 
     Toplantıda CEDAW Türkiye Gölge Raporu'nda yer alan bazı başlıklar şöyle özetlendi 
     -Türkiye'deki kadınların önündeki en önemli engellerden biri siyasal partilerin egemen erkek yapısıdır. 
     -Kamu yönetiminde görev yapan personelin dörtte biri kadın olmasına rağmen yönetim düzeyinde kadın sayısı çok düşüktür. Türkiye'de şu anda tek bir kadın vali yoktur. 
     -12 milyonu aşkın ev kadını işgücünün tamamen dışında sayılmaktadır. 
     -Erkeklerin yüzde 34'ü eşlerine fiziksel şiddet uyguladığını söylemiştir. Kadın kuruluşlarının yaptığı araştırmalar da sözel şiddet dahil olmak üzere evli kadınların hayatı boyunca en az bir kez şiddete uğramışlık oranının yüzde 97'ye kadar yükseldiğini göstermiştir. 
     -Basına yansıyan namus cinayetinden ölen kadın sayısı son yıllarda artmış ve 2000-2004 döneminde toplam 54'e ulaşmıştır. 
     -Kadına yönelik şiddetin kaynağı kadın-erkek eşitsizliğinde yatmaktadır. Erkek kadını malı gibi görmekte, alabilmekte, satabilmekte, rehin bırakabilmekte, öldürmekte, ölmeye ikna edebilmekte, hatta zorlamaktadır. Türkiye'de kadına karşı şiddetle mücadele ulusal eylem planı oluşturulmasını istiyoruz. 
     -Ensestin suç olarak tanımlanmasını istiyoruz. 
     -Doğu ve Güneydoğu'da kadının isteğinin hiç önemsenmediği berdel, beşik kertmesi, başlık paralı evlilik, kan bedeli evliliği, kuma evliliği, kayın evliliği ve akraba evliliği gibi evlilik türleri vardır. 
     -Kadınların yüksek öğrenimde okullaşma oranı yüzde 29.7 iken erkeklerinki yüzde 39.9'dur. 
     -Kliplerde kadın imajı seks objesi olarak kullanılmaktadır. 
     -Oynayan, kavga eden, Semra Hanım'ı tartışan kadınların bulunduğu programlar yapılması acı veriyor. 
     
</TEXT>
</DOC>
