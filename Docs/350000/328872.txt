<DOC>
<DOCNO> 328872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun44.html </URL>
<DATE> 2005/03/31/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Vatikan'dan Ağca'ya yalancılık suçlaması 
</HEADLINE>
<TEXT>

     Mehmet Ali Ağca'nın La Repubblica gazetesinde bugün yayınlanan sözleri, Vatikan'ın tepkisine neden oldu. 
     Kardinal Roberto Tucci, 13 Mayıs 1983'te Papa İkinci Jean Paul'ü hedef alan suikast girişiminde Vatikan'ın da sorumlu olduğunu ileri süren Ağca'yı yalancılıkla suçladı. 
     Kardinal Tucci, Vatikan Radyosu'na yaptığı açıklamada, ''Ortada büyük bir yalan var. Ağca, gerçeği açıklamaktan ziyade, sürekli hedef şaşırtan biridir. Onun sözlerine son derece kuşkuyla yaklaşılmalı'' dedi. 
     Ağca'nın profesyonel bir katil olduğunu belirten Tucci, şu görüşleri savundu 
     ''Ali, profesyonel bir katildir. Bu, Papa suikastını onun planlamadığının, bu işi ona başka birilerinin havale ettiğinin göstergesidir. Bugün Doğu Almanya'nın gizli servisi STASI'nin konuya ilişkin belgelerinin ortaya çıkmasının bu kuşkuyu daha da güçlendirdiği inancındayım. Görüldüğü kadarıyla hedef şaşırtılması, kimsenin Bulgarlardan şüphelenmemesini temin etme amacıyla Bulgaristan'ın STASI'den yardım istemesi söz konusu. Bunu Sovyet yetkililerinin onaylayıp onaylamadıklarını anlamak hiç kuşkusuz ilginç bir gelişme olabilir. Suikast Bulgarlara ve 'Bozkurtlar'a havale edilmiş gibi görünüyor.'' Ağca'nın suikast girişiminin ardında eski Doğu Bloğu ülkelerinin bulunduğuna inandıklarını belirten Kardinal Tucci, ''Ali kullanılmış, STASI de dezenformasyon faaliyetleriyle suikastçı Ağca'nın ardında başkalarının olabileceğini düşünmeye çalışanlara karşı engeller oluşturmaya çabalamıştır'' dedi. 
     Kardinal Tucci, Papa İkinci Jean Paul'ün de aynı kanaatte olduğunu savunarak, şunları söyledi 
     ''Papa, bu konuda sürekli ketum davranmıştır. 'Memoria e identita' Bellek ve Kimlik adlı son eseri hariç, suikastın organizasyonu konusunda dahi asla doğrudan bir şey söylememiştir. Papa, Ali Ağca'nın silahıyla tehdit edilmesinin ardında bir komplo bulunduğu inancında. Şimdi, STASI belgelerinden ne gibi bilgiler çıkacağını beklemeliyiz. Kuşkular, Bulgarların, Sovyetler Birliği'nin KGB'sinin emirlerinin infazcısı oldukları yönündedir. Belgelerin bir an önce açıklanmasını ve belgelerde bulunacak bilgilerden haberdar olabilmeyi umuyoruz.'' Mehmet Ali Ağca, bugün La Repubblica'da yayımlanan bir söyleşide, ''Papa'ya düzenlenen suikast girişiminden Vatikan da sorumlu. Papazların ve kardinallerin yardımı olmadan bu işi yapamazdım. Şeytan Vatikan'ın içinde'' demişti. 
     
</TEXT>
</DOC>
