<DOC>
<DOCNO> 309169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko04.html </URL>
<DATE> 2005/01/25/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Konsolide bütçe toplam borç stoku 316.2 katrilyon lira geriledi 
</HEADLINE>
<TEXT>

     Konsolide bütçe toplam borç stoku, geçen yıl sonu itibariyle 316,2 katrilyon liraya geriledi. 
     Hazine Müsteşarlığı'nın Aralık 2004 sonu verilerine göre, konsolide bütçe toplam borç stoku, 2004 yılı Kasım ayı sonuna göre, 5.6 katrilyon lira azalış göstererek, 31 Aralık 2004 tarihi itibariyle 316.2 katrilyon liraya geriledi. Söz konusu tarihte dış borç stokundaki azalış 4.4 katrilyon lira, iç borç stokundaki azalış ise 1.2 katrilyon lira olarak gerçekleşti. 
     Toplam borç stokunun 185 katrilyon liralık kısmı Türk Lirası TL cinsinden, 121.8 katrilyon liralık kısmı döviz cinsinden ve geriye kalan 9.4 katrilyon liralık kısmı da dövize endeksli borçlardan oluşuyor. 
     Aralık 2004 sonu itibariyle toplam borç stokunun yüzde 44.6'sı piyasaya, yüzde 26.4'ü kamu kesimine olan iç borçlardan oluşurken, dış borçların ağırlığı yüzde 29 olarak gerçekleşti. 
     
     KONSOLİDE BÜTÇE DIŞ BORÇ STOKUNDAKİ GELİŞMELER 
     Açıklamaya göre, 2004 yılı Aralık ayı sonunda dış borç stoku, 68.4 milyar dolar tutarında gerçekleşti. 
     Aralık ayı içinde yaklaşık 361.5 milyon dolar tutarında dış borç kullanımı ve 372.1 milyon dolar tutarında dış borç anapara ödemesi gerçekleşirken, dönem içinde 10.6 milyon dolar net ödeme yapıldı. 
     Söz konusu ay içinde dolar cinsinden ifade edilen dış borç stokunda, doların özellikle EUR ve SDR karşısında değer kaybetmesinden dolayı, çapraz kur hareketleri sonucunda 635.9 milyon dolar tutarında bir artış meydana geldi. 
     
     KONSOLİDE BÜTÇE İÇ BORÇ STOKUNDAKİ GELİŞMELER 
     2004 yılı sonu iç borç stoku 224.5 katrilyon lira olarak gerçekleşti. 
     Aralık ayı içinde toplam 10.9 katrilyon liralık anapara ödemesine karşılık, 12.3 katrilyon lira borçlanma oldu. İlgili dönemde TL'nin dolar karşısında değer kazanmasından dolayı iç borç stoku toplam net 2.7 katrilyon lira azaldı. 
     Yine bu ay içinde nakit imkanı sağlayan senetlere ilişkin net 4.5 katrilyon lira borçlanma oldu. Söz konusu dönemde TL'nin dolar karşısında değer kazanmasından dolayı döviz cinsi ve dövize endeksli nakit imkanı sağlayan senetlere ilişkin net 2.4 katrilyon lira azalış ile birlikte nakit imkanı sağlayan senetlere ait borç stoku toplam net 2.2 katrilyon lira artış gösterdi. 
     Aralık ayında özel tertip senetlere ilişkin net 3.1 katrilyon lira ödeme yapıldı. Bu dönemde TL'nin dolar karşısında değer kazanması nedeniyle döviz cinsi ve dövize endeksli özel tertip senetlere ilişkin net 307.2 trilyon lira tutarında azalışla birlikte özel tertip senetlere ait borç stoku, toplam net 3.4 katrilyon lira azaldı. 
     
</TEXT>
</DOC>
