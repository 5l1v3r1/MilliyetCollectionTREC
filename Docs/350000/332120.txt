<DOC>
<DOCNO> 332120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun14.html </URL>
<DATE> 2005/04/11/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İsrail birlikleri Nablus'a girdi... 
</HEADLINE>
<TEXT>

     İsrail birliklerinin bu sabah Batı Şeria'daki Nablus kentine girdiği bildirildi. 
     Görgü tanıkları, aranmakta olan Filistinli eylemcileri yakalama amacını taşıyan İsrail askerlerinin, bir saldırı helikopteri desteğindeki 15 ciple kente girdikleri ve birçok binanın etrafını sararak içeridekilere dışarı çıkmaları çağrısında bulunduklarını belirtti. 
     Tanıklar, Filistinli gençlerin askerlere taş attıkları askerlerin de bunun üzerine havaya uyarı ateşi açtıklarını anlattılar. 
     Bu arada, İsrail askeri sözcüsü, Nablus'taki operasyonun ''rutin bir operasyon'' olduğunu kaydetti. 
     Sözcü, ayrıca bu bölgedeki bir kontrol noktasını kaldırdıklarını ve yerine manyetik kimlik kartlarıyla geçiş yapılabilen bir elektronik denetleme sistemi yerleştirdiklerini belirtti. 
     
</TEXT>
</DOC>
