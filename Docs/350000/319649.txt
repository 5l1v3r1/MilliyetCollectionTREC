<DOC>
<DOCNO> 319649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy29.html </URL>
<DATE> 2005/03/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Şike Komisyonu üyesinden İstanbulspor'a teşvik iddiası... 
</HEADLINE>
<TEXT>

     Altay Kulübü Başkanı Erdinç Altınyeleklioğlu ve beraberindeki yöneticiler, TBMM'de, CHP grup Başkanvekili Kemal Anadol ve CHP'li İzmir milletvekilleri ile görüştü. 
     Kulüp başkanı Altınyeleklioğlu, 91 yıllık bir çınar olan Altay'ın, 2 yıl önce ''haksızlığa uğrayarak küme düşürüldüğünü'' ve bugün TBMM gündemine getirilen şike ve teşvik konusunun özellikle Altay açısından büyük önem taşıdığını söyledi. 
     Türk sporunda şiddet, şike, rüşvet ve haksız rekabet iddialarının araştırılarak, alınması gereken önlemlerin belirlenmesi amacıyla kurulan TBMM Araştırma Komisyonu'nun alacağı kararın, kendileri için önem taşıdığını ve hazırladıkları rapora ilişkin özet bilgileri Komisyon Başkan Yardımcısı CHP İzmir Milletvekili Ahmet Ersin'e ilettiklerini belirten Altınyeleklioğlu, bu konuda tüm İzmirli milletvekillerinden destek beklediklerini ifade etti. 
     Komisyon kararından sonra Altay'a ilişkin yeni düzenleme yapılıp yapılmayacağı konusunda bir öngörüsü olmadığını belirten Altınyeleklioğlu, ''Nasıl olur bilemem, ancak bizim amacımız hukuk açısından haklılığımızın kanıtlanmasıdır. Onu da komisyon kararı belirleyecektir. Altay'a yapılanları kimse unutmadı'' dedi. 
     CHP Grup Başkanvekili ve İzmir Milletvekili Kemal Anadol ise CHP olarak konuya, ''haksızlığın yapıldığı'' 2 yıl öncesinden sahip çıktıklarını ve Altay'ya yapılan bu yanlışlığın giderilmesi için sorunu TBMM gündemine taşıdıklarını belirtti. Anadol, ''İktidar, konu ancak kamuoyuna malolunca ve aradan 2 yıl geçince komisyon kurma kararı aldı. Bu komisyonda Altay'a yapılan haksızlık tespit ve tescil edilmelidir'' diye konuştu. 
     
     ''MADDİ KAYNAK SAĞLANDI 
     CHP İzmir Milletvekili ve komisyon üyesi Ahmet Ersin, Altay ile ilgili dosyanın komisyonda görüşüldüğünü ifade ederek, şunları söyledi 
     ''İstanbulspor-Altay ve Diyarbakırspor-Elazığ maçları ile ilgili bilgi ve iddiaları görüştük. İstanbulspor-Altay maçından sonra İstanbulsporlu oyunculara, kendi takımları dışında maddi kaynak sağlandığı tespit edilmiştir. 
     Diyarbakırspor-Elazığspor maçı ile ilgili olarak da sadece kulüp başkanları ile görüşülmüş, futbolcular ile görüşülmemiştir. Futbolcuların o dönemki banka kayıtlarının incelenmesi gerekir. Ancak şu bir gerçek ki Altay, 2002-2003 sezonunda resmen infaz edilmiştir. Bu konuda maçın hakemi Ali Aydın'ı dinledik. Vicdanen rahat olup olmadığını sorduğumuzda, kendisini maça konsantre ettiğini ve olağandışı bir şey farketmediğini söyledi. Aydın, bir futbolcunun 60-70 metre top sürdükten sonra hiçbir müdahaleye maruz kalmadan gol atması konusundaki sorumuzu ise yanıtlamadı.'' Ahmet Ersin, Tahkim Kurulu kararının son karar olduğunu, konunun Avrupa İnsan Hakları Mahkemesi'ne taşınabileceğini sözlerine ekledi. 
     
</TEXT>
</DOC>
