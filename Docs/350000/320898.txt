<DOC>
<DOCNO> 320898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/ekonomi/eko01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, Avrupa'nın kaplanı olabilir...' 
</HEADLINE>
<TEXT>


Dünya Bankası Türkiye Temsilcisi Vorkink, 'Türkiye rekabet alanında dönüşümü sağlarsa Avrupa'nın kaplanı olabilir' dedi 

ANKARA Milliyet 

Başbakan Yardımcısı Abdüllatif Şener, himayeler ve içe kapanmalarla dünya ile rekabet edilemeyeceğini söyledi. Dünya Bankası Türkiye Temsilcisi Andrew Vorkink ise Türkiye'nin rekabet alanında dönüşümü sağlayabilmesi halinde küresel bir rekabetçi güç ve Avrupa'nın kaplanı olabileceğini belirtti. 
Şener, "Rekabet Politikası ve Türkiye'de Yatırım Ortamının İyileştirilmesi, Sektörel, Kurumsal ve Hukuki Çerçeve" konulu toplantının açılışında yaptığı konuşmada, dünyada herşeyin hızla değiştiğini kaydederek, "Himayelerle, korunmalarla, içe kapanmalarla dünyadaki yarışta devam etmenin mümkün olmadığı anlaşıldı" dedi. İnsanların ve sermayenin sınır tanımadığı bir ortamda, rekabet üstünlüğü sağlamaktan başka çıkar yol görülmediğini ifade eden Şener, sermayenin 15 saniyede yerkürede beş tur dolaştığını ve kendine en k rlı yerde durduğunu anlattı. Şener şunları söyledi 
"Böylesine baş döndürücü bir rekabet ortamında avantajı yakalayan güçlenir, avantajı kaybeden geriye düşer. Mutlaka dünya ile rekabet eden bir ülke konumunda olmak zorundayız. Ben, varolacağım diyen işadamları da, dünya ile rekabet etmeli. Kendi mahallesindeki bir fabrika, dünyanın diğer ucundaki bir fabrikadan daha ucuz ve kaliteli mal üretemiyorsa bulunduğu mahalleye dahi satış yapma şansını kaybetmiştir." 

'Başarılısınız' 
Vorkink ise Türkiye'nin rekabet, idari ve düzenleyici politikalar konusunda önemli adımlar attığını, bunun yatırım ortamının gelişmesine olanak sağladığını söyledi. Vorkink, "Şüphesiz Türkiye bu objektifleri başararak ve dönüşümü sağlayarak küresel rekabetçi bir güç ve Avrupa'nın kaplanı olabilir" dedi. Vorkink, Ekonomik İşbirliği ve Çalışma Teşkilatı'nın OECD son çalışmasında, Rekabet Kurumu'nun, Türkiye'nin en etkin ve en iyi yönetim gösteren kurumlarından biri olduğunun vurgulandığını, Dünya Bankası'nın bu görüşüne tümüyle katıldığını söyledi. Vorkink, İtalya'da 13 gün, Polonya'da 31 gün ve İspanya'da 108 gün olan yeni bir ticari işe başlama süresinin Türkiye'de 9 gün olduğunu kaydetti. 
Avrupa Komisyonu Türkiye Temsilciliği Birinci Yardımcısı Ulrike Hauer de rekabet konusunun, Türkiye ile AB arasında ekimde başlayacak tam üyelik görüşmeleri sırasında gündeme geleceğini bildirdi. Devlet yardımlarının daha saydam bir şekilde yapılmasının önemine değinen Hauer, hükümetin özelleştirme konusunda rekabeti en yüksek düzeyde tutacak yöntemler geliştirmesi gerektiğini anlattı. 

'Fair - play istiyoruz' Rekabet Kurumu Başkanı Mustafa Parlak rekabet mevzuatına aykırı piyasa aksaklıklarının, yatırımcıyı gelmekten, doğrudan vazgeçiren önemli bir güvensizlik kaynağı olduğunu belirtti. Parlak, "Devlet yardımlarının denetimi piyasada eşit ve adil rekabet koşullarının sağlanması açısından son derece önemelidir. Devlet yardımları, teşebbüsler arasında ayrım yapılarak, rekabeti sınırlayacak şekilde verilmemeli" dedi. TOBB Başkanı Rifat Hisarcıklıoğlu da reel sektör olarak ülke iş ortamında "fair - play" istediklerini vurgularken, "Yani adil rekabet ortamını talep ediyoruz" diye konuştu. 


</TEXT>
</DOC>
