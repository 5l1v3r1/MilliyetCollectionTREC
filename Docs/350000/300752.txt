<DOC>
<DOCNO> 300752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/ekonomi/eko03.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası ve Garanti POS'ları birleştirdi 
</HEADLINE>
<TEXT>


EKONOMİ SERVİSİ 

İş Bankası ve Garanti Bankası, kredi kartıyla ödeme alan işyerlerinin yararlandığı POS cihazlarını 'ortak' kullanma kararı aldı. İki bankanın aldığı kararla mağazalarda bulunan POS cihazlarının sayısının azaltılması, bu sayede operasyon maliyetlerinden iki yılda yaklaşık 5 milyon dolar tasarruf edilmesi hedefleniyor. 
İş Bankası ve Garanti, Türkiye'de öncelikle 10 bin satış noktasındaki POS'larını ortak kullanmaya başlayacak. Ortak POS sayısı birkaç yıl içerisinde 20 bine çıkarılarak, mağaza ya da kasa başına düşen POS adedi ciddi oranda azaltılacak. 
Kartlı ödemede 2006'da yeni standarda geçileceğinden, kredi kartlarında çip teknolojisi kullanmayan bankaların önemli yatırımlar yapması gerekecek. Tüm bankaların ortak POS kullanmaya başlaması durumunda, parasal karşılığı yaklaşık 100 milyon dolar olan yatırımın yarısından tasarruf edilebileceği tahmin ediliyor. 
İş Bankası Genel Müdürü Ersin Özince, "Bu projenin yeni işbirliklerine örnek olacağına inanıyorum" dedi. Garanti Bankası Genel Müdürü Ergun Özen de Özince'nin Türkiye Bankalar Birliği Başkanlığı'nı yürüttüğü bir dönemde başlayan bu girişimin kısa sürede sektör genelinde yaygınlaşacağına inandığını bildirdi. 

BKM de çalışıyor 
Benzer bir projenin Bankalararası Kart Merkezi BKM bünyesinde de başlatıldığını belirten Garanti Ödeme Sistemleri Genel Müdürü ve BKM Yönetim Kurulu Üyesi Mehmet Sezgin ise "BKM ağında yer alan farklı taksit programlarının, ocak itibariyle ortak POS terminali üzerinden yürütülmesi ve 2005'in POS'ta bir rasyonalizasyon yılı olması bekleniyor" dedi. 


</TEXT>
</DOC>
