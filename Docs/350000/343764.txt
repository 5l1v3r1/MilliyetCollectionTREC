<DOC>
<DOCNO> 343764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur17.html </URL>
<DATE> 2005/05/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Para vermeyen eşinin dedesini tabancayla vurdu 
</HEADLINE>
<TEXT>

     Orhan UZUN DHA 

      İZMİT'te uzun süredir işsiz olan 27 yaşındaki Ramis Kahraman, eşinin dedesi 73 yaşındaki Hakkı Tanrıverdi'yi istediği parayı vermediği gerekçesiyle tabancayla öldürdü. 
     Almanya’da emekli olduktan sonra eşiyle birlikte Türkiye'ye dönüş yapan Hakkı Tanrıverdi, İzmit'in Mehmetalipaşa semtine yerleşti. 
     Bu arada Hakkı Tanrıverdi’nin torunu Fatma Kahraman ile yaklaşık iki yıl önce evlenen Ramis Kahraman, aramalara rağmen iş bulamadı. 6 ay önce bir çocukları dünyaya gelen Kahraman çifti geçim sıkıntısı çekince yakınlarından yardım istemeye başladı. İddiaya göre Ramis Kahraman, dün akşam eşinin dedesi Hakkı Tanrıverdi’nin evine giderek para istedi. 
     Bu yüzden çıkan tartışma bir anda kavgaya dönüştü. Sinirlerine hakim olamayan Ramis Kahraman üzerinde taşıdığı ruhsatsız tabancayla Hakkı Tanrıverdi’ye bir el ateş edip kaçtı. Başından yaralanan Tanrıverdi olay yerine çağrılan ambulansla Kocaeli Devlet Hastanesi'ne kaldırıldı, ancak yapılan müdahelelere rağmen kurtarılamadı. 
     Daha önce de çeşitli suçlardan poliste kaydı bulunduğu belirtilen katil zanlısı Ramis Kahraman'ın yakalanması için araştırmalar sürüyor. 
     
</TEXT>
</DOC>
