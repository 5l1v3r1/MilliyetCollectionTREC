<DOC>
<DOCNO> 345028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko35.html </URL>
<DATE> 2005/05/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hazine yarın iki ihale düzenleyecek... 
</HEADLINE>
<TEXT>

     Hazine Müsteşarlığı, yarın biri 182 gün vadeli hazine bonosu, diğeri de 609 gün vadeli devlet tahvili olmak üzere, iki ihale birden yapacak. 
     Hazine yarın, ihraç tarihi 25 Mayıs Çarşamba günü olan ve 23 Kasım 2005 itfa tarihli, 182 gün vadeli Yeni Türk Lirası YTL cinsinden 
     iskontolu hazine bonosu ihalesi düzenleyecek. Söz konusu bono, "TRB231105T13" tanımlı senedin yeniden ihracı olacak. Hazine aynı gün, yine Çarşamba günü valörlü ve 24 Ocak 2007 itfa tarihli olmak üzere, 609 gün vadeli YTL cinsinden iskontolu devlet tahvili ihalesi de yapacak. Hazine bu hafta Mayıs ayının en büyük iç borç ödemesini gerçekleştirecek. Hazine, 5 milyar 926 milyon YTL’si piyasaya olmak üzere toplam 6 milyar 317 milyon YTL iç borç ödemesi yapacak. Bu çerçevede Hazine’nin, 25 Mayıs tarihinde 5 milyar 921 milyon YTL’si piyasaya, 391 milyon YTL’si kamu kurumlarına yapılan satışların geri ödemesi ve tamamı YTL cinsinden olmak üzere 6 milyar 312 milyon YTL ödemesi bulunuyor. Hazine, 26 Mayıs tarihinde de tamamı piyasaya ve döviz cinsinden olmak üzere 5 milyon YTL ödeme yapacak. Hazine’nin, Mayıs ayında 11 milyar 627 milyon YTL’si piyasaya olmak üzere toplam 14 milyar 69 milyon YTL ödemesi bulunuyor. 
     
</TEXT>
</DOC>
