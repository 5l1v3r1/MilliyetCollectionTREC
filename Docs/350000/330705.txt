<DOC>
<DOCNO> 330705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko04.html </URL>
<DATE> 2005/04/06/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Borsa IMF, petrol ve doları izleyecek 
</HEADLINE>
<TEXT>

     Dün ikinci seansın sonlarına doğru artam bir alım dalgasıyla 25 bin 700 sınırına kadar yükselen borsada bugün IMF temasları ile dolar ve petrol piyasasındaki hareketler takip edilecek. 
     Öte yandan FED Başkanı Greenspan'ın dün yaptığı konuşmadan da piyasaları direk olarak etkileyebilecek bi sonuç çıkmadı. 
     Borsada 25 bin 300-500 desteğinin önemini koruduğuna işaret eden uzmanlar, bu seviyenin üzerinde kalındığı sürece 26 bin 400 direncinin hedefleneceğini aktarıyorlar. Borsanın 25 bin 300 altına gelmesi halinde ise satışların artabileceğine dikkat çekiliyor. 
     
     Gözler Greenspan'da 
     Son dönemde yurtdışına bağlı hareket eden İMKB'de bu akşam FED Başkanı Greenspan'ın yapacağı konuşma beklenecek. Greenspan'in dün San Antonio'da petrol rafinelerinin düzenlediği bir konferansa uydu aracılığıyla katılarak yaptığı konuşmada faiz ve dolarla ilgili ipuçlarına rastlanmazken, gözler bugünkü konuşmasına çevrildi. 
     ABD'deki faiz politikasının sadece İMKB'de değil tüm borsalarda etkili olacağına dikkat çeken uzmanlar, ABD'nin agresif faiz artırma ihtimalinin borsaları rahatsız edeceğini, doların da yükselmesine neden olacağını belirtiyorlar. 
     
     Petrol ve IMF de izlenecek 
     Bugün için petrol fiyatlarının da izleneceğini aktaran uzmanlara göre, petrolün yönünü tekrar 58 dolara çevirmesi piyasaları olumsuz etkileyecek. Öte yandan piyasalarda Türkiye'de temaslarını sürdüren IMF heyeti de yakından izlenecek. 
     
</TEXT>
</DOC>
