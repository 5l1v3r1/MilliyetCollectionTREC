<DOC>
<DOCNO> 332402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo08.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkmaar final yolunda 
</HEADLINE>
<TEXT>


UEFA Kupası'nın iç sahada en başarılı takımlarından olan Villarreal'i ilk maçta evinde yenen AZ Alkmaar bu kez de favori. Diego Forlan'ın UEFA'da oynayamaması Villarreal'in hücum gücünü olumsuz etkiliyor 


Eeredivisie'de geçtiğimiz hafta Feyenoord'a 4-2 kaybederek şampiyonluk iddiasından uzaklaşan AZ Alkmaar, bu haftayı da Ajax karşısında aynı skorla mağlubiyetle kapatınca tekrar UEFA Kupası'na konsantre oldu. Martin Meerdink'in sezonu kapadığı AZ Alkmaar'ın en büyük kozları yine ilk maçın skorerleri Danny Landzaat ve Nelisse olacak. Erken gol Hollanda ekibini farka götürebilir. Gollü bir maç muhtemel. 

Sporting evinde farklı 
2005 Uefa Kupası finalinin Estadio Jose Alvelade'ye verilmesiyle ekstra bir motivasyon kazanan Sporting Lizbon, hem ligde hem de UEFA Kupası'nda zafer kazanarak unutulmaz bir sezona imza atmak istiyor. UEFA Kupası 18 Mayıs'ta Lizbon'da kalırsa, Yeşil-Beyazlılar, Avrupa kupaları tarihinde kendi evinde kupayı kaldıran beşinci takım olacak. 
Hazırlık maçında 1-0 mağlup ettiği rakibiyle, 2. tur grup karşılaşmasında 1-1 berabere kalan Sporting, çeyrek final ilk maçında Shearer'ın golüyle mağlup oldu. Ama Portekiz'deki rövanşta avantajlı görünüyorlar. Newcastle'da üst üste gelen problemler, ligde Tottenham'a da boyun eğilmesiyle devam ediyor. Hareketli ve futbolun güzellikleriyle dolu olmasını beklediğimiz akşamın favorisi Sporting. 

Austria Wien klasiği 
Son iki turda evinde oynadığı maçlarda berabere kalıp umutları azalan, ama deplasmanlarda aldığı başarılı sonuçlarla turu geçen Austria Wien, yine gecenin bombası olabilir. Hafta sonu Tirol deplasmanında rahat bir galibiyet alan Austria, Serie A'da düşme potasından uzaklaşarak nefes alan Parma'ya karşı erken gol bulmayı hedefleyecek. Gollü beraberlik Avusturya ekibine yarayabilir. 

CSKA garanti değil 
Fransa Ligi'nde inişli çıkışlı bir grafik çizen ve gözünü UEFA Kupası'na diken Auxerre, Rusya'da aldığı 4-0'lık şok yenilgi ile sarsıldı. Ama Guy Roux'nun talebeleri kendi evlerinde erken gol bulup umutlarını sürdürme peşinde. Fransız ekibinde Younes Kaboul, Yann Lachuer ve Rene Bolf forma giyebilecek. 2 yada 3 farklı da olsa Auxerre iyi bir sonuç alabilecek güçte. 



</TEXT>
</DOC>
