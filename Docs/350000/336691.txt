<DOC>
<DOCNO> 336691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy11.html </URL>
<DATE> 2005/04/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan Anayasa Mahkemesi hukuk devletinin güvencesi olmuştur 
</HEADLINE>
<TEXT>

     Başbakan Recep Tayyip Erdoğan, Anayasa Mahkemesi'nin, hukukun üstünlüğünün sağlanmasında ve demokrasinin tüm kural ve kurumlarıyla korunmasında önemli bir rol üstlendiğini belirterek, yerine getirdiği vazifelerin ehemmiyetinin bilincinde olarak, tarafsız ve bağımsız yapısı ve anayasa ilkelerine bağlılığı ile hukuk devletinin güvencesi olduğunu bildirdi. 
     Başbakanlık Basın Merkezi'nden yapılan yazılı açıklamaya göre, Başbakan Erdoğan, Anayasa Mahkemesi'nin kuruluş yıldönümü dolayısıyla Anayasa Mahkemesi Başkanı Mustafa Bumin'e kutlama mesajı gönderdi. 
     Demokratik, sosyal hukuk devleti anlayışı içinde anayasanın, devletin temel organlarının kuruluşunu ve işleyişini belirleyen, temel hak ve hürriyetleri güvence altına alan, normlar hiyerarşisinde üst sırada bulunan kurallar bütünü olduğunu belirten Erdoğan, mesajında şunları kaydetti 
     ''Hukuk sistemimizde yer alan anayasanın üstünlüğü ilkesinin sonucu olarak, kanunların uygunluğunu denetleyen ve Yüce Divan görevini yerine getiren Anayasa Mahkemesi, hukukun üstünlüğünün sağlanmasında ve demokrasinin tüm kural ve kurumlarıyla korunmasında önemli bir rol üstlenmektedir. 
     Anayasa Mahkemesi, yerine getirdiği vazifelerin ehemmiyetinin bilincinde olarak, tarafsız ve bağımsız yapısı ve anayasa ilkelerine bağlılığı ile hukuk devletinin güvencesi olmuştur. 
     Devletimizin en önemli ve hayati kurumlarından biri olarak 43 yıldır üstlendiği görevleri başarıyla yerine getiren Anayasa Mahkemesi'nin kuruluş yıldönümünü kutlar, değerli üyelerine ve tüm çalışanlarına en iyi dileklerimle sevgi ve selamlarımı sunarım.'' 
     
</TEXT>
</DOC>
