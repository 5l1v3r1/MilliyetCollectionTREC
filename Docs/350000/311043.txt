<DOC>
<DOCNO> 311043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo02.html </URL>
<DATE> 2005/01/31/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Van Hooijdonk basına zehir saçtı... 
</HEADLINE>
<TEXT>

     Fenerbahçe'nin Hollandalı futbolcusu Pierre Van Hooijdonk, tedavi için ülkesinde bulunduğu süre içinde Türk medyasında gönderileceği şeklindeki haberlerin yer almasına sert tepki gösterdi. 
     Fenerbahçe'nin Çaykur Rizespor ile yaptığı maç sonrasında statta bir basın toplantısı düzenleyen Van Hooijdonk, toplantıya ''İyi akşamlar kaliteli Türk medyası'' diyerek başladı. 
     Van Hooijdonk, ''Son iki aydır sakatlığım süresince çok inanılmaz dedikodular ve yalanlar ortalığa yayıldı. Bunların çoğu beni incitti. Çünkü ben sizin tarafınızdan geçen sezon profesyonelliğim ve davranışlarım açısından göklere de çıkartıldım. Ve birden bire siz benim imajımı zedelemeye çalıştınız'' dedi. 
     Hollandalı futbolcu, Türkiye'ye geldiği ilk andan bu yana medyanın çok etkili olduğunu öğrendiğini kaydederek, şöyle devam etti 
     ''Medya ile diğer top oynadığım ülkelerdeki ilişkim iyiydi. Çünkü her zaman onlarla konuşma isteği içindeydim. Medya ile saygı ilişkisi içinde olduğumu düşünüyorum. Son iki ayda burada bulduğum, oyuncuya yapılan büyük bir saygı eksikliği ve daha da önemlisi gazeteleri okuyan Türk halkına saygı eksikliğidir. Tabii ben bu sistemi değiştirecek tipte insan değilim. Ülke hakkında, futbol hakkında tüm düşüncelerim pozitif. Ve son iki aydır yapılan ve belki devam edecek şeyler, ülke hakkındaki düşüncelerimi umarım değiştirmez. Umarım Türk halkı benim hakkımda yazılan sadece doğru şeyleri umursuyordur, yalanlara inanmıyorlardır.'' ''Herkes için hala burada olmam büyük bir sürpriz olmuştur'' diyen Van Hooijdonk, ''Ben hala buradayım. Bence herkes Fenerbahçe'den ayrılacağıma emindi. Birçok gazete ve televizyonla kişisel olarak konuşmama rağmen, gitmediğimi en azından sezon sonuna kadar kalacağımı söylememe rağmen, siz hala bu saçmalıkları yazmaya devam ettiniz. Belki yarın saat 17.00'de Fenerbahçe'de kalmam şerefine kadeh kaldırabiliriz'' diye konuştu. 
     Konuşması sırasında, ''Bu, bir köpek havladığında bunu düşünüp ne dediğini anlayıp, gazeteye yazmaya benziyor'' şeklindeki sözleri toplantıyı izleyen basın mensuplarının tepkisini çekti. 
     Hooijdonk'un bu sözleriyle ne demek istediğinin sorulması üzerine, futbolcu, ''Yazmak istediğinizi yazıyorsunuz'' yanıtını verdi. 
     Hollandalı futbolcu sakatlığı döneminde yöneticilerden destek gördüğünü belirterek, sonuçta kendisi ile ilgili kararı ancak kendisinin vereceğini söyledi. 
     Kariyerinin en uzun sakatlık dönemini geçirdiğini kaydeden Van Hooijdonk, ''Oynamak için sabırsızlanıyorum, bu durum çok can sıkıcı. Umarım en kısa dönemde dönerim'' diyerek sözlerini tamamladı. 
     
</TEXT>
</DOC>
