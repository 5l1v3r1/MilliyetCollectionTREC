<DOC>
<DOCNO> 326507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/siyaset/siy06.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hutbe, AB'yi rahatsız etti 
</HEADLINE>
<TEXT>


GÜVEN ÖZALP Brüksel 


Diyanet İşleri Başkanlığı'nca 11 Mart'ta camilerde okutulan hutbe, dini özgürlükler konusunda oldukça hassas bir çizgi benimseyen ve bunu her fırsatta Türkiye'ye ileten AB'de rahatsızlık yarattı. Misyonerlik faaliyetlerinden bahsedilen hutbede, "Allah katında tek dinin İslam olduğu" yönünde vurgu yapılması, bu tür faaliyetlerle "Türklerin imanının çalınmaya çalışıldığı" ifadelerine yer verilmesi, Brüksel'de dini ayrımcılığı teşvik olarak algılandı. "Reformların uygulanması konusundaki eksikleri giderici adımlar görmeyi bekliyoruz" mesajı da veren AB, acil uygulama adımları beklediği konuları, kadın hakları, dini azınlıkların hak ve özgürlükleri olarak sıralıyor. Güvenlik birimlerinin 6 Mart olaylarındaki müdahale yöntemi de Brüksel'in "tekrarı istenmeyen uygulamalar listesinde" yer alıyor. 


</TEXT>
</DOC>
