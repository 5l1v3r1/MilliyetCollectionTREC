<DOC>
<DOCNO> 321129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/ekonomi/eko07.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Medya Grubu protokole uymadı 
</HEADLINE>
<TEXT>


EKONOMİ SERVİSİ 

TMSF Başkan Yardımcısı Salim Alkan, Medya Grubu'nun batık Etibank nedeniyle Fon'a olan borçlarının bir kısmının tasfiyesiyle ilgili 17 Kasım 2003'te imzalanan protokolün bazı koşullarını öngörülen süreler içinde yerine getirmediğini, sürelerin aşıldığını bildirdi. İMKB'ye açıklama gönderen Alkan, protokolün imzalanmasından itibaren 45 gün içinde protokol ekinde yer alan bazı gayrimenkullerin ve Medya Grubu'na ait yüzde 50 oranındaki A - Tel Pazarlama ve Servis Hizmetleri hissesinin devrinin öngörülmesine rağmen bunların h l gerçekleşmediğini vurguladı. 
Koşulların çeşitli hukuki ve idari nedenlerle halen sonuçlanmaması nedeniyle söz konusu protokolün henüz yürürlüğe girmediğini ifade eden Alkan, "Protokolün genel durumuna ilişkin değerlendirmeler ve yürürlük koşullarının yerine getirilmesine yönelik çalışmalar sürmektedir" dedi. Alkan'ın verdiği bilgiye göre, söz konusu protokolü halka açık olan Sabah Yayıncılık, Medya Holding ve Sabah Pazarlama dahil toplam 49 şirket ve şahıs imzaladı. Bu gerçek ve tüzel şahısların tamamı tüm borcu asaleten ve veya kefaleten üstlendi. 


</TEXT>
</DOC>
