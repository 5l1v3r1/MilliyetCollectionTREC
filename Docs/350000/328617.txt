<DOC>
<DOCNO> 328617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo26.html </URL>
<DATE> 2005/03/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Zeki Can Fenerbahçe bizi saha dışı olaylarla saf dışı bırakmaya çalıştı 
</HEADLINE>
<TEXT>

     Beşiktaşlı futbolcular ve basketbolcular, Marmara Üniversitesi'nde düzenlenen panele katıldı. 
     Marmara Üniversitesi Göztepe Yerleşkesi'nde düzenlenen panelde, futbol takımı antrenörü Bülent Albayrak, erkek basketbol takımı antrenörü İhsan Bayülken, erkek basketbol takımı menajeri Zeki Can, futbolcular Çağdaş Atan, Ramazan Kurşunlu, basketbolcular Tolga Tekinalp, Andy Ellis ve Haluk Yıldırım yer aldı. 
     Öğrenciler tarafından büyük bir coşkuyla karşılanan siyah-beyazlı takımın sporcuları, daha sonra soruları yanıtladı. 
     Beşiktaş erkek basketbol takımı menajeri Zeki Can, Fenerbahçe ile oynadıkları FIBA Erkekler Avrupa Ligi maçıyla ilgili bir soruya, şöyle yanıt verdi 
     ''Fenerbahçe, legal yoldan bizi eleyemeyeceğini anlayınca, saha dışı olaylarla bizi safdışı bırakmak istedi. Normal şartlarda oynamadık. 14 sene basketbol oynadım, şimdi menajerlik yapıyorum. Hayatımda ilk kez sahaya bilardo topu atıldığına şahit oldum. Bu silah göstermeden daha tehlikeli. Maalesef saha dışı olaylar nedeniyle elendik. Bunlar bizi üzdü. Ama bu Fenerbahçe'nin kanında, yapısında olan bir şey. Buna yapacak bir şey yok. Hiçbir şeyin gizli kalmaması lazım. Akatlar Spor Salonu'nda tacize uğradık diye Fenerbahçe her dakika bunları irdeledi. Ama bizim maçtan sonra, olayların basında ne kadar yer aldığını gördük. Basından beklenen bizim salondaki nasıl yansıttıysa, Abdi İpekçi Spor Salonu'nda olanları da yansıtmasıydı. Fenerbahçe ile play-off'ta eşleşmeyi çok istiyorum. Çünkü biz onlardan daha iyiyiz. Biz rakip olarak Efes Pilsen ve Ülker'i görüyoruz.'' 
     
     BAYÜLKEN ''OLAYI ABARTTILAR'' 

     Beşiktaş erkek basketbol takımı antrenörü İhsan Bayülken ise Fenerbahçe maçında kendilerini en üzen olayın siyah-beyazlı taraftarların kötü bir yerden maçı seyretmesi olduğunu belirterek, ''Bu bizi etkiledi. Fenerbahçeliler, sahanın etrafına agresif taraftarlarını dizmişti. Bence olayı abarttılar. Hırslarının kurbanı oldular'' diye konuştu. 
     Bayülken, ''Mrsiç'i neden durduramadınız'' sorusuna ise ''Mrsiç seri bir oyuncu. Fenerbahçe'yi sırtlayan oyuncu. Belli bir periyoda kadar kendisini iyi tuttuk. Kendisini takdir etmek gerekiyor. Doğru zamanlarda iyi iş yaptı. Yenilgimizin en büyük nedenlerinden biri oldu. Bir oyuncu bu kadar sayı atmışsa tek bir kişiyi suçlamak doğru değil. Burada bir hata varsa bu benim sorumluluğumdadır. Bu benim sorumluluğumda olan bir şeydir'' diye yanıt verdi. 
     
     TOLGA ''BURADAKİ SICAKLIĞI FENERBAHÇE'DE GÖRMEDİM'' 

     Siyah-beyazlıların deneyimli basketbolcusu ve kaptanı Tolga Tekinalp ise öğrencilerin soruları üzerine, Beşiktaş'ta forma giymekten mutlu olduğunu belirterek, ''Daha önce Fenerbahçe'de de oynadım, ama buradaki sıcaklığı, insani ilişkileri orada göremedim. İyi ki buraya gelmişim ve bu taraftarlarla tanışmışım'' şeklinde konuştu. 
     Haluk Yıldırım ise Beşiktaş'ın kendisi için özel bir yeri olduğunu ifade ederek, ''Geçen yıl bir hastalık geçirdim. Uzun yıllar formasını giydiğim kulübün vermediği fırsatı bana Beşiktaş verdi'' dedi. 
     Andy Ellis de Türkiye ve Beşiktaş'ı çok sevdiğini, gelecek yıl da kendisini düşünmeleri halinde Beşiktaş'ta kalmak istediğini kaydetti. 
     
     ALBAYRAK ''MÜCADELECİ BİR TAKIM YARATACAĞIZ'' 

     Futbol takımı antrenörü Bülent Albayrak, gelecek sezon mücadeleci, savaşan ve taraftarını utandırmayan bir takım yaratacaklarını söyledi. 
     Teknik heyet olarak boş dönemlerinde maçlar izlediklerini ve gelecek sezonun kadrosunu yaratmak için çalıştıklarını anlatan Albayrak, öğrencilerin bir sorusu üzerine, ''Beşiktaş şampiyonlukları hep hakkıyla almıştır. Hak etmeden kaybettiği şampiyonlukları vardır. Averajla şampiyonluğu kaçırdığımızda hüngür hüngür ağladığımı hatırlarım'' dedi. 
     
     ''DEL BOSQUE'NİN GİTMESİ GEREKİYORDU'' 

     Futbolculardan Çağdaş Atan ise Beşiktaş'ta Del Bosque'nin gönderilmesiyle ilgili soruya, ''Bence Del Bosque gitmeliydi. Çünkü takımın bir değişime ihtiyacı vardı. Giden hocamıza saygı duyuyoruz. Ama biz Türk futbolcuları çok profesyonel değiliz. Del Bosque çok profesyoneldi'' şeklinde konuştu. 
     Futbol hayatının sonuna kadar ''Beşiktaşlı Çağdaş'' olarak anılmak istediğini vurgulayan Çağdaş, gelecek sezon taraftarlara çok iyi bir Beşiktaş izlettireceklerini ifade etti. 
     Ramazan ise milli takıma çağrılmaması ile ilgili bir soru üzerine, ''Hepimiz milli takımda oynamak isteriz. Ben teknik adamda aranan suçu kendimde ararım. Demek ki ben yeterli değilim. Kulübünde oynayamazsan milli takımda da oynama şansın azdır. Bence milli takım konusunda özellikle bu dönemde spekülasyon yapılmamalı. Birlik beraberlik içinde milli takımımıza destek çıkmalıyız'' diye konuştu. 
     Ramazan, ''Beşiktaş tarihinde en beğendiğin futbolcu kim'' sorusuna ise ''Pascal Nouma'ydı. Karşılıklı oynadık ama bana gol atamadı'' karşılığını verdi. 
     
</TEXT>
</DOC>
