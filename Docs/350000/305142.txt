<DOC>
<DOCNO> 305142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy18.html </URL>
<DATE> 2005/01/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Rusya, ikinci büyük ekonomik ortağımız 
</HEADLINE>
<TEXT>

     Başbakan Recep Tayyip Erdoğan, Türkiye ve Rusya arasındaki ilişki ve işbirliğinin, son 10 yılda ciddi bir aşama kaydettiğini belirterek, ''Rusya, Türkiye'nin ikinci büyük ekonomik ortağı, Türkiye de Rusya'nın önemli ortaklarından biri konumuna gelmiştir'' dedi. 
     Erdoğan, Esenboğa Havalimanı'nda düzenlediği basın toplantısında, Türkiye Odalar ve Borsalar Birliği ve Türkiye İhracatçılar Birliği'nin yaptırdığı Türk Ticaret Merkezi'nin açılışını gerçekleştirmek için bir heyetle Moskova'ya gittiğini söyledi. 
     Ziyareti sırasında, Türk-Rus İş Konseyi toplantısına katılacağını, Rusya Devlet Başkanı Putin ile görüşeceğini belirten Erdoğan, bu ziyareti, Putin'in Aralık ayında Ankara'ya yaptığı ziyarette görüştüklerini ve bir planlamayı gerçekleştirdiklerini söyledi. Erdoğan, şöyle konuştu 
     ''Sayın Putin ile yapacağım görüşmede, ikili siyasi ve ekonomik konuların yanı sıra bölgesel ve uluslararası son gelişmeler üzerinde bir kez daha istişarelerde bulunma fırsatını yakalayacağız. İki komşu ülke olan Türkiye ve Rusya arasındaki ilişkiler ve işbirliği, sizlerin de yakından takip ettiği gibi son 10 yılda ciddi bir aşama kaydetmiştir. 
     Rusya, Türkiye'nin ikinci büyük ekonomik ortağı, Türkiye de Rusya'nın önemli ortaklarından biri konumuna gelmiştir. 
     Türkiye ile Rusya arasındaki ticaret hacminin 2004 yılı sonu itibariyle 10 milyar doları aştığını görmekteyiz. Bu rakamın önümüzdeki çok kısa bir süre içinde taraflarca da hedeflenen rakamı 25 milyar dolardır. 
     Bu konuda bizler de kararlıyız. Rusya'nın da kararlı olduğunu, Aralık ayındaki görüşmelerde tespit ettik.'' Erdoğan, açılışını gerçekleştireceği Türk Ticaret Merkezi'nin, 9 bin metrekarelik bir arazi üzerinde, 11 katlı olarak inşa edildiğini, 200 firmaya hizmet vermesinin beklendiğini belirterek, bu merkezin faaliyete geçmesinin iki ülke ekonomik ilişkilerine ilave bir katkı sağlayacağını kaydetti. 
     Türk işadamlarının, Rusya'daki yatırımlarının 2 milyar dolar civarında olduğunu, bunun kısa zamanda 2.5 milyar dolara çıkmasını beklediklerini belirten Erdoğan, şöyle devam etti 
     ''Türkiye, bugün hayata geçirdiği ekonomik istikrar ve reformlar sayesinde, özellikle yabancı yatırımcılar için bir cazibe merkezi olmaya başlamıştır. AB ile son gelişmelere, 17 Aralık sürecinde kazanılan ivme ve 3 Ekim müzakere sürecinin başlamasına ilişkin alınan tarih, Türkiye'ye olan doğrudan yabancı sermayenin ilgisini artırmıştır. 
     Rus işadamlarının da Türkiye'de yatırımlarının artmasını bekliyoruz. Gerek özelleştirme noktasında, gerek doğrudan sermaye konularında ülkemize olan ilgilerinin arttığını görmekteyiz. Her iki ülkede siyasi düzeyde, ekonomik ve ticari ilişkilerin daha da geliştirilmesi için güçlü bir iradenin olduğunu görüyoruz. İnanıyorumki bu ziyaretimizde bunu görme fırsatını bulacağız.'' Erdoğan, bütün bunların son dönemlerde oluşan güven ve istikrarla gerçekleşen adımlar olduğunu kaydetti. 
     Erdoğan, Rusya'nın, özellikle turizm alanında da Türkiye'ye ciddi ilgi ve alakası olduğunu, son rakamların 1 milyon 700 bin turistin Rusya'dan geldiğini gösterdiğini söyledi. 
     İki ülke arasındaki karşılıklı yatırımların devam edeceğine işaret eden Erdoğan, ''Gerek Kafkaslar, gerek Ortadoğu'da gelişmeler noktasında, gerek Türkiye'nin bir enerji koridoru olarak göreceği işlev konusunda, müşterek adımları atma açısından çok önemli gelişmeler olacak'' diye konuştu. 
     Erdoğan, Boyner Grubu'nun bir mağazasının da açılışını yapacağını söyledi. 
     
     ERDOĞAN, KALABALIK BİR HEYETLE GİTTİ 
     Basın toplantısının ardından Başbakan Erdoğan ve beraberindeki heyet, Türk Hava Yolları'na THY ait özel bir uçakla saat 14.55'te Rusya'nın başkenti Moskova'ya hareket etti. 
     Başbakan Erdoğan'ı Esenboğa Havalimanı'ndan, Dışişleri Bakanı ve Başbakan Yardımcısı Abdullah Gül uğurladı. Uğurlamada, Maliye Bakanı Kemal Unakıtan, Tarım ve Köy İşleri Bakanı Sami Güçlü, Bayındırlık ve İskan Bakanı Zeki Ergezen, Ankara Valisi Kemal Önal, Büyükşehir Belediye Başkanı Melih Gökçek, Emniyet Müdürü Ercüment Yılmaz, bazı AK Partili yöneticiler ile diğer ilgililer de hazır bulundular. 
     Erdoğan ile eşi Emine Erdoğan, Devlet Bakanı Kürşad Tüzmen, Sanayi ve Ticaret Bakanı Ali Coşkun, Çalışma ve Sosyal Güvenlik Bakanı Murat Başesgioğlu, Enerji ve Tabii Kaynaklar Bakanı Hilmi Güler ile işadamları ve basın mensupları da Moskova'ya gittiler. 
     
</TEXT>
</DOC>
