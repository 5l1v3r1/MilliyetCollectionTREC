<DOC>
<DOCNO> 331884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/spo13.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyum bölündü 
</HEADLINE>
<TEXT>


Atina'dan sonra bayanlarda yaşanan skandallarla gündeme gelen halterde sular durulmuyor. Erkek Milli Takım Antrenörü Cafer Topçu, bayan takımıyla ilgili çarpıcı açıklamalar yaptı 

SEDAT HARDAL 


Atina Olimpiyatı'nda kazandıkları 3 altın ve bir bronz madalya ile Türkiye'nin oyunlarda en iyi derecesini elde eden Halter Milli Takımı bölündü... 
Erkek Milli Takımı'nın, elde ettikleri başarıdan çok doping ve taciz skandallarıyla anılmaya başlayan bayanlara sırt çevirmesinden sonra, Ay-Yıldızlı ekibin antrenörü Cafer Topçu da, ağır eleştirilerde bulundu. Bayanlarla aynı milli takımda anılmaktan rahatsızlık duyduklarını belirten Topçu, "Onlardan tamamen ayrı bir takımız. Yaptıklarını ne duyuyor, ne de görüyoruz. Kendi işimize bakarız. Çünkü çok basit insanlar. Herkes çirkefliklerini gördü. Allah'tan kamp yerlerimiz, salonlarımız ayrı" dedi. 
Erkek takım sporcularının, bayanlardan kimseyi tanımadığını da söyleyen Topçu, "Sporcularım onları neden tanısın ki. İşlerinin dışında iğrenç şeylerle gündeme gelenlerle işimiz olmaz. Milli takımda herkese sorun, Bayan Voleybol Takımı'nı bile daha iyi tanırlar. Sporcularımız, Türkiye'nin başarısı için ter döküyor, işleriyle gümdeme geliyor. Türk halterini lekeleyenlere taviz veremeyiz" açıklamasını yaptı. 
Bulgaristan'da 19-25 Mart tarihleri arasında düzenlenecek Avrupa Şampiyonası öncesi takımın son durumuna da değinen tecrübeli antrenör, "Tüm sporcularımın madalya şansı var. Birincilik kürsüsü zor değil" diye konuştu. 

Nefesler tutuldu 

OĞUZHAN BOYSAN DHA 

Ege Otomobil Sporları Kulübü tarafından organize edilen 15. Ege Rallisi dün Balçova Kipa'nın önünden başladı. Buca Belediye Başkanı Cemil Şeboy'un startını verdiği organizasyona 55 otomobil katıldı. 
Türkiye Rallisi Şampiyonası'nın ilk yarışında Küçükkaya, Kavacık ve Çatalca etaplarını ikişer kez geçen pilotlar, gün sonunda yarışın 190.32 kilometrelik bölümü geride bıraktı. Toplam 333 kilometre yol katedecek olan yarışmacılar, bugün de Tırazlı, Çamtepe, Kavacık ve Çatalca etaplarında birincilik için mücadele edecekler. Bugün sona erecek olan rallide ödül töreni ise bu akşam 17.00'de Hotel Princess'te düzenlenecek. 

BOKS 

Minikler boks yapınca 
İzmit'te Boksa Teşvik Turnuvası adı altında düzenlenen organizasyonda ringe çıkan minik sporcuların mücadelesine kan karıştı. Minikler ve yıldızlar kategorilerinde düzenlenen turnuvada, rakiplerine üstünlük sağlayan boksörler büyük sevinç yaşarken, yenilenler ise gözyaşlarını tutamadılar. 

Minderde geri sayım 

Bulgaristan'da 12-17 Nisan tarihleri arasında düzenlenecek Avrupa Şampiyonası'na katılacak olan Serbest Güreş Milli Takımı bugün organizasyonun yapılacağı Varna'ya gidiyor. İsmail Nizamoğlu'nun başantrenörlüğünü yaptığı Ay-Yıldızlı ekibimizde, Ramazan Demir, Tevfik Odabaşı, Mehmet Macit, Ahmet Gülhan, Serhat Balcı, Fatih Çakıroğlu ve Recep Kara yer alıyor. 

CİMNASTİK 

İzliyenler büyülendi 
Bolu'daki 2. Etap Kulüplerarası Artistik Cimnastik Minikler Şampiyonası'nda, sporcuların zor hareketleri başarıyla yapması beğeniyle izlendi. Bayanlarda 9 kulüpten 45, erkeklerde 17 kulüpten 85 sporcunun katıldığı organizasyon bugün sona erecek. 

HENTBOL 

3 maç oynandı 
Türkiye Kupası Hentbol ilk turunda dün üç karşılaşma oynandı. Alınan sonuçlar şöyle Erkekler Milli Piyango-Çankaya Bld 37-36, Bursa Nilüfer Bld-Halk Bankası 33-44. Bayanlar Antalya Hentbol İhtisas-İstanbul Tekelspor 30-42. 

GOLF 

ilk heyecan 
Golf Federasyonu'ndan Erzurum'a büyük hizmet. Golfün Doğu'da yaygınlaşmasını hedefleyen federasyon, Erzurumlu öğrencilere ders vermeye başladı. Kız öğrencilerin ilgi gösterdiği kurs sonunda başarılı bulunanlar milli takıma alınacak. 



</TEXT>
</DOC>
