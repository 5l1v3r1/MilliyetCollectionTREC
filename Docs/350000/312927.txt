<DOC>
<DOCNO> 312927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo33.html </URL>
<DATE> 2005/02/06/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Beşiktaş maçının ardından... 
</HEADLINE>
<TEXT>

     Beşiktaş Teknik Direktörü Rıza Çalımbay, Gençlerbirliği maçını kazanmaları gerektiğini, ancak bunu gerçekleştiremedikleri için üzgün olduğunu söyledi. 
     Çalımbay, maç sonrası düzenlediği basın toplantısında, hava şartlarının kötü olmasının da kendilerini etkilediğini belirtirken, bazı futbolcularından bu karşılaşmada istediği performansı alamadığından yakındı. 
     Beşiktaş'ın artık telafisi olmayan maçlar oynadığını ifade eden Rıza Çalımbay, ''Bazı arkadaşlarımız performanslarını yükseltmeli. Onlardan daha çok şey bekliyoruz'' dedi. 
     Çalımbay, ligin bir maraton olduğunu, bu beraberliğin hiçbir şeyi bitirmediğini, daha önlerinde 15 maç bulunduğunu ifade ederek, ''Bu 15 maç bizim için önemli. Bundan sonra hatalarımızı en aza indirerek, kalan maçlarımızı kazanmak istiyoruz. Bunun için de elimizden geleni yapacağız'' diye konuştu. 
     
     
     HAKEM KONUSU 

     Rıza Çalımbay, maç sırasında ve sonrasında hakeme çok tepki gösterdiklerinin hatırlatılması üzerine, ''Ben aslında hakemler hakkında konuşmak istemiyorum. Ama biraz daha dikkatli olmalılar. Takımların kaderleriyle oynuyorlar. Geçen hafta oynadığımız Malatyaspor maçında penaltımız verilmedi. Bu akşam da gol sırasında çok şanssızdık. Futbolcularım hakemin 2 kez düdük çaldığını söylediler'' şeklinde konuştu. 
     Yeni transfer Koray ile ilgili bir soruya da Çalımbay, ''Koray her türlü kullanabileceğimiz bir oyuncu. Onun için zor bir maçtı. İlk kez Beşiktaş forması giydi. Bugün her şeye rağmen ondan memnunum. İlerde çok daha iyi olacak'' yanıtını verdi. 
     Çalımbay, bir gazetecinin ''Sizin 6 ay takımın başında kalacağınız, daha sonra da bir Alman teknik adamının getirileceği söylentileri var. Bu sizi etkiliyor mu '' sorusu üzerine, ''Bizim anlaşmamız 1.5 yıllık. Yönetim bize destek veriyor. Ayrıca aramızda hiçbir sorun yok, uyum var. Böyle bir şeyin olacağını sanmıyorum. Biz şimdi bunları değil, önümüzdeki 15 maçı düşünüyoruz'' dedi. 
     Bu arada, siyah-beyazlılar, Denizlispor maçı hazırlıklarına yarın öğleden sonra yapacakları antrenmanla başlayacak. 
     
     DOĞAN ''YENEBİLİRDİK DE...'' 

     Gençlerbirliği Teknik Direktörü Ziya Doğan ise bugün zor şartlarda bir maç oynandığını belirterek, ''Bugün yenebilirdik de, yenilebilirdik de'' dedi. 
     Beşiktaş maçının kendileri için çok önemli olduğunu ifade eden Doğan, ''Hava şartları elverişli değildi. Özellikle ikinci yarıda çok daha kötü oldu. Golü hatamızdan yedik. Ancak daha sonra 1 gol bularak, durumu eşitledik. Artık bu maç geride kaldı. Önümüze bakıyoruz'' diye konuştu. 
     Rıza Çalımbay'ın Beşiktaş'ın başına getirilmesiyle ilgili bir soruya da Doğan, ''Rıza hocaya zaman vermeliyiz. Elinde kaliteli malzeme var. Yabancılara nasıl müsamaha gösteriyorsak, yerli hocalara da göstermeliyiz'' ifadesini kullandı. 
     Hakemin yönetimiyle ilgili ''İki takım oyuncuları da hakemin işini zora soktu'' diyen Ziya Doğan, futbolcuların her pozisyon sonrası itiraz etmelerinin hakemi baskı altına aldığını söyledi. 
     
</TEXT>
</DOC>
