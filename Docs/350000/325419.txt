<DOC>
<DOCNO> 325419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo09.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'i tuzağa düşürdük' 
</HEADLINE>
<TEXT>


Denizlispor'un golcüsü Ömer Rıza, "Ersen Martin Servet'i kenara çekince ortada Luciano ile yalnız kaldım. Asistlerimi yaparken zorlanmadım" dedi 

CÜNEYT KARAKAYA 


Fenerbahçe maçında Mikka'ya yaptığı iki asistle 2-0'lık zaferde büyük pay sahibi olan Denizlispor'un genç forveti Ömer Rıza galibiyetin perde arkasını anlattı. İngiltere'nin ünlü kulübü Arsenal'in altyapısından yetişip daha sonra Yeşil - Siyahlı ekibe gelen başarılı futbolcu Anelka ve Alex gibi oyunculara sahip olan lideri yenerken fazla zorlanmadıklarını söyledi. 
Ersen Martin'in maç boyunca Servet'i kenarlara çekip, Ümit Özat'a da kademeye girme izni vermediğini söyleyen Ömer Rıza, "Böyle olunca ortada Luciano ile yalnız kaldım ve asistlerimi yaparken hiç zorlanmadım. Alex'i de Tomas çok iyi marke etti. Anelka bence iyi oynadı, ancak sık sık kendi yarı sahasına geldiği için etkili olamadı. Sahanın her bölgesinde yaptığımız presle rakibe şans tanımadık" diye konuştu. 
Arsenal'de, Anelka ile birlikte oynama fırsatı bulduğunu vurgulayan Horoz'un golcüsü, "Anelka o dönemde 11'de forma giyiyordu. Ben ise yedek kalıyordum" dedi. Ligin son haftasında Galatasaray'la İstanbul'da oynayacakları maça da değinen Ömer Rıza, "Geçen yılki 4-3'lük yenilginin rövanşını alacağız" iddiasında bulundu. 



</TEXT>
</DOC>
