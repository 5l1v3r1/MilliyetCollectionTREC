<DOC>
<DOCNO> 307542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo11.html </URL>
<DATE> 2005/01/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Suat Usta Konyaspor'da... 
</HEADLINE>
<TEXT>

     Konyaspor, Galatasaray'ın gözden çıkardığı defans oyuncusu Suat Usta ile 6 aylık sözleşme imzaladı. 
     Konyaspor Basın Sözcüsü Bahattin Karapınar, kulüp binasında yapılan imza töreninde, altyapısını yurtdışında tamamlayan ve ardından Galatasaray'a transfer olan Suat Usta'nın bugünden itibaren Konyasporlu olduğunu söyledi. 
     Konyaspor'un devre arasında yaptığı tranferlerle kadrosunu güçlendirdiğini ifade eden Karapınar, ''Konyaspor'un ikinci yarıda hedefi UEFA'dır. Bu yolda Suat'ın da katkıları büyük olacaktır. Kendisinden çok şey bekliyoruz'' dedi. 
     Kendisini 6 aylığına Konyasporlu yapan sözleşmeye imza atan Suat Usta da, Konyaspor'un iyi yerlere gelmesi için çalışacağını ifade etti. 
     
     ANTALYA KAMPI DEĞERLENDİRMESİ 
     Karapınar, imza törenin ardından yaptığı basın toplantısında Antalya kampını değerlendirdi. 
     İkinci yarı için Antalya Belek'te yapılan kamp çalışmalarını tamamlayarak Konya'ya döndüklerini ifade eden Karapınar, kampın son derece olumlu ve iyi geçtiğini söyledi. 
     Teknik heyetin verdiği raporların kampın verimli ve beklenilenin üzerinde olumlu geçtiğini gösterdiğini belirten Karapınar, şunları kaydetti 
     ''Kampta yeni oyuncuların eski oyuncularla uyumu, çalışma istekleri, arzuları ve dayanışmaları gerçekten imrenilecek seviyede geçti. Konyaspor'un önünde Beşiktaş ile kupa maçı ve ardından da zorlu ikinci yarı var. Bugüne kadar yaptığımız transferlerle kadromuzu güçlendirdik. Kadromuza dahil ettiğimiz yeni isimlerle ligin ikinci yarısında çok daha başarılı bir Konyaspor'u izleme fırsatı bulacağız.'' 
     
     ''BEŞİKTAŞ'A SÜRPRİZ YAPABİLİRİZ'' 
     Kupa maçında Beşiktaş'a sürpriz yapabileceklerini ifade eden Karapınar, Konyaspor'un maç hazırlıklarına başladığını söyledi. 
     Spor otoritelerinin yorum ve açıklamalarına karşın, Konyaspor'un takviye edilmiş kadrosu ile ne kadar güçlü olduğunu göstereceğini belirten Karapınar, yönetim olarak futbolcuların sahada Beşiktaş'ı yenerek kupa dışı bırakmak için mücadele vereceklerine inandıklarını kaydetti. 
     Süper Lig'in ikinci yarısına şampiyonluğun iddialı takımlarından Galatasaray ile Konya'da yapacakları maçla başlayacaklarını belirten Karapınar, ''Bu maçın bizler için ayrı bir önemi de, taraftarlarımızın ve spor kamuoyunun maça gerekli önemi vererek tribünleri doldurması ve takımlarının yanında olduklarını göstermesidir'' dedi. 
     Ligin ikinci yarısının zor geçeceğini ifade eden Karapınar, bütün takımların tüm kozlarını ortaya koyarak ligde daha iyi derece yapmaya çalışacaklarını söyledi. 
     
</TEXT>
</DOC>
