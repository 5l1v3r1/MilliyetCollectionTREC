<DOC>
<DOCNO> 310049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas03.html </URL>
<DATE> 2005/01/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
17 bin dolarlık ilan 'Sensiz hayat boş ve anlamsız...' 
</HEADLINE>
<TEXT>

     ABD'nin Florida eyaletinde, karısı tarafından iki hafta önce terkedilen bir adam, yerel gazetenin bir tam sayfasına, 17 bin dolarlık yaklaşık 25 bin YTL ilan vererek karısını eve çağırdı. 
     ''Sensiz hayat boş ve anlamsız'' diyen Larry adındaki ''talihsiz'' adamın, Times-Union gazetesindeki tam sayfa ilanında, gece elbisesi giymiş bir kadının önünde diz çökmüş bir adam resmi eşliğinde, ''Lütfen beni ara Marianne'' ibaresinin bulunduğu bildirildi. 
     Jacksonville kentinde yayımlanan gazeteden yapılan açıklamada, karısını geri isteyen adamın, tam sayfa ilan için 17 bin dolarlık ödemede bulunduğu belirtildi. 
     Larry adındaki adam, yaptığı açıklamada, kendisini terkeden karısına önce 60 gül göndererek barışmayı denediğini, bu girişimi sonuç vermeyince de, ''onu ne kadar sevdiğinin herkes tarafından anlaşılması ve evliliğini kurtarmak için'' bu ilanı verdiğini söyledi. 
     Marianne'ın ailesi ise kızlarının ilanı gözyaşlarıyla okuduğunu, ancak kocasına dönmeyi düşünmediğini ifade etti. 
     
</TEXT>
</DOC>
