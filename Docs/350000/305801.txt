<DOC>
<DOCNO> 305801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy10.html </URL>
<DATE> 2005/01/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kadın Raporu açıklandı Türkler 7 çeşit evleniyor 
</HEADLINE>
<TEXT>

     CEDAW Kadınlara Karşı Her Türlü Ayrımcılığın Önlenmesi Uluslararası Sözleşmesi Türkiye Komitesi "Türkiye Gölge Raporu"nu açıkladı. Rapora göre Türkiye'de 7 çeşit evlilik var. 
     CEDAW Türkiye Komitesi, 81 ilde 453 kadınla gerçekleştirdikleri görüşmeler sonucunda hazırlanan "Gölge Raporu"nu Uçan Süpürge Merkezi'nde düzenlediği basın toplantısıyla açıkladı. Toplantıya CEDAW şampiyonları olarak bilinen CHP Adana Milletvekilli Nevin Gaye Erbatur, AKP Bingöl Milletvekili Mahfuz Güler de katıldı. 
     
     7 ÇEŞİT EVLİLİK VAR 

     Raporda, erken yaşlarda ve nikahsız gerçekleşen evliliklerin ailede ayrımcılığa neden olduğu belirtildi, 7 evlilik çeşidi bulunduğuna dikkat çekildi. Buna göre Türkiye'de evlilik çeşitleri şöyle 
     "Berdel, beşik kertmesi, başlık paralı evlilik, kan bedeli evlilikleri, kuma evliliği, kayın evliliği ve akraba evliliği." 
     
     "ENSEST İLİŞKİ SUÇ SAYILSIN" 

     Raporda, kadınların karar alma mekanizmalarında yer almadığı ve Türkiye'nin bu konuda 119 ülke arasında 103'üncü olduğu belirtildi. Ensest ilişkinin yasalarda suç sayılması gerektiği ifade edilen raporda, kadına yönelik şiddetin kadın-erkek eşitsizliğinden kaynaklandığı belirtildi. 
     Kadınların öldürüldüğü, intihara zorlandığı ve tecavüze uğradığı kaydedilen raporda, evli erkeklerin yüzde 34'ünün eşlerine cinsel şiddet uygulandığını da vurgulandı. Raporda, kadın istihdamının artırılması istenirken, sigorta konusunda da pozitif ayrımcılığın kaldırılması gerektiği belirtildi. 
     
     SEMRA HANIMLAR İSTEMİYORUZ 

     Medyada da kadına yönelik farklı ve kötü uygulamaların olduğunu söyleyen CEDAW temsilcileri Semra Hanım'ın tartışıldığı kalitesiz programların olmaması gerektiğini dile getirdi. Temsilciler, bekaret testlerinin yasaklanması gerektiğini vurgularken, eşcinsellere yapılan ayrımcılığın da suç sayılmasını istediler. 
     
     RAPOR İNGİLİZCE HAZIRLANDI 

     Uçan Süpürge Kadın Filmleri Festivali Başkanı Halime Güner, Türkiye'de kadın sorunlarının çok boyutlu ayrımcılık üzerine yükseldiğini kaydetti. Her kurum ve kuruluşun bu konu üzerine eğilmesi gerektiğini dile getiren Güner, hazırladıkları raporu Cumhurbaşkanı Ahmet Necdet Sezer'den sivil toplum kuruluşlarına kadar herkese göndereceklerini söyledi. Güner, CEDAW'ın kadınlara karşı her türlü ayrımcılığı önlenmesi için imzalanan raporun İngilizce adı olduğunu anımsatırken, CEDAW'ın 23 ülkeden katılan uzmanlardan oluştuğunu belirtti. 
     CEDAW Türkiye Temsilcileri raporu ABD Birleşmiş Milletler Merkezi'nde de anlatacaklarını belirttiler. 
     Milletvekilleri Nevin Gaye Erbatur ve Mahfuz Güler ise, parlamentoda kadına yönelik şiddet konusunda çıkarılması gereken yasaların gerçekleşebilmesi için ellerinden geleni yaptıklarını ifade ettiler. 
     
</TEXT>
</DOC>
