<DOC>
<DOCNO> 340858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun19.html </URL>
<DATE> 2005/05/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Almanya'dan Türklere teşekkür 
</HEADLINE>
<TEXT>

     Almanya’nın Kuzey Ren Vestfalya Eyaleti İçişleri Bakanı Fritz Behrens, 1 Ocak 2000 tarihinden sonra yeniden Türk vatandaşlığına geçerek Alman vatandaşlığını kaybeden Türklerin durumlarını bildirmelerinden büyük mutluluk duyduğunu belirterek, Türklere teşekkür etti. 
     Behrens, yaptığı bir açıklamada, durumlarını bildirmeleri yönünde yaptığı çağrıyı Türklerin anlayışla karşıladığını ifade ederek, "Söz konusu kişiler kendilerine ayrımcılık yapmadığımızı, sadece adil ve düzenli bir eyalet meclisi seçimi yapılması için çaba harcadığımızı anladılar" dedi. 
     Alman vatandaşlığını kaybeden Türklerin, konumlarının ne olduğunu bilmeleri gerektiğini kaydeden Behrens, yüzlerce Türk asıllı Alman vatandaşının kendilerine başvuruda bulunarak yeniden Türk vatandaşlığına geçtiklerini bildirdiklerini, bu durumda 22 Mayıs’ta eyalette yapılacak seçimlere katılamayacaklarını söyledi. 
     Türklerin, Alman makamlarına duydukları güvenin arttığını ve bugüne kadar kendisini bildirmeyenlerin de bunu bir an önce yapmaları gerektiğini belirten Behrens, "Hiç kimsenin bundan çekinmesine gerek yok. Beklemek çözüm değil" dedi. 
     Behrens, bugüne kadar Bottrop kentinden 62, Duisburg kentinden 233, Düsseldorf kentinden 75, Bielefeld kentinden 94, Köln kentinden 
     de 25 Türk asıllı Alman vatandaşının yeniden Türk vatandaşlığına geçtiğini bildirdiğini kaydederek, Alman vatandaşlığını bu yolla kaybedenlerin, yeniden Alman vatandaşlığına geçebilmek için yabancılar dairelerine güvenebileceklerini söyledi. Fritz Behrens ayrıca, seçimler sırasında oy kullanacak tüm Alman vatandaşlarına, yasadışı şekilde oy kullanmaları durumunda kendilerini ne gibi cezaların beklediği konusunda bilgi verileceğini, bu şekilde, kendilerini bildirmeleri için gönderdikleri mektupları almayan kişilere de son bir uyarının yapılmış olacağını kaydetti. Almanya’da 1 Ocak 2000 tarihinden itibaren yürürlüğe giren yeni bir yasayla yeniden Türk vatandaşlığına geçerek Alman vatandaşlığını bilmeden kaybeden Türklerin sayısının yaklaşık 50 bin olduğu tahmin ediliyor. 
     
</TEXT>
</DOC>
