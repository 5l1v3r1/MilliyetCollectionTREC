<DOC>
<DOCNO> 305880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur16.html </URL>
<DATE> 2005/01/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kiralık otomobilde bayram yoğunluğu... 
</HEADLINE>
<TEXT>

     Kurban Bayramı'nı yaşadıkları kentin dışında geçirecek kişiler, kiralayacakları otomobilleri kaparo vererek bugünden belirliyor. Kiralık otomobil fiyatları, model ve kalitesine göre günlük 40 YTL ile 500 dolar arasında değişiyor. 
     AA muhabirinin edindiği bilgiye göre, yaklaşık 4,5 günlük Kurban Bayramı nedeniyle tatile çıkacak çok sayıda kişi, programını bugünden yapıyor. 
     Uçak, tren ya da otobüsle seyahat edecekler yer bulamama ihtimaline karşı biletlerini bugünden alırken, bazı kişiler de kiralık otomobille yolculuk yapmayı tercih ediyor. 
     Konya'da 40 YTL'den başlayan otomobil kiraları bazı otomobiller için günlüğü 500 dolara kadar çıkarken, talep çok olmasa da limuzinin 2 saatlik kirası da 250 EURO'yu buluyor. 
     Konya'da kurulu bir oto kiralama şirketinin sahibi Mustafa Karakuş, il genelinde çok sayıda oto kiralama firmasının bulunduğunu, yıl boyunca en yoğun günlerini uzun süren tatil dönemlerinde yaşadıklarını söyledi. 
     Kurban Bayramı öncesinde de vatandaşların otomobillerini bugünden kaparo vererek kiraladığını bildiren Karakuş, şöyle dedi 
     ''Firmalar, yüzde 20 ile 30 arasında değişen farklı oranlarda kaparo alıyor. Bayrama yaklaşık bir hafta kala işlerimiz yoğunlaştı. Hafta sonuna kadar kaparo vererek otomobilini bağlayan kişiler, Arife günü gelip aracını alır. Gelecek hafta başında otomobil bulmak çok zor olur.'' Karakuş, genellikle günlük kiralama fiyatı 40-80 YTL arasında olan otomobillerin tercih edildiğini vurguladı. 
     
</TEXT>
</DOC>
