<DOC>
<DOCNO> 310793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo13.html </URL>
<DATE> 2005/01/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Samsun, Ankara'da güldü 1-2 
</HEADLINE>
<TEXT>

     Süper Lig'de orta sıralarda yer alan iki takımın karşılaşmasında Samsunspor, deplasmanda Ankaragücü'nü 2-1 mağlup etti. 
     Karşılaşmanın ilk yarısında rakip alanda daha fazla topla oynayan ve pozisyonlar bulan taraf Ankaragücü oldu. Başkent ekibi, rakip ceza alanında yakaladığı fırsatlardan yararlanamazken, hızlı hücumlarla gol arayan Samsunspor da Ankaragücü kalesinde etkisiz kalınca, ilk yarı golsüz berabere tamamlandı. 
     11. dakikada Evren'in yaklaşık 25 metreden kullandığı serbest vuruşta, top az farkla auta gitti. 
     13. dakikada Okan'ın sağ taraftan ortasında, Faruk'tan seken topla kaleciyle karşı karşıya pozisyonda buluşan Umut, çok kötü vurdu. Meşin yuvarlak yandan auta gitti. 
     23. dakikada Okan'ın sağ taraftan ortasında defansa çarpan topu Shorunmu son anda yatarak kontrol etti. 
     32. dakikada Evren'in ceza alanı dışından yerden vuruşunda top, direğin yanından auta gitti. 
     39. dakikada sağ taraftan Samsunspor ceza alanına gelen topla arka direkte buluşan Adem'in, kale alanı içinde kaleci ile karşı karşıya pozisyondaki vuruşunda, meşin yuvarlak uzak kale direğinin yanından auta gitti. 
     42. dakikada Ankaragücü ceza alanı içinde Ivanov, Musa ile verkaça girdi. Topla tekrar buluşan Ivanov'un vuruşunda top defanstan döndü. 
     Karşılaşmanın ilk yarısı golsüz berabere tamamlandı. 
     
     İKİNCİ YARI 

     Karşılaşmanın ikinci yarısında rakip yarı alana daha iyi yayılan ve pozisyonlar bulan Samsunspor, baskılı oyununun karşılığını 10 dakika içinde bulduğu 2 golle aldı. Kalesinde gördüğü 2 golün ardından hareketlenen başkent ekibi, yeni transferi Cenk'in ayağından bir penaltı atışından yararlanamazken, Umut ile bulduğu gol yeterli olmadı. 
     48. dakikada Kaies'in ceza yayı üzerinden kullandığı serbest vuruşta, kaleci Zafer ilk hamlede topu çeldi. Dönen topla buluşan Ivanov un vuruşunda, Zafer bir kez daha tehlikeyi önledi. 
     50. dakikada Tamer'in ceza alanı girişinden sert vuruşunda, kaleci Zafer topu güçlükle kornere çeldi. 
     60. dakikada Ankaragücü ceza alanına giren Kaies, kaleci Zafer'i geçtikten sonra yerden bir vuruşla topu ağlara gönderdi 1-0. 
     63. dakikada Caner'in soldan ortasında, Celil'den önce araya giren Baidoo, topu kafayla son anda kornere gönderdi. 
     68. dakikada soldan son çizgiye dek inen Tamer'in yerden ortasında Kaies, topa gelişine vurdu. Meşin yuvarlak, Zafer'in sağından ağlarla buluştu 2-0. 
     72. dakikada Ali Akdeniz'in ceza alanı girişinde düşürülmesiyle kazanılan penaltı atışında Cenk, topu üstten auta gönderdi. 
     77. dakikada Samsunspor ceza alanı girişinde topla buluşan Umut, yerden düzgün bir vuruşla topu filelere gönderdi 2-1. 
     78. dakikada Samsunspor ceza alanında sol çapraz pozisyonda topla buluşan Effa, topu kale alanına doğru gönderdi. Ali, yatarak müdahalesinde topa yetişemeyince, meşin yuvarlak auta gitti. 
     89. dakikada Zafer'in hatasından yararlanarak topu kapan Serkan, sol çapraz pozisyonda meşin yuvarlağı Ankaragücü kalesine gönderdi. Yerden giden topu Baidoo, son anda çizgi üzerinden çıkardı. 
     90. dakikada Ivanov'un sağ taraftan ortasında, ceza alanı içinde topa Serkan ayağını koydu. Meşin yuvarlak üst direkten döndü. 
     Karşılaşma, Samsunspor'un 2-1'lik üstünlüğüyle sona erdi. 
     
     KÜNYE 

     

Stat 19 Mayıs. Hakemler Hüseyin Göçek xx, Bülent Gökçü xx, Alpaslan Dedeş xx. Ankaragücü Zafer x, Ali xx, Hakan x, Baidoo xxx, Adem x, Okan x Dk. 73 Effa x , Evren x, Özgür x, Faruk x Dk. 54 Flavio x , Cenk x Dk. 73 Zengue x , Umut x. Samsunspor Shorunmu xx, El Yasa xxx, Kenan xx, Petkov xxx, Muhammed xx, Tamer xx, Kaies xxx Dk. 89 Ercan , Adnan xx, Musa xx Dk. 63 Celil , Caner xx Dk. 73 Serkan , Ivanov xxx. Goller Dk. 60 ve 68 Kaies, Dk. 77 Umut. Sarı Kartlar Dk. 34 Özgür, Dk. 47 Adem, Dk. 57 Cenk, Dk. 66 Baidoo, Dk. 75 Ali Ankaragücü , Dk. 77 Kenan, Dk. 82 Serkan, Dk. 90 Celil Samsunspor .      
     ''BÜTÜN SAMSUN'UN BU TAKIMLA ÖVÜNMESİ GEREKİR'' 

     Ankaragücü Teknik Direktörü Sakıp Özberk, taraftarlarını düş kırıklığına uğrattıkları için üzgün olduklarını söyledi. 
     Sakıp Özberk, Ankara'da yaptıkları ve 2-1 kaybettikleri Samsunspor maçından sonra yaptığı açıklamada, kazanmaları gereken 5 haftalık bir periyotta olduklarını, ancak bu periyodun ilk maçını kaybettiklerini belirterek, ''Telafisi mümkün olan bir yenilgi aldık. Önümüzdeki haftalarda bir deplasman galibiyeti alarak, puan kaybımızı gidereceğiz''dedi. 
     Maçın 2. yarısında gereksiz bir telaş yaşadıklarını ve Samsunspor'un orta alandan geliştirdikleri atakları bir türlü durduramadıklarını ifade eden Özberk, bu atakların sonunda da kalelerinde 2 gol gördüklerini söyledi. 2-0 yenik durumdayken Cenk'in ayağından bir penaltı kaçırdıklarını belirten Özberk, ''Cenk, bu penaltıyı gole çevirseydi, skor çok farklı olurdu'' dedi. 
     Özberk, beklemedikleri bu yenilgiyle taraftarlarını düş kırıklığına uğrattıkları için çok üzgün olduklarını belirterek, ''Taraftarlarımız bizi yalnız bırakmasın, bu sıkıntılı dönemi hep beraber atlatacağız'' diye konuştu. 
     Samsunspor Teknik Sorumlusu Ertuğrul Sağlam da yaptığı açıklamada, yaşanan büyük sıkıntıya karşın oyuncularının büyük bir özveriyle oynadıklarını ve deplasmandan 3 puanla dönmeyi başardıklarını belirterek, ''Bütün Samsun bu futbolcularla gurur duymalıdır'' dedi. 
     İkinci yarıya iyi başlamak istediklerini ve bunun ilerisi için çok önemli olduğunu ifade eden Sağlam, ''İstediğimiz bu iyi başlangıcı, bir deplasman takımının nasıl oynaması gerektiğini göstererek almasını bildik. Bu galibiyet önümüzdeki iyi günlerin bir temeli olacaktır'' diye konuştu. 
     Sağlam, gazetecilerin bir sorusu üzerine de ara transfer döneminin henüz kapanmadığını belirterek, ''Yedek kulübesine baktığım zaman içimin rahat olmasını istiyorum. Ara transferin bitmesi için son 2 gün ve takıma en az 2 oyuncunun alınması lazım'' dedi. 
     
</TEXT>
</DOC>
