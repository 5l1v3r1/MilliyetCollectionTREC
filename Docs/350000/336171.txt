<DOC>
<DOCNO> 336171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun16.html </URL>
<DATE> 2005/04/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Putin ABD ile ilişkilerde soğukluk yok... 
</HEADLINE>
<TEXT>

     Rusya Devlet Başkanı Vladimir Putin, ABD-Rusya ilişkilerinde herhangi bir soğukluğun olmadığını belirtti. 
     Kremlin basın merkezine göre, Putin, İsrail televizyonuna yaptığı açıklamada, ABD Başkanı George Bush ile ''kişisel olarak çok iyi ilişki içinde bulunduğunu belirterek, ''Rusya ile ABD'nin çok sayıda ortak çalışmaları ve çıkarları bulunduğunu, bunun da Bush ile kişisel olarak iyi ilişkilerinin temelini oluşturduğunu'' belirtti. 
     ''İran'ın nükleer programı ve Ortadoğu barış süreci konusundaki düşüncelerimiz birbirine çok yakın'' diyen Putin, ''Amerikan başkanının yol haritasını desteklediğini biliyorum, bu konuda benim de görüşlerim aynı'' dedi. 
     BM, ABD, Rusya ve AB'den oluşan Dörtler'in ortaya attığı son uluslararası barış planı olan ve İsrail-Filistin anlaşmazlığına çözüm arayan yol haritası, bu yıl Filistin devleti kurulmasını öngörüyor. 
     Putin, ABD Dışişleri Bakanı Condoleezza Rice'ın, Putin'in 2008'de üçüncü kez devlet başkanlığı olasılığı, Rusya'da demokratik reformlardaki gecikme ve Rusya'nın petrol devi Yukos'un eski patronu Mihail Hodorkovski davasıyla ilgili eleştirileri konusunda da, ''bu konuların Rusya'nın iç meseleleri olduğunu'' söyledi. 
     Putin, 2008'deki seçimlerle ilgili olarak ''Bir anayasa mevcuttur ve Rus yasalarına göre hareket edilecektir, ortaklarımızın görüşlerine göre değil'' dedi. 
     Vladimir Putin, 27-28 Nisan tarihlerinde İsrail'e tarihi bir ziyarette bulunacak. Putin'in ziyareti, hem SSCB döneminde hem de SSCB'nin dağılmasından sonra bir Rus liderin İsrail'e yapacağı ilk ziyaret olacak. 
     
</TEXT>
</DOC>
