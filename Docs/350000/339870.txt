<DOC>
<DOCNO> 339870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy05.html </URL>
<DATE> 2005/05/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Arınç ne yapmak istiyor 
</HEADLINE>
<TEXT>

     ABDULLAH KARAKUŞ Ankara 

Anayasa Mahkemesi Başkanı Mustafa Bumin'in türban uyarısının ardından yaptığı "Meclis Anayasa Mahkemesi'ni kapatabilir" açıklamasıyla tartışma çıkaran ve Başbakan Recep Tayyip Erdoğan'ın da uyardığı TBMM Başkanı Bülent Arınç'ın çıkışları hem kendisine yakın kesimlerin desteğini ayakta tutmaya yönelik girişimler, hem de siyasi geleceğine ilişkin ipuçları olarak değerlendiriliyor. 
     Arınç Erdoğan ve Dışişleri Bakanı Abdullah Gül'le birlikte AKP'nin sacayağını oluşturuyor. Teşkilatta da önemli denge unsuru olan Arınç, parti tabanındaki Milli Görüş kökenli kesim tarafından "potansiyel lider adayı" olarak lanse ediliyor. TBMM Başkanlığı nedeniyle partilerüstü konumda olmasına karşın, rejimin temel taşlarına yönelik radikal çıkışlarıyla zaman zaman parti yönetimi ve Erdoğan'ı da zora sokan Arınç, Yunanistan'la ilgili casus belli savaş nedeni tartışmasını başlatarak, hükümet politikalarını aşan projeler üretebileceğini göstermekten kaçınmıyor. 
     Türbanlı eşi Münevver Arınç'la birlikte Esenboğa Havaalanı'ndaki uğurlama törenine katılması nedeniyle Cumhurbaşkanı Ahmet Necdet Sezer'le karşı karşı gelene kadar durağan bir politika izleyen Arınç'ın son dönem çıkışları nedeniyle, kulislerde 2007'deki cumhurbaşkanlığı seçimlerine dikkat çekiliyor. Kaynaklar, Erdoğan Çankaya Köşkü'ne çıksa da çıkmasa da Arınç'ın kilit isimlerden biri olacağı görüşünde birleşiyor. Erdoğan'ın cumhurbaşkanı olması halinde, parti liderliği ve hükümetin kime emanet edileceği tartışmasında akla gelecek iki ismin Arınç ve Gül olduğu belirtiliyor. Kulislerde, Erdoğan'ın siyasi yasağı nedeniyle başbakanlık görevi için isim arayışı sürerken adı tartışılan Arınç'ın, Meclis Başkanlığı için yönetimin adayı Vecdi Gönül'le yaşadığı rekabetten "tabanın ve teşkilatın desteğiyle" nasıl galip çıktığı anımsatılıyor. 
     Milli Görüş'ün partilerinde de her zaman ön planda yer alan Arınç, Necmettin Erbakan'ın yasaklı olduğu ve parçalanma sürecinin başladığı FP'de Recai Kutan'ın karşısına genel başkan adayı olarak çıkan ilk isim olmuştu. Erbakan'ın kurmayı Oğuzhan Asiltürk'le mücadele eden ve onu sert dille eleştirebilen ender kişiler arasında yer almıştı. Genel seçim sürecinde Erdoğan'ın "değinip geçmek zorunda kaldığı" türban konusunda sözünü esirgemeyen Arınç, tabanın takdirini kazanmıştı. "Türban sorununu çözeceğiz" çıkışı sayesinde, kendisini lider olarak görenlerin sayısını artırmıştı. 
     Erdoğan'ın, ANAP, MHP, DYP ve Milli Görüş kökenli milletvekillerinin yer aldığı AKP'de çıkışlarından zaman zaman rahatsız olsa da partinin kuruluşu ve bu noktaya getirilmesindeki yapıştırıcı rolü nedeniyle Arınç'la doğrudan sürtüşmeye girmemeyi tercih ettiği kaydediliyor. 
     
</TEXT>
</DOC>
