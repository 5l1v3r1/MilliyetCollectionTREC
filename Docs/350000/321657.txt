<DOC>
<DOCNO> 321657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/ekonomi/eko02.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Akaryakıtta kaçağı azaltmaya adayım' 
</HEADLINE>
<TEXT>


İstanbul Ticaret Odası'nın akaryakıt ve petrol meslek komitesinin yönetimine aday olan Mustafa Cengiz, "Kaçakla mücadelede etkin rol alacağım" dedi 

EVRİM ERGİN 

Sarper Petrolcülük'ün sahibi Mustafa Cengiz, ekibi ile birlikte İstanbul Ticaret Odası'nın İTO 61 no'lu meslek örgütünün yönetimine talip olduklarını açıkladı. İTO'nun dünyanın en büyük meslek kuruluşlarından bir tanesi olduğunu söyleyen Cengiz, "Petrol ve akaryakıtçıların bulunduğu 61 no'lu komite de en güçlü komitelerden biri. Yaklaşık 2 bin 500 üyesi var" dedi. 
Türkiye'deki toplanan vergilerin yüzde 27.5'inin petrol sektörü tarafından karşılandığını ve bu durumun devletin vergi toplamaktaki yetersizliğini gösteriğini belirten Cengiz, "Avrupa'da akaryakıttan yüzde 60'lar düzeyinde vergi alınıyor ve toplam vergi içindeki payı yüzde 10" diye konuştu. 
İTO'ya bağlı 61 no'lu meslek örgütü için iki liste bulunduğunu belirten Cengiz, şunları söyledi 
"Kaçak akaryakıt ile mücadele edilmesi ve üyelerin belli bir disiplin altına alınması gerekiyor. Meslek örgütlerinin de bu konuda adım atması gerekiyor. Biz meslek kuruluşlarından, sivil toplum örgütü anlamında bunu anlıyoruz. Biz bu konuda çok daha etkin rol alabileceğimizi düşünüyoruz ve bunun için de İTO'nun meslek komitesinin yönetimine talibiz." 


</TEXT>
</DOC>
