<DOC>
<DOCNO> 331986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo12.html </URL>
<DATE> 2005/04/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sakaryaspor Haftalardır süregelen oyunumuzdan memnunuz... 
</HEADLINE>
<TEXT>

     Sakaryaspor Futbol Şube Sorumlusu İsmail Yenice, Fenerbahçe maçında çok iyi futbol sergilediklerini ve yenilgiyi hak etmediklerini söyledi. 
     İsmail Yenice, AA muhabirine yaptığı açıklamada, Fenerbahçe maçında aldıkları sonuç nedeniyle üzgün olduklarını belirtti. Lider Fenerbahçe karşısında iyi mücadele ettiklerini, ancak uzatma dakikalarında gelen golle üç puan kaybettiklerini belirten Yenice, ''Bu sonucu hak etmedik. Mücadele olarak üç ihtimale açık bir maçtı ve biz yenildik'' dedi. 
     Maçın tek golünün uzatma dakikalarında gelmesinin dikkatleri uzatma süresinin 5 dakika oluşuna çektiğini ifade eden Yenice, ''Açıkçası 5 dakikalık uzatma bize de biraz fazla geldi, ama bu hakemin takdiridir. Biz saat tutmadık. Bu nedenle yorum yapmamak gerekir. Uzatma dakikaları bize de yarayabilirdi. Kısmet böyleymiş'' diye konuştu. 
     Ligin alt sıralarında bulunan takımların bu hafta kendileri açısından olumlu denilebilecek sonuçlar aldığına da işaret eden Yenice, şunları kaydetti 
     ''Ligde kalma mücadelesindeki rakiplerimizin bu hafta aldıkları sonuçlar lehimize oldu. Ama biz daha çok kendi alacağımız sonuçlara bakıyoruz. Ligde haftalardır süregelen oyunumuzdan memnunuz. İyi top oynuyoruz. Konya deplasmanında da iyi bir sonuç için sahaya çıkacağız.'' 
     
</TEXT>
</DOC>
