<DOC>
<DOCNO> 320651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun35.html </URL>
<DATE> 2005/03/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Talat Ankara Anlaşması ile Ticaret Tüzüğü eş zamanlı olmalı 
</HEADLINE>
<TEXT>

     KKTC Başbakanı Mehmet Ali Talat, Ankara Anlaşması ile AB'nin gündeminde olan Kıbrıslı Türklere yönelik Doğrudan Ticaret Tüzüğü'nün eş zamanlı olmasını hep vurguladıklarını belirterek, Ankara'dan bunu pazarlık konusu yapmasını istediklerini söyledi. 
     Ankara'da temaslarda bulunan Kıbrıs Türk Sanayi Odası KTSO Başkanı Salih Tunar başkanlığındaki Oda yetkilileri, Başbakan Mehmet Ali Talat'a temasları hakkında bilgi verdi. 
     Ankara'da Dışişleri Bakanı ve Başbakan Yardımcısı Abdullah Gül ve bakanlık yetkilileriyle görüşmeler yaptıklarını belirten Tunar, Türkiye'nin Ankara Anlaşması'nı AB'nin yeni üyelerini kapsayacak şekilde onaylamasının gündemde olduğuna işaret ederek, bunun olmaması halinde KKTC ekonomisinin zarar görmemesi için gerekli önemlerle ilgili KTSO önerilerini Ankara'ya aktardıklarını söyledi. 
     Tunar, KTSO'nun Ankara Anlaşması genişletilirken AB'nin gündeminde olan Doğrudan Ticaret Tüzüğü'nün eş zamanlı hayata geçirilmesini istediğini belirterek, Türkiye'nin de bu yönde çalıştığını kaydetti. 
     Başbakan Mehmet Ali Talat da, Ankara Anlaşması ile Doğrudan Ticaret Tüzüğü'nün eş zamanlı olmasını hep vurguladıklarını ve Ankara'dan bunu pazarlık konusu yapmasını istediklerini belirtti. 
     Doğrudan Ticaret Tüzüğü'nün Kıbrıslı Türklerin AB'yle ilişkilerinin bir gereği olduğunu kaydeden Talat, Türkiye ile Güney Kıbrıs'ın pazar birliğine girmesi ve Kıbrıslı Türklerin dışta kalmasının mümkün olmadığını söyledi. 
     
</TEXT>
</DOC>
