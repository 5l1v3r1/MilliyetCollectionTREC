<DOC>
<DOCNO> 322475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun44.html </URL>
<DATE> 2005/03/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fransa'da AB Anayasası'na destek oranı yüzde 60 
</HEADLINE>
<TEXT>

     Fransa'da son yapılan kamuoyu araştırması, seçmenlerin yüzde 60'nın 29 Mayıs'ta AB Anayasası için yapılacak referandumda ''evet'' oyu kullanacağını ortaya koydu. 
     IPSOS kamuoyu araştırma merkezi tarafından yapılan ankete göre, seçmenlerin yüzde 59'u, referandumda kesinlikle oy kullanma konusunda kararlı. 
     Aynı kamuoyu araştırma merkezi tarafından ocak ayında yapılan ankette, seçmenlerin yüzde 59'u referandumda ''evet'' oyu kullanacağını açıklamıştı. 
     Kamuoyu araştırması, referandumda ''hayır'' diyecek seçmenlerin yüzde 26'sının, bu referandumu ''Türkiye'nin AB üyeliğine karşı çıkmak için bir fırsat'' olarak gördüğünü ortaya koydu. 
     Referandumda ''evet'' diyeceklerin yüzde 25'i, bunu ''Avrupa siyaset sürecine yönelik tarihi bir dönüm noktası'' olarak gördükleri için, yüzde 24'ü ise ''daha sosyal bir Avrupa hedefine yaklaşılacağı'' gerekçesiyle olumlu oy kullanacağını bildirdi. 
     İktidardaki Halk Hareketi Birliği UMP , Sosyalist Parti, Fransa Demokrasi Birliği UDF ve Yeşil Parti, AB Anayasası'nı destekleme kararı almıştı. 
     Komünist Parti, radikal sol partiler ve aşırı sağcı Ulusal Cephe Partisi ise AB Anayasası'na karşı çıkacağını açıklamıştı. 
     Merkez sağ ve soldaki ''aşırı egemenlik'' yanlısı seçmenlerin de referandumda ''hayır'' oyu vermesi bekleniyor. 
     
</TEXT>
</DOC>
