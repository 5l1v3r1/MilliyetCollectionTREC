<DOC>
<DOCNO> 308641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun26.html </URL>
<DATE> 2005/01/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bağdat'ın kuzeyindeki çatışmalarda 10 kişi öldü 
</HEADLINE>
<TEXT>

     Irak'ın başkenti Bağdat'ın kuzeyinde çıkan çatışma ve düzenlenen saldırılarda, biri kız çocuğu 10 kişinin hayatını kaybettiği bildirildi. 
     Polisten yapılan açıklamada, Beyci'de 2 saat süren çatışmalarda 3 askerle bir direnişçinin öldüğü, Petrol Fakültesi'nin 3 öğretim görevlisinin de Beyci'nin kuzeyindeki bir binaya girerken patlayan el yapımı bomba yüzünden hayatını kaybettiği belirtildi. 
     Açıklamada, yine Beyci yakınlarında, yola yerleştirilen bir bombanın patlaması üzerine, araçta bulunanlardan anne ile kızının öldüğü, babanın ise ağır yaralandığı, aslında hedefin Irak ordusuna bağlı bir askeri konvoy olduğu kaydedildi. 
     Tikrit yakınlarında evine girerken pusuya düşürülen bir Iraklı askerin öldüğü, Samarra'nın kuzeyinde de kimliği belirsiz kişilerin ateş açması üzerine 3 askerin yaralandığı bildirildi. 
     Bu arada, silahlı bir grup tarafından kaçırıldıktan sonra serbest bırakılan 8 Çinli'nin, Çinli yetkililere teslim edildiği bildirildi. 
     Çin Dışişleri Bakanlığı, Çin vatandaşlarının, Irak'ın batısındaki Ramadi kentinde bir camide, Bağdat Büyükelçiliği'nde görevli bir diplomata teslim edildiğini bildirdi. 
     
</TEXT>
</DOC>
