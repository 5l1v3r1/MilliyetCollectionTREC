<DOC>
<DOCNO> 307838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo08.html </URL>
<DATE> 2005/01/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Konyaspor Ronaldo birkaç gün içinde dönmezse kapımızı kaparız 
</HEADLINE>
<TEXT>

     Konyaspor'da bir süre önce sözleşme imzalayan Ronaldo'nun Konyaspor'a dönüp dönmeyeceği konusundaki belirsizlik devam ediyor. 
     Konyaspor Basın Sözcüsü Bahattin Karapınar, Beşiktaşlı Ronaldo'nun, geçtiğimiz haftalarda Konyaspor ile anlaştığını, ancak futbolcunun bazı problemler nedeniyle İstanbul'a döndüğünü söyledi. 
     Ronaldo'nun Beşiktaş'tan alacağı 600 bin doların 200 bin dolarlık bölümünü Konyaspor'un ödemesi konusunda anlaşmaya varıldığını belirten Karapınar, oyuncunun Beşiktaş'tan ekstra para talep etmesi nedeniyle problem çıktığını kaydetti. 
     Henüz Konyaspor kampına katılmayan ve basın organlarında Beşiktaş'a geri döndüğü ifade edilen Ronaldo konusunda takımı Beşiktaş ile görüşmelerin devam ettiğini belirten Karapınar, şunları söyledi 
     ''Kulüp olarak şu an beklemedeyiz. Olanlar karşısında şaşkınlığımız devam ediyor. Beşiktaş kulübü'nden bu oyuncunun bize geri döneceği söylendi. Ronaldo birkaç gün içerisinde dönmezse kapımızı kapayacağız. Konyaspor yoluna Ronaldo olmadan da devam edebilir. Ancak yapılanları hiç şık bulmuyoruz. Konyaspor'un mağduriyeti halinde gerekeni yapmaktan kesinlikle kaçınmayacağız.'' Öte yandan Türkiye Kupası'nda yapacakları Beşiktaş maçı hazırlıklarını sürdürdüklerini ifade eden Karapınar, bayramın ilk günü futbolculara verilecek iznin ardından çalışmaların tekrar başlayacağını söyledi. 
     Konyaspor'un maçlarını yaptığı Atatürk Stadı için 10 bin adet koltuk siparişi verdiklerini de belirten Karapınar, ''Stadımızın UEFA kriterlerine uygunluğu için Futbol Federasyonu, koltuk eksiğimizi gidermemizi istedi. Galatasaray maçına kadar bu eksikliklerimizi tamamlayarak ikinci yarıya başlayacağız'' dedi. 
     
</TEXT>
</DOC>
