<DOC>
<DOCNO> 316768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur11.html </URL>
<DATE> 2005/02/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
17 yaşındaki kız, memur nişanlısını bırakıp çocukluk aşkı çobana kaçtı 
</HEADLINE>
<TEXT>

     
     Yaşar ANTER BODRUM, Muğla DHA 

     

MUĞLA'nın Milas İlçesi'nde, 17 yaşındaki A.D., nişanlısını terk etti, çocukluk aşkı 22 yaşındaki Hasan Kırgözoğlu ile kaçtı. İzlerini kaybettirebilmek için yüzlerce kilometre yol kateden, jandarma ve polisin aradığı aşıklar, ailelerine Bizi affedin' çağrısı yaparak, hemen evlenmek istediklerini söyledi. 
     Olay Milas'a bağlı Çukurköy'de meydana geldi. A.D. çocukluk aşkı çoban Hasan Kırgözoğlu ile iki yıl önce nişanlandı. Gençlerin mutluluğu uzun sürmedi, Kırgözoğlu askere gittikten altı ay sonra A.D., annesi 37 yaşındaki Meryem Doğancı'nın isteğiyle nişan yüzüğünü atmak zorunda kaldı. Genç kız, Bodrum Tapu Müdürlüğü'nde memur Mustafa Kıllı ile nişanlandı. 
     Çoban Hasan Kırgözoğlu iki ay önce askerden dönünce nişanlısı Azize'nin kendi istemi dışında, zorla ve para karşılığı başkasıyla nişanlandığını öğrendi. Bir araya gelen iki genç ayrılamayacaklarını anlayınca birlikte kaçtı. Genç kızın ailesi jandarma ve polise başvurarak kaçakların bulunmasını istedi. Milas'tan ayrıldıktan sonra Kayseri, Mersin, Afyon ve İzmir'deki akrabalarının yanına giderek kalan ve birbirlerinden ayrılmayan gençleri DHA muhabiri buldu. 
     
     BEN HASAN'I KAÇIRDIM 

     A.D. Hasan Kırgözoğlu ile çocukluk aşkı olduğunu söyleyerek "Hasan beni değil ben Hasan'ımı kaçırdım. Hasan ile nişanlıyken ve askerdeyken ailem, beni rızam olmadan 15 milyar lira para karşılığında Bodrum'dan bir gençle nişanladı. Çok karşı çıktım. Ama baskıya dayanamadım. Hasan'ım askerden gelince de beni hemen kaçırmasını, aksi takdirde kendimi öldüreceğimi söyleyerek, tehdit ettim. O da beni çok sevdiği için kaçırmak zorunda kaldı. Ben ölürüm de çakır gözlü Hasan'ımdan başkasına yar olmam. Hasan ile zaten kendi isteğimle birlikte oldum. Bunu da her yerde söylerim. Onun hiç bir suçu yok'' dedi. 
     İki hafta içinde, yakalanmamak için yüzlerce kilometre yol katettiklerini belirten Hasan Kırgözoğlu da "A.D. ile birbirimizi küçüklüğümüzden beri seviyoruz. Bunu bütün köy halkı bunu biliyor. Neden bizi ayırmak istediler anlayamadım. Askerden gelince, A.'nın kısa süre sonra evlendirileceğini öğrenince, kaçma teklifini kabul etmekten başka bir çaremiz kalmadığını anladım. A.'nın annesi kabul etsin, biz birbirimizden ayrı yaşayamayız. Baskı yaparlarsa ikimiz de intihar etmeyi düşünüyoruz'' dedi. 
     İki sevgili A.D.'nin annesi Meryem Doğancı'nın ikna edilmesi halinde en yakın güvenlik güçlerine teslim olacaklarını belirtti. 
     
</TEXT>
</DOC>
