<DOC>
<DOCNO> 319298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy25.html </URL>
<DATE> 2005/02/28/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Bakanlar Kurulu Toplantısı... Çiçek ''AB konusunda imkansızı başardı'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, hükümetin, AB konusunda imkansızı başardığını belirterek, ''AB konusunda bu kadar kararlı, bu kadar önemli başarıları gerçekleştirmiş olan hükümetin, 17 Aralık'tan sonra önem verdiği böyle bir konuyu ikinci, üçüncü plana atması gibi bir şey söz konusu değil'' dedi. 
     Çiçek, Bakanlar Kurulu toplantısının ardından, toplantının gündemine ilişkin açıklamalarda bulundu. 
     Memur sendikalarıyla yapılan müzakerelerde, sendikaların iki taleplerinin bulunduğunu anımsatan Çiçek, bunlardan birinin kamuda çalışan görevlilere bir derece verilmesi olduğunu ve bununla ilgili yasa tasarısının kanunlaştığını söyledi. 
     İkinci talebin, disiplin affı olduğunu ifade eden Çiçek, ''Belli istisnalar dışında, bunlar büyük ölçüde yüz kızartıcı suçlardır. Bu suçlardan dolayı disiplin cezası alanlar, bazı kurumlar dışında, Türk Silahlı Kuvvetleri ve istisnalar dışında, disiplin suçu işlemiş olanlarla ilgili af konusunu içeren bir yasa tasarısının bugün imzası büyük ölçüde tamamlandı, TBMM'ye gönderilecek'' diye konuştu. 
     Çiçek, üzerinde durdukları üç yasa tasarısının, büyük ölçüde ceza hukuku alanıyla ilgili olduğunu dile getirerek, şöyle devam etti 
     ''TCK, Ceza Muhakemesi Kanunu, Ceza ve Güvenlik Tedbirlerinin infazıyla ilgili yasaya paralel olarak düzenlememiz gereken yasalar var. Bunlardan bazılarını çarşamba günü TBMM Genel Kurulu'nda müzakere edeceğiz. 
     Bunlara ilaveten üç yasada daha değişiklik gerekiyor. Bunlardan biri çocuk mahkemelerinin kuruluş, görev ve yetkileridir. İkincisi, kabahatlerle ilgili yasa tasarısıdır. Yürürlükteki ceza kanunu, üç bölümden oluşuyor. Genel hükümler, suçlar ve kabahatler. Biz 1 Nisan'da yürürlüğe girecek yasada kabahatleri çıkarmıştık. Sadece genel hükümler ve suçları teşkil ediyor. Kabahat dediğimiz husus, vatandaşlarımız açısından, kanunun karşılığında hapis cezaları yerine idari yaptırımları öngörür diyen fiilleri ifade ediyoruz. 1 Nisan'da ceza kanunu yürürlüğe girdiğinde, kabahatlerle ilgili kısım, ceza kanunu yürürlükten kaldırılacağı için bunların karşılıksız kalmaması için bu yasa tasarısının da çıkarılması gerekiyor. Bilgi verdiğimiz konulardan biri budur.'' Çiçek, çocuk mahkemelerinde de Ceza Kanunu'na paralel düzenlemeler olacağını bildirdi. 
     Üçüncü konunun, denetimde serbestlik yasa tasarısı olduğunu belirten Çiçek, Ceza Kanunu yürürlüğe girdikten sonra, bazı suçlar açısından ceza yerine, cezaya bağlı veya bundan ayrı olarak bir kısım kısıtlamalar getirildiğini kaydetti. 
     Çiçek, denetimde serbestlik yasasıyla kurumlaşmaya, yapılaşmaya gitmek gerektiğini, bununla ilgili yasa tasarısıyla birlikte 4 yasa tasarısının TBMM'ye sevk edileceğini kaydetti. 
     
     SÖZLÜ SORULAR 

     Bakanlar Kurulu'nda, denetim konularını da ele aldıklarını dile getiren Çiçek, milletvekillerinin en fazla kullandığı denetim yolunun sorular olduğunu, şu anda Meclis'te 500'ün üzerinde sözlü soru bulunduğunu anlattı. 
     Meclis'in bu denetim işlerini tam olarak yapabilmesi için bir yöntem üzerinde anlaştıklarını belirten Çiçek, yarın, kendisinin ve Çalışma ve Sosyal Güvenlik Bakanı Murat Başesgioğlu ile Devlet Bakanı ve Başbakan Yardımcısı Mehmet Ali Şahin'in, şu ana kadar kendi görev alanlarıyla ilgili soruların tamamını gündem konusu yapıp, cevaplayacaklarını belirtti. 
     
     18 MART 

     Çiçek, 18 Mart tarihinin, Türkiye ve Türk milleti açısından önemine, Çanakkale savaşlarının geçtiği Gelibolu Yarımadası'nın yüceliği ve kutsiyetine işaret etti. 
     Her yıl, 18 Mart Çanakkale Zaferi'nin burada kutlandığını dile getiren Çiçek, bu yıl, bölgeye daha fazla önem verdiklerini, bölgenin gelecek nesiller açısından hafıza ve vicdanlarda canlı kalabilmesi için başlatılan bazı çalışmalar bulunduğunu anlattı. 
     Çiçek, ilgili bakanların, Bakanlar Kurulu'nda bu çalışmalar hakkında bilgi verdiğini belirterek, 18 Mart'ı, Başbakan Recep Tayyip Erdoğan başta olmak üzere, büyük bir katılımla kutlayacaklarını söyledi. 
     
     ''AVRUPA'YI ŞAŞIRTMIŞTIR'' 

     Bakanlar Kurulu'nda dış politika konuları üzerinde de durduklarını vurgulayan Çiçek, Kıbrıs, Irak ve AB konuları üzerinde etraflı bir değerlendirme yaptıklarını ifade etti. AB-NATO, Türkiye-AB ilişkilerini de ele aldıklarını belirten Çiçek, Irak'a komşu ülkeler dışişleri bakanları ve içişleri bakanları toplantılarının, önümüzdeki günlerde Türkiye'de yapılacağını ve bununla ilgili Dışişleri Bakanı ve Başbakan Yardımcısı Abdullah Gül'ün bilgi verdiğini kaydetti. 
     AB konusunun, devamlı gündemlerinde olduğunu ifade eden Çiçek, şöyle konuştu 
     ''Ama son zamanlarda, sanki 17 Aralık'tan sonra hükümet bu konularda bir şey yapmıyormuş gibi, sadece başmüzakereci kim olacak tarzında bir tek isme ya da bir tek konuya takılmış gibi bir durum var. Bu bizim çalışmalarımız açısından doğru değil. AB konusunda bu hükümet imkansızı başarmıştır. İki yıllık süre içerisinde hem Avrupa'yı, hem de içerde pek çok çevreyi, yaptığı çalışmalar, attığı adımlar, gerçekleştirdiği reformlarla şaşırtmıştır. Dolayısıyla AB konusunda bu kadar kararlı, bu kadar önemli başarıları gerçekleştirmiş olan hükümetin, 17 Aralık'tan sonra önem verdiği böyle bir konuyu ikinci, üçüncü plana atması gibi bir şey söz konusu değil. 
     Kendi yönümüzden bu çalışmalara her yönüyle devam ediyoruz. 17 Aralık'tan sonra AB ile ilgili çalışmaların şekli değişmiştir. Önceden dışa dönükken şimdi içe dönük çalışıyoruz. Dışarıdan, sanki bu çalışmalar yapılmıyormuş, rafa kalkmış gibi kanaat hasıl oluyor, başmüzakereci kısmına kilitleniyor.'' 
     
     ''METİNLER GELMEDİ'' 

     Çiçek, AB ile ilgili AB makamlarıyla karşılıklı görüşmelerin devam ettiğini, AB açısından, beklenti içinde oldukları üç metin bulunduğunu söyledi. 
     Bunların henüz gelmediğini, bir tanesinin yeni Katılım Ortaklık Belgesi olduğunu belirten Çiçek, sözlerini şöyle sürdürdü 
     ''Bize bu iletilecek, bu belgeye karşılık yeni bir Ulusal Program hazırlayacak mıyız, hazırlamayacak mıyız, şu ana kadar ki taahhütlerimizde gözden geçirme çabasında olacak mıyız, olmayacak mıyız Öncelikle AB makamlarının, AB Komisyonu'nun böyle bir belgeyi ortaya koyması lazım. Henüz bize iletilmiş bir şey yok. Önümüzdeki süreç içerisinde en önemli hususlardan biri hem Türk, hem AB kamuoyunun bu sürece hazırlanması, karşılıklı bilgilendirilmesi, karşılıklı diyaloğa ihtiyaç var. Özellikle sivil toplum kuruluşlarının devreye girmesi gerekiyor. Henüz bu konularla ilgili AB Komisyonu'ndan Türkiye'ye 'bu işlerin şöyle olması lazım' tarzındaki metinler bize gelmiş değil. 
     Biz zoru başarmış bir hükümet olarak, AB konusundaki kararlılığımızı, çalışmalarımızı, süratimizden hiçbir eksilme olmaksızın sürdürüyoruz. 3 Ekim'den itibaren çalışmalar, biraz dışa, biraz içe dönük olacaktır.'' 
     
     ''BAŞ MÜZAKERECİ GÜNÜ GELDİĞİNDE AÇIKLANACAKTIR'' 

     Adalet Bakanı ve Hükümet Sözcüsü Cemil Çiçek, baş müzakerecinin belirlenmesinin kendilerinin AB anlayışına göre en son düşünülmesi gereken konu olduğunu, baş müzakerecinin günü geldiğinde açıklanacağını bildirdi. 
     Cemil Çiçek, Bakanlar Kurulu toplantısı sonrasında gazetecilerin sorularını yanıtladı. 
     Büyük kentlerde artan suç oranlarıyla ilgili bazı gazetelerde yer alan demeçlerini ve bu demeçlere ilişkin İçişleri Bakanı Abdülkadir Aksu'nun açıklaması anımsatılarak, yöneltilen ''1 Nisan'da yürürlüğe girecek TCK, polisin elini kolunu bağlıyor mu '' sorusu üzerine Çiçek, 1 Nisan'dan itibaren ceza hukuku alanıyla ilgili bir düzenleme yaptıklarını hatırlattı. Bu düzenlemelerin büyük ölçüde suçun işlenmesi anından itibaren daha sonraki kısımları düzenleyen maddeler olduğunu kaydeden Çiçek, şöyle konuştu 
     ''Çünkü yargının görevi büyük ölçüde suç işlendikten sonraki kısmı ilgilendirir. Ondan evvelki kısım önleyici kollukla alakalı bir husustur. Dolayısıyla biz bu çalışmayı, bu düzenlemeleri yaparken herkesin gözü önünde, her kurumdan istifade ile her kesimin katılımını sağlayarak bu düzenlemeleri yapmaya çalıştık. O bakımdan devletin kurumları arasında bu anlamda bir çekişme olmaz. Hükümetin üyeleri arasında da herhangi bir tartışma olmaz. İçişleri Bakanı arkadaşımız benim 30 yıllık arkadaşım. Hepimizin çabası devleti en iyi şekilde çalıştırmak. Yargının da emniyetin de jandarmanın da devletin diğer birimlerinin de görevi, Türkiye'de huzuru, asayişi, barışı sağlamaktır. Tabii 1 Nisan'la beraber uygulamaya konulacak olan yasaların öncelikleri farklı, felsefesi farklı, sistematiği farklıdır. Biz kendi yönümüzden bu eğitimleri süratle yapıyoruz. Diğer devlet kurumları da kendi içlerinde bu çabayı, gayreti gösteriyorlar. Bu yasaları elbirliğiyle uygulamaya koyacağız. Bu anlayış içinde inşallah Türkiye yeni bir dönemi idrak edecektir. Beyanatım bununla alakalıdır. Herhangi bir sorun, bu noktada yoktur, olmaması da gerekir.'' Yeni dönemde delilden sanığa giderek yargılama yapılacağını vurgulayan Çiçek, altına imza konulan uluslararası sözleşmelerin bunu gerektirdiğini söyledi. 
     Adil yargılama ilkesine daha fazla titizlik gösterilmesi gerektiğini kaydeden Çiçek, zaman zaman bu konunun Avrupa İnsan Hakları Mahkemesi'ne gittiğini, bunun da Türkiye'nin hem hak ihlalleri açısından görüntüsünü bozduğunu hem de Türkiye'nin tazminatlara mahkum olduğunu anlattı. 
     Türk güvenlik güçlerinin başta emniyet teşkilatı, jandarma olmak üzere geriye dönük çok iyi sınav vermiş teşkilatlar olduğunu ifade eden Çiçek, emniyet teşkilatına 4 yıllık yüksekokul, fakülte mezunlarının sınavla alınmasına ilişkin yasa tasarısının yarın ilgili komisyonda görüşüleceğini ifade etti. 
     Böylece açığın kapatılmaya çalışılacağını kaydeden Çiçek, ''Belki büyükşehirlerdeki sıkıntıların temelinde de bir ölçüde bu eksiklikler yatmaktadır'' dedi. 
     
     GÜVENLİK ZİRVESİ 

     Başbakan Recep Tayyip Erdoğan'ın kapkaç olayları nedeniyle Mart ayı başında bir güvenlik zirvesi düzenleneceğini açıkladığı hatırlatılarak, bu konunun değerlendirilip değerlendirilmediğinin sorulması üzerine Çiçek, bu konuyu bugün konuşmadıklarını söyledi. 
     Zaman zaman Başbakan'la veya ilgili bakanların katılımıyla asayiş konularında özel toplantılar yapıldığını anlatan Çiçek, şöyle devam etti 
     ''Bu defa biraz daha kapsamlı olarak, özellikle büyükşehirlerde, sadece kapkaç olayları değil, bunun dışında çocuklarla ilgili, suça itilen çocuklar, sokak çocukları dahil... Bu da zaten görüştüğümüz konuların bir parçasıdır. Bununla ilgili de 3-4 bakan bir araya gelmek suretiyle bazı konular üzerinde durduk. Büyükşehirler iç göçe açık şehirlerdir. Suç oranlarının artmasında biraz da bu göçün, çarpık şehirleşmenin, gelir dağılımındaki bozuklukların, aile içindeki birtakım sıkıntıların tesiri olduğu da muhakkaktır. Onun için meseleye sadece hakim, savcı ve emniyet arasındaki ilişki veya bunlarla çözüm sağlamak yerine, bunlar da dahil olmak üzere daha geniş kapsamlı olarak bu konuları düşünmek, bunlarla ilgili çözüm üretmek gerekecektir. 
     Mesele sadece kapkaç olayı değil, belki büyükşehirler olayıdır. En fazla göçü neresi alıyorsa, bu neviden sorunlar orada çok daha fazla. Mesela Ankara büyükşehirler sıralamasında nüfusu itibarıyla ikinci sırada. Ama bir kısım suçlar bakımından dördüncü sırada. Çünkü Ankara, belki İstanbul kadar, belki Mersin, Adana kadar bu anlamda göç almıyor. Onun için meseleyi çok kapsamlı olarak bu zirvede görüşeceğiz.'' 
     
     BAŞ MÜZAKERECİNİN AÇIKLANMASI 

     Bakan Çiçek, baş müzakereci ve müzakere heyetinin bu hafta açıklanıp açıklanmayacağı ve bu konuda bir takvimin belirlenip belirlenmediği sorusuna ise ''Hayır. Günü geldiğinde açıklanır. Sizin önem verdiğiniz konuyu, bizim çalışmalarımız açısından o kadar öncelikli bir konu olarak görmüyoruz'' yanıtını verdi. 
     Bankacılık ve gelir idaresi kanun tasarılarının TBMM'ye sevk aşamasına gelip gelmediği yönündeki soruya karşılık Çiçek, ''Hayır. Bugün imzaya açılan tasarılar arasında onlar yok'' dedi. 
     Sosyal güvenlik alanında bazı adımlar attıklarını, bu adımların birinci ayağının sağlık hizmetlerinin, ikinci ayağının sosyal güvenlik kuruluşlarının birleştirilmesi olduğunu anlatan Çiçek, ''Şüphesiz bu birleştirmelerin söylediğimiz bazı mali konularla ve mali düzenlemelerle de alakası var. Herhalde bu çalışmalar belli bir noktaya geldiğinde bunlar da sevk edilecektir. Ama bugün görüştüğümüz konular arasında bunlar yok'' diye konuştu. 
     Memurlara yönelik disiplin suçlarının hangi dönemleri kapsayacağına ilişkin soruya Çiçek, şu yanıtı verdi 
     ''Onun tarihi noktasında şu an çok net bir şey söyleyemem. Özü itibariyle şunu getiriyoruz, bir kısım suçlar bunun kapsamı dışında, büyük ölçüde yüz kızartıcı suçlar olarak kabul edilen rüşvet, zimmet vs. gibi suçlardan oluşuyor. Bazı meslekler açısından, meslekten çıkarma cezasını almış olanların bu yasadan istifade etmeleri mümkün değil. Örneğin emniyet teşkilatında meslekten ihraç edilmiş olanlar, hakimler, savcılar açısından yer değiştirme ve ihraç cezaları bu kanun kapsamının dışında kalıyor.'' Çiçek, baş müzakerecinin belirlenmesi konusunda eleştiriler bulunduğunun ifade edilmesi üzerine, ''Hayır, öyle okumayın. Size söylemek istediğim, hükümete karşı bir haksızlık oluyor. Bunca önemli meseleyi getirip bir tek ismin atanmasına bağladık. Sanki atanınca bütün işler tamam. Bu iş bana göre, bizim AB anlayışımıza göre en son düşünülmesi gereken bir konudur'' diye konuştu. 
     Bu konularda çalıştıklarını kaydeden Çiçek, muhatapları olan kuruluş AB'den gelmesi gereken metinler olduğunu, bunların gelmemiş olmasının baş müzakerecinin belli olup olmamasıyla alakalı bir konu olmadığını söyledi. 
     Çiçek, ''Yapılan bunca çalışmaları bir tarafa itip onlar üzerinde kafa yormak varken, varsa yoksa baş müzakereci kim Önce vasıfları, sonra kimler olacağı yazıldı'' dedi. 
     Şu an bu müzakerelerin yürüdüğünü, Dışişleri Bakanlığı'nın, AB Genel Sekreterliği'nin bu konuyu yürüttüğünü, her bakanlığın bu konuda üzerine düşeni yaptığını anlatan Çiçek, şöyle konuştu 
     ''Nitekim dönem başkanı geldi, Dışişleri Bakanı ile görüşüyor. Önümüzdeki günlerde Troyka toplantısı yapılacak. Bu toplantıya zaten Türkiye katılıyor. Yarın Brüksel'de yapılacak müzakereler var, bu müzakereler sürdürülüyor. Bunların hepsi AB'nin parçasıdır. Ama sizin istediğiniz bu ismin kim olacağı. Kusura bakmayın. Bu merakınızı bugün de gideremem, yarın da giderme şansım yoktur.'' Çiçek, ''Baş müzakerecinin kim olacağı konusunda bir sorun olup olmadığı'' yönündeki soruya ise ''Nereden baktığınıza bağlı. 'Sorun üzerinde gazetecilik yapacağız' diyorsanız... Bizde bir sorun yok. Tek başına iktidar olmuş bir hükümette bu neviden sorunlar olmaz. Bugüne kadar her zor işleri başarmış bir hükümet açısından, bu söylediğiniz sorun değildir. Ama sorun beklentisi içerisindeyseniz ona bir şey diyemem'' yanıtını verdi. 
     
</TEXT>
</DOC>
