<DOC>
<DOCNO> 336419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko06.html </URL>
<DATE> 2005/04/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Batık tüketici kredileri 1 milyar YTL'yi geçti... 
</HEADLINE>
<TEXT>

     Batık duruma gelen tüketici kredileri ile kredi kartı alacakları hızla büyüyor. Bankaların tüketicilerden zamanında tahsil edemedikleri için tasfiye kapsamına aldıkları tüketici kredileri ile kredi kartı alacaklarının tutarı, yıl başından bu yana yüzde 30'dan fazla artarak 1 milyar YTL'yi geçti. Batık kredi kartı alacakları, yüzde 38 büyüyerek 820 milyon YTL'ye kadar ulaştı. 
     ANKA'nın Merkez Bankası verilerinden yaptığı belirlemeye göre, bankaların tasfiye kapsamına aldıkları tüketici kredileri ve bireysel kredi kartı alacaklarıyla Tasarruf Mevduatı Sigorta Fonu'na TMSF devrolunan bireysel takipli alacakların toplam tutarı, 15 Nisan itibariyle 1 milyar 20.8 milyon YTL'yi buldu. 
     Batık tüketici ve kredi kartı kredilerinde, yılbaşından bu yanaki 3.5 aylık dönemde yüzde 30.7 oranında 239.9 milyon YTL'lik artış gözlendi. 2004 yılı sonunda tüketicinin batık kredileri, 780.9 milyon YTL düzeyinde bulunuyordu. 
     Bankaların toplam tüketici kredileri ile bireysel kredi kartı alacaklarının tutarı ise yılbaşından bu yana yüzde 13.6 artarak 30 milyar 311.6 milyon YTL'ye çıktı. Tüketicinin batık duruma gelen kredilerinin toplam krediler içindeki payı, yılbaşındaki yüzde 2.9'luk düzeyinden yüzde 3.4'e yükseldi. 
     
     BATIK KREDİ KARTLARI ÇIĞ GİBİ 

     Batık kredilerdeki artışın büyük bölümü kredi kartlarından kaynaklandı. Bankaların tüketicilerden zamanında tahsil edemedikleri için tasfiye kapsamına aldıkları kredi kartı alacakları, söz konusu dönemde yüzde 37.6 oranında 223.1 milyon YTL büyüdü. Bu artışla birlikte batık kredi kartı alacakları 592.8 milyon YTL'den 815.9 milyon YTL'ye çıktı. 
     2004 yılı sonunda yüzde 4.3 olan batık kredi kartı 
     alacaklarının toplam bireysel kredi kartı alacaklarına olan oranı, 15 Nisan itibariyle yüzde 5.7'ye yükseldi. 
     
     BÜYÜK BÖLÜMÜ ÖZEL BANKALARDA 

     Batık kredi kartı alacaklarının 727.2 milyon YTL'yle en büyük bölümü özel bankalara ait bulunuyor. Özel bankaların batık kredi kartı alacakları, söz konusu dönemde yüzde 38.3 arttı. 
     Yabancı bankaların batık kredi kartı alacakları yüzde 42.1 artarak 52.7 milyon YTL'ye, kamu bankalarının batık kredi kartı alacakları ise yüzde 20.1 artarak 36 milyon YTL'ye çıktı. 
     
     BATIK BİREYSEL KREDİLER 

     Bankaların tasfiye kapsamına aldıkları bireysel kredilerin tutarı ise 108.8 milyon YTL oldu. Bu kredilerde, yılbaşından bu yanaki dönemde yüzde 22.5 oranında 20 milyon YTL'lik büyüme gözlendi. Bu artışa karşın batık tüketici kredilerinin, toplam tüketici kredileri içindeki payı yüzde 0.7 düzeyinde kaldı. 
     Özel bankaların batık bireysel kredileri yüzde 33.4 artarak 67.9 milyon YTL, kamu bankalarının batık kredileri yüzde 1.5 artarak 34.5 milyon YTL, özel bankaların batık kredileri de yüzde 61 büyüyerek 6.5 milyon YTL oldu. 
     
     TMSF'NİN BATIKLARI 

     Satılan ya da kapanan bankalar nedeniyle TMSF'ye devrolunan bireysel takipli alacakların tutarı ise 96 milyon YTL oldu. Bu kredilerde, yılbaşından bu yanaki dönemde 3.1 milyon YTL'lik gerileme gözlendi. 

ANKA 
     
</TEXT>
</DOC>
