<DOC>
<DOCNO> 314248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur50.html </URL>
<DATE> 2005/02/10/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Karantinadaki 43 kişi taburcu edildi... 
</HEADLINE>
<TEXT>

     Esenboğa THY kargosundaki şüpheli paketten etkilendikleri gerekçesiyle hastaneye gelen 43 kişi taburcu edildi. 
     THY'ye yer hizmeti sunan özel şirketin personeli, paketi eline aldığında, soğan, sarımsak kokusu gibi bir koku aldıklarını belirterek, ''Kendimizi dışarı attık. Nefes alamadık, kusma geldi'' dedi. 
     Bunun üzerine, derhal hastaneye geldiklerini belirten Ferdi Eroğlu, kendilerine 3 tane serum takıldığını, kan örnekleri alındığını ifade etti. Eroğlu, şu anda sağlık durumunun iyi olduğunu söyledi. 
     Uçak emniyetinden sorumlu Yavuz Şahin, kargo bölümünde sarımsak kokusu aldığını ve genzinin yandığını, hiçbir olumsuz durum olmamasına rağmen tedbir olarak hastaneye gönderildiğini söyledi. 
     Hakan Akbaş adındaki personel de uçaktaki bağajları aldığını, bu sırada sarımsak kokusu aldıklarını, gözlerinin yaşardığını anlattı. Akbaş, doktorların kendilerine sağlıkları konusunda problem bulunmadığını söylediklerini bildirdi. 
     Bu arada hastaneden taburcu edilenler, kapıda yakınları tarafından karşılandı. 
     
</TEXT>
</DOC>
