<DOC>
<DOCNO> 319025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun07.html </URL>
<DATE> 2005/02/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şaron Terör durmazsa barış süreci bitecek .. 
</HEADLINE>
<TEXT>

     İsrail Başbakanı Ariel Şaron, Filistinliler teröre karşı önlem almadığı takdirde barış çabalarının duracağını bildirdi. 
     Şaron, haftalık kabine toplantısından önce yaptığı açıklamada, ''Filistinliler, terörist grupları ve Filistin Yönetimi topraklarındaki alt yapılarını ortadan kaldırmadıkları sürece siyasi gelişme olmayacak. Tekrar ediyorum siyasi gelişme olmayacak'' dedi. 
     İsrail, Filistinlilerden militan grupları engellemelerini istemiş, ancak Filistin Devlet Başkanı Mahmud Abbas, sert önlemler almanın iç savaşa neden olabileceğini söyleyerek, bu gruplarla geçici ateşkes yapılmasını tercih etmişti. 
     Abbas, önceki gece 4 kişinin öldüğü Tel Aviv'deki intihar saldırısında üçüncü tarafı suçlamış ve sorumlularının cezalandırılacağını söylemişti. Filistinli güvenlik yetkililerinin, bu saldırı için suçladığı Hizbullah örgütü ise iddiaları reddetmişti. 
     
     ATEŞKES ARTIK İSLAMİ CİHAD'I KAPSAMIYOR 
     İsrailli yetkililer, Filistin tarafıyla varılan ateşkes kararının bundan böyle, Tel Aviv'de dün düzenlenen intihar saldırısının sorumlusu İslami Cihad örgütünü kapsamayacağını bildirdiler. 
     AP'nin haberine göre bir İsrailli yetkili, İslami Cihad'a karşı misilleme operasyonlarına başlanabileceğini söyledi. Yetkili, örgütün liderlerinin hedef alınacağını belirtti. 
     İsrail'in misilleme eyleminin, Filistin tarafıyla birlikte 8 Şubat'ta Mısır'da ilan edilen ateşkesi fiilen ortadan kaldırabileceği yorumu yapılıyor. 
     
     İSRAİL, ÇEKİLMEYİ ASKIYA ALDI 
     Öte yandan, İsrail, Batı Şeria'daki 5 yerleşim biriminden çekilerek, bunlarda kontrolü Filistin güvenlik güçlerine devretme planını askıya aldı. 
     İsrail ordu radyosunun haberine göre Savunma Bakanı Şaul Mofaz, Tel Aviv'de dün gece düzenlenen intihar saldırısı üzerine bu kararı aldı. 
     İsrail, 8 Şubat'taki ateşkes ilanından sonra bu yerleşim birimlerinden çekilmeyi vaat etmişti. Uygulamanın ne kadar süre için askıya alındığı açıklanmadı. 
     
     ZİRVEYE İSLAMİ CİHAD ALINMAYACAK 
     İsrail, Tel Aviv'deki intihar eyleminde sorumluluğu üstlenen İslami Cihad temsilcilerinin, 5 Mart'ta Kahire'de yapılacak ateşkes görüşmelerine gidişine izin vermeyeceğini açıkladı. 
     Açıklama, İsrail Savunma Bakanı Şaul Mofaz'ın, bu akşam güvenlik birimi yetkilileriyle yaptığı toplantının ardından geldi. 
     Kahire'deki toplantı, Filistin Yönetiminin, militan gruplarla İsrail arasında uzlaşmaya varılan fiili ateşkesi resmileştirmeye yardımcı olmak amacıyla düzenleniyor. 
     Saldırıyı gerçekleştiren Tulkarem'den Abdullah Badran 21 adlı Filistinli gencin, saldırıyı gerçekleştirmeden önce, amacını kayda aldığı bir video da yayınlandı. Badran, videoda, bombalama eyleminin amacını, ''Amerikan çıkarlara göre davranan Filistin Yönetimi'ne zarar vermek'' olarak açıkladı. 
     SURİYE SUÇLANDI 
     İsrail, Tel Aviv'de dün gece düzenlenen intihar saldırısından ötürü Suriye'yi suçladı. 
     Savunma Bakanı Şaul Mofaz, saldırı sonrası durumu görüşmek üzere savunma yetkilileriyle biraraya geldi. 
     Bakanlık tarafından yapılan açıklamaya göre Mofaz toplantıda, Suriye'ye karşı İsrail'in tutumunun anlatılmasını amaçlayan uluslararası bir diplomatik atak başlatılması çerçevesinde gelecek haftalar içerisinde yurt dışına yetkililer gönderileceğini belirtti. 
     Açıklamada, İsrail'in saldırıdan Suriye'yi ve İslami Cihad örgütünü sorumlu tuttuğu kaydedildi. 
     
     Suriye Parmağımız yok 
     Suriye, Tel Aviv'de dün gece düzenlenen intihar saldırısında parmağı olduğu iddialarını yalanladı. 
     Suriye Dışişleri Bakanlığı'ndan adının açıklanmasını istemeyen bir yetkili, Suriye'nin bu saldırıyla hiçbir ilgisinin olmadığını, İslami Cihad örgütünün Şam'daki bürosunun kapalı olduğunu belirtti. 
     Yetkili, ''İsrail'in dünyada barış sürecini sabote etmekle tanındığını'' belirterek, İsrail Savunma Bakanı Şaul Mofaz'ın suçlamalarının, saldırıyı asıl düzenleyenin kimliğini bildiğini gösterdiğini söyledi. 
     Saldırı sonrası durumu görüşmek üzere savunma yetkilileriyle bir araya gelen Mofaz, dün düzenlenen intihar saldırısından ötürü Suriye'yi suçlamıştı. 
     
</TEXT>
</DOC>
