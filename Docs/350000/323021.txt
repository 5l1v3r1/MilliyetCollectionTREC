<DOC>
<DOCNO> 323021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonyas11.html </URL>
<DATE> 2005/03/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Belçikalı turistler, Türkiye'yi İspanya'ya tercih etti 
</HEADLINE>
<TEXT>

     Belçika Tur Operatörleri Birliği, gelecek yaz için rezervasyonların bir yıl önceye göre yüzde 10 arttığını, Belçikalı turistlerin bir numaralı tatil tercihlerinin Türkiye olduğunu açıkladı. 
     Birlik, Türkiye'nin ilk defa ''İspanya'yı tahtından indirdiğini'' bildirdi. 
     Açıklamaya göre, Belçikalı turistlerin tercih ettiği tatil bölgeleri sıralamasında Türkiye'yi, İspanya, Fas, Tunus ve Mısır izliyor. 
     Belçika Seyahat Acentaları Birliği ABTO tarafından açıklanan verilere göre, daha önceki yıllarda Belçikalıların tercihi İspanya ve Portekiz 2004'te yüzde 20 gerileme kaydederken, Yunanistan'a gidenlerin oranı da yüzde 12 düştü. 
     Belçika'dan turist taşıyan uçakların gittiği tatil yerleri arasında Antalya birinci, Bodrum ikinci, İzmir ise dördüncü sırada yer alıyor. 
     ABTO verilerine göre, 10 milyon nüfuslu Belçika'dan Türkiye'ye 1999'da 150 bin turist giderken, bu rakam 2000'de yüzde 72 artarak 257 bin oldu. Türkiye'ye giden Belçikalı turist sayısı 2001'de 310 bin, 2002'de ise 314 bin olarak belirlendi. Bu rakam, 2003 ve 2004'te 400 bini geçti, 2005'te ise 500 bini aşması bekleniyor. 

     
</TEXT>
</DOC>
