<DOC>
<DOCNO> 321108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas07.html </URL>
<DATE> 2005/03/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Türk Hamlesi' Rusya'da gişe rekoru kırdı 
</HEADLINE>
<TEXT>

     MOSKOVA, DHA 

      RUS yazar Boris Akunin'in aynı adlı romanından beyaz perdeye uyarlanan ve 1877-1878 Osmanlı-Rus savaşını konu alan 'Turetsky Gambit' Türk Hamlesi adlı film, Rusya, Ukrayna ve Kazakistan'da ilk hafta içinde 6.5 milyon dolarlık hasılatla gişe rekoru kırdı. 22 Şubat'ta gösterime giren film bu başarısıyla, ilk hafta içinde 5.3 milyon dolar kazanan 'Night Watch' Gece Nöbeti adlı filmi geride bırakmış oldu. Ünlü Rus yönetmen Timur Bekmambetov'un Night Watch filmi, 2004 yılı içinde toplam 17 milyon dolar hasılatla ülkenin en çok iş yapan filmi olmuştu. 
     3.5 milyon dolarlık bütçesiyle Rus sinema tarihinin en pahalı ve iddialı yapımlarından biri olan Türk Hamlesi'nin, Sovyet sonrası dönemde Rus filmlerinin elde ettiği bütün gişe rekorlarını kırmasına kesin gözüyle bakılıyor. Türk Hamlesi, ilk 2 gününde ülke çapında 317 salonda gösterilip 2 milyon dolarlık hasılat elde ederek ayrı bir rekor daha kırmıştı. Rusya'da yabancı filmlerde de dahil gösterime giren bütün filmler arasında, 'The Matrix Revolutions', ilk hafta gişe rekorunu elinde bulunduruyor. 
     
     'İSKENDER'İ DE GERİDE BIRAKTI 
     Yönetmenliğini Canik Fayziyev'in yaptığı Türk Hamlesi filminin dağıtım şirketi Gemini Film International'ın Başkan Yardımcısı Vadim İvanov, filmin 365 sinemada gösterildiğini, Night Watch'ta ise bu sayının 300'de kaldığını söyledi. Türk Hamlesi'nden önce, en fazla sinemada gösterilme rekoru, 348 salonla Alexander' İskender filmine aitti. 
     Türk Hamlesi'nde, Enver Efendi'nin Sultan Abdülhamit'in talimatıyla yanlış istihbarat yaymak için Rus hatlarına sızması ve Plevne Savaşı çevresinde gelişen olaylar anlatılıyor. Filmde, bugüne kadar hiçbir Rus filminde olmadığı kadar bilgisayar grafiği kullanıldı. 
     
</TEXT>
</DOC>
