<DOC>
<DOCNO> 327334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko14.html </URL>
<DATE> 2005/03/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Tüzmen Bize sürdürülebilir ihracat lazım... 
</HEADLINE>
<TEXT>

     Devlet Bakanı Kürşad Tüzmen, ''Bize artık sürdürülebilir ihracat lazım, bunun birinci şartı yüksek teknoloji üretebilir hale gelmek'' dedi. 
     Gaziantep Üniversitesi Rektörü Prof. Dr. Erhan Ekinci'yi ziyaret eden Tüzmen, İnşaat Mühendisliği Konferans Salonu'nda düzenlenen ''Üniversite Sanayi İşbirliği TEKMER ve Teknokent'' konulu toplantıya katıldı. 
     Tüzmen, toplantıda yaptığı konuşmada, bir ülkenin gerçek anlamda ayağa kalkabilmesi ve kendini daha üst platformlara taşıyabilmesi için teknoloji üretmesi, teknoloji kullanması ve teknolojik ürünler ihraç etmesi gerektiğini söyledi. Sanayide verimliliğin artırılmasının, bilgi teknolojilerinin olabildiğince fazla yararlanılmasıyla mümkün olduğunu vurgulayan Tüzmen, konuşmasını şöyle sürdürdü 
     ''İhracatta rekorlar kırarak sağladığımız artışın sürdürülebilir olması gerekir. Bize artık sürdürülebilir ihracat lazım. Bunun birinci şartı da yüksek teknoloji üretebilir hale gelmektir. Bunun için sanayi yapımız var, buluş sahibi ustalarımız var. Buluş sahibi ustalarımızın üniversitelerle işbirliğini artırıp yeni atılımlar, yeni açılımlar gerçekleştirmeliyiz.'' Tüzmen, çok sayıda bilim parkı ve teknoloji merkezi görme ve gezme olanağı bulduğunu ifade ederek, ülkelerin sanayileşmeden elde ettikleri faydayı yüksek teknoloji ürünleri üreterek ve satarak en üst noktaya taşıdıklarını bildirdi. 
     Türkiye'nin 63 milyar dolarlık ihracat yapmasına karşılık, yüksek teknoloji ürünleri ihracatının toplam ihracat içindeki payının yüzde 14 olduğuna dikkati çeken Tüzmen, bu oranın artırılması gerektiğini kaydetti. 
     
     ''ÇOK ÇALIŞMALIYIZ'' 
     Bugün sanayide en ileri durumda bulunan ülkelerin, bu konuma milletçe çok çalışarak ulaştıklarını anlatan Tüzmen, sözlerini şöyle sürdürdü 
     ''Uluslararası rekabet gücümüzü artırabilmemiz için özellikle 2. Dünya Savaşı sonrasında Japonya'nın ve Almanya'nın yaptığı çalışmayı biz de yapabilmeliyiz. Onlar haftada 114 saat çalıştılar. Oysa biz bugün 38 saatlik çalışma süresini tartışıyoruz. Cumartesi ve pazar günleri çalışmıyoruz. Oysa cumartesi ve pazar günleri de yürekten, severek ve isteyerek çalışabilmeliyiz. İleri ülkelerle aramızdaki açığı başka türlü kapatmanın yolu yoktur.'' Tüzmen, global rekabet koşullarında yalnızca ucuz emek ve ucuz girdi ile bir noktaya kadar yol alınabildiğini ifade ederek, ''Ekonomimizi bilimle ve teknolojiyle güçlendirerek rekabet gücümüzü artıracağız'' dedi. 
     ''Kısa vadeli yaklaşımlar yerini uzun vadeli plan ve projelere bırakmadıkça hareketimizi kısır döngünün dışına taşıyamayız'' diyen Tüzmen, değişen koşullar karşısında Türkiye ekonomisinin, bilgiye dayandırılmasının, küresel ölçekte rekabetçi bir yapıya kavuşturulmasının zorunlu olduğunu belirtti. 
     Tüzmen, Türkiye ekonomisinin küresel ölçekte rekabetçi bir yapıya kavuşmasının, sanayici ve ihracatçıların üniversitelerle çok iyi ilişkiler içinde olmalarını gerektirdiğini sözlerine ekledi. 
     
</TEXT>
</DOC>
