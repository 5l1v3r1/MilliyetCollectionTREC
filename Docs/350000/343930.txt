<DOC>
<DOCNO> 343930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun02.html </URL>
<DATE> 2005/05/19/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İnternette keskin nişancı ’eğitiyorlar' 
</HEADLINE>
<TEXT>

     Washington DHA 

      IRAK’ta Amerikan ve koalisyon birliklerini hedef alan militanların, internet üzerinden ’Nasıl keskin nişancı olunur ’ ya da ’Düşmana en fazla nasıl zarar verirsiniz ’ gibi konularda ’eğitici’ yayın yaptığı ortaya çıktı. 
     ABD Savunma Bakanlığı Pentagon uzmanları tarafından tespit edilen ve İngilizce’ye çevrilip incelenen internet sitelerinde, Irak’ta keskin nişancı olmak isteyenlerin, ABD ve koalisyon birliklerinin komutan, subay ve pilotlarını hedef alması gerektiği çünkü bu kişilerin yerine yenilerinin gelmesinin 2 ila 4 yıl arası zaman alacağı ve 500 bin dolardan daha pahalıya mal olacağı belirtiliyor. 
     Amerikan ABC televizyonunun internet sitesindeki habere göre, keskin nişancılara Amerikan özel birliklerini hedef almaları yönünde de talimat veriliyor ve buna ilişkin açıklamada, "Rambo kompleksi olan özel birlik askerleri aptaldır ve kendilerini dünyanın en iyi askeri sanırlar. Siz onlar gibi kibirli olmayın" ifadeleri kullanılıyor. 
     
     ’TEK MERMİNİZ KALSA KİMİ VURURDUNUZ’ OYUNU 
     İnteraktif sitelerinden birinde ise yine ’hedef seçimine’ ilişkin olarak ’Kimi Öldürürdünüz ’ adlı bir ’eğitim oyunu’ oynanabiliyor. Oyundan önce "Tek bir merminiz kalsa kimi vururdunuz " diye soruluyor ve çeşitli seçenekler sunuluyor. 
     Bu senaryolardan birinde, ABD’nin Irak’taki eski sivil yöneticisi Paul Bremer’dan örnek gösterilerek, "Eğer bu adamı öldürürseniz, ertesi gün, onu ’bilmeden öldürdüğünüzü’ anlarsınız, çünkü hiç kimseye bu kadar koruma sağlanmaz" deniliyor. 
     
     ’DOĞRU’ CEVABI DA KENDİSİ VERİYOR 
     Diğer bir senaryoda ise, bir Amerikan tankının önünde duran askerlerin fotoğrafı gösteriliyor. Sonunda ’doğru’ cevabı da gösteren oyunda, bu senaryo için şu açıklama yapılıyor "Eğer öldürmek için önde duran askerleri seçerseniz yanılmış olursunuz. Önce solda duran tank topçusunu, sonra da tankın sürücüsünü öldürün ki tank devre dışı kalsın." Militanlara yol gösterici nitelikteki bu internet siteleriyle ilgili endişelerini dile getiren Amerikalı istihbarat yetkilileri, bu yolla genç militanların kolayca direniş saflarına katılmasından korktuklarını da bildiriyor. 
     
</TEXT>
</DOC>
