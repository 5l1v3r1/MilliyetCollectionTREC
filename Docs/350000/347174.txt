<DOC>
<DOCNO> 347174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko44.html </URL>
<DATE> 2005/05/30/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
TÜSİAD Referandum sonucu üyelik sürecini etkilemeyecektir 
</HEADLINE>
<TEXT>

     Türk Sanayicileri ve İşadamları Derneği TÜSİAD , Fransa’daki "hayır" oylarının, Türkiye’nin AB üyelik sürecini etkilemeyeceğini belirtti. 
     TÜSİAD’dan yapılan açıklamada, TÜSİAD’ın, AB’nin savunduğu değerler ve önerdiği politikalar açısından dengeli olduğunu düşündüğü, açık toplum, demokratik ve etkili bir yönetişimin temellerini oluşturan "Avrupa Anayasası Anlaşması"nın, Fransa’da yapılan referandumda reddedilmesinin, bir yandan AB’nin dünya sahnesinde çıkarlarını savunması, diğer yandan ekonomik ve sosyal modelini koruması açısından olumsuz sonuçlar doğuracağına inandığı belirtildi. 
     Açıklamada, AB’nin en önemli kurucu üye ülkelerinden biri olan Fransa’nın bu olumsuz kararının, birliğin siyasi entegrasyonunun ilerlemesi açısından önemli gecikmelere yol açacağı ifade edildi. 
     TÜSİAD, Lizbon Stratejisi kanalıyla küresel rekabet gücü arayışını da zorlaştıracağını belirttiği sonucun, uluslararası sistemin bir oyuncusu olan AB’nin, etkin bir şekilde yönetilmesi ve yönlendirilmesi açısından da çeşitli sorunlar doğuracağı kaydedildi. 
     Fransa’da gerçekleşen referandumdan çıkan kararın, AB’nin bugüne kadar almış olduğu kararlar üzerinde geriye dönük bir etkisi olmayacağı vurgulanan açıklamada, şöyle denildi 
     "Fransa’daki hayır oyları, Türkiye’nin AB üyelik sürecini etkilemeyecektir. Avrupa Komisyonu’nun da belirttiği gibi, Türkiye’yi de kapsayan AB’nin genişleme stratejisi, şimdiye kadar alınmış çeşitli AB Konsey kararlarına uygun olarak devam edecektir. Hükümetin, AB’ye tam üyelik yolunda gerekli siyasi, sosyal ve ekonomik reform sürecini kararlı bir şekilde sürdürmesi gerekmektedir. Türkiye’de siyasi ve ekonomik istikrarın sürmesi, imzalanmış olan IMF anlaşması çerçevesinde ve AB tam üyelik perspektifinde ülkemizde reform dinamiğinin devam etmesine bağlıdır." 
     
</TEXT>
</DOC>
