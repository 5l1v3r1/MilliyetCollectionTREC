<DOC>
<DOCNO> 303023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko07.html </URL>
<DATE> 2005/01/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Gurbetçilerin döviz hesaplarına yeni düzenleme... 
</HEADLINE>
<TEXT>

     Merkez Bankası, gurbetçilerin kredi mektuplu döviz tevdiat ve süper döviz hesaplarıyla ilgili esasları yeniden düzenledi, faiz oranlarında da değişikliğe gitti. 
     Merkez Bankası'nın bugünkü Resmi Gazete'de yayımlanarak yürürlüğe giren Genelgesi ile kredi mektuplu döviz tevdiat ve süper döviz hesaplarının tanımı ve özellikleri, Türk Vatandaşlığı Kanunu'nda Değişiklik Yapılmasına Dair 5203 Sayılı Kanun çerçevesinde yeniden düzenlendi. 
     Genelgede kredi mektuplu döviz tevdiat ve süper döviz hesapları, ''Merkez Bankası'nca geliştirilen sisteme göre işleyen, yurt dışında ikamet eden, oturma veya çalışma izni ya da hakkı bulunan T.C vatandaşları veya 5203 sayılı Kanunla tanınan hakların kullanılmasına ilişkin belgeye sahip gerçek kişiler tarafından Merkez Bankası nezdinde belirlenmiş dövizler üzerinden açılan döviz mevduat hesapları'' olarak tanımlandı. 
     Söz konusu düzenlemeye göre bir şahıs adına açılan kredi mektuplu döviz tevdiat ve süper döviz hesaplarının her biri ayrı ve bağımsız olarak işleme tabi tutulacak. 
     18 yaşından küçükler ile turistik, ticari veya sair amaçla yurt dışına seyahat edenler adına hesap açılamayacak. 
     Bu hesaplar, tek veya müşterek olarak açtırılabilecek. Müşterek hesap, geçerli T.C kimliği, belge hamili karı ve koca adına 've', 'veya'lı olarak açılabilecek. 'Veya'lı hesap sahiplerinden birinin, diğeri aleyhine mahkemeye ya da icraya başvurması ve bu mercilerle Merkez Bankası'na ihtiyati tedbir veya ihtiyati haciz kararı tebliğ edilmesi halinde, Merkez Bankası hesaptan ödeme yapılmasını durduracak. 
     
     FAİZ ORANLARI DEĞİŞTİ 
     Kredi mektuplu döviz tevdiat ve süper döviz hesaplarına ilişkin faiz oranlarını da yeniden düzenleyen Genelge ile yeni faiz oranları, bugünden itibaren açılan ve vadesi yenilenen hesaplara uygulanacak. 
     
</TEXT>
</DOC>
