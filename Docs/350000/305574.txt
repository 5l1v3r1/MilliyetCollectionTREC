<DOC>
<DOCNO> 305574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur49.html </URL>
<DATE> 2005/01/11/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Manavgat'ta patlama... 
</HEADLINE>
<TEXT>

     Antalya'nın Manavgat İlçesi'nde, bir otelin LPG tankının değişimi sırasında meydana gelen patlamada ilk belirlemelere göre 26 kişi yaralandı. Yaralıların hayati tehlikelerinin bulunmadığı bildirildi. 
     Sorgun mevkiindeki Club Voyage Otel'de, LPG tanklarının değişimi sırasında, gaz sıkışması sonucu meydana geldiği belirtilen bir patlama yaşandı. Patlamadan sonra çıkan yangın, söndürüldü. 
     Patlama sonucu yaralanan 26 kişiden 10'unun Özel Bilgi, 4'ünün Özel Akdeniz, 12'sinin Manavgat Devlet Hastanesi'nde tedavi altına alındığı ve hayati tehlikelerinin bulunmadığı öğrenildi. 
     Otelin mutfak ve personel yemekhanesi kısmındaki 35 tonluk LPG tankında gaz değişimi sırasında meydana gelen patlamada, yemekhane duvarının yıkıldığı belirlendi. 
     
     Antalya Vali Yardımcısı Yılmaz "Patlama sebebi dikkatsizlik" 
     Manavgat Kaymakamlığı'na vekalet eden Antalya Vali Yardımcısı Ali Yılmaz, Manavgat'ın Sorgun Mevkii'ndeki Club Voyage Otel'deki patlamanın, LPG tankına bakım yapılırken, işçilerin dikkatsizliği sonucu meydana geldiğini bildirdi. 
     Yılmaz, yaptığı açıklamada, kış sezonu nedeniyle kapalı bulunan otelde tadilat ve bakım çalışmaları yürütüldüğünü belirtti. 
     LPG tankında bakım yapılırken işçilerin dikkatsizliği sonucu patlamanın meydana geldiğini ifade eden Yılmaz, itfaiyenin ve güvenlik güçlerinin olaya anında müdahale ettiğini söyledi. 
     Yılmaz, şöyle konuştu 
     ''LPG tankındaki bakım sırasında, dikkatsizlik yüzünden patlama meydana gelmiş. Patlama sonucu 26 işçi yaralandı. Yaralılardan ikisinde 3. derecede yanık mevcut. Bu yaralılar, Antalya'daki hastanelere sevk edildi. Diğer yaralılar da Manavgat'taki hastanelerde tedavi altına alındı. Otelde gerekli güvenlik tedbirleri alındı ve olayla ilgili soruşturmaya başlandı.'' 
     
     Yaralıların isimleri belirlendi 
     Antalya'nın Manavgat İlçesi'nde bir otelde gaz dolumu yapılırken meydana gelen patlamada yaralananların isimleri belirlendi. 
     Patlamada yaralanan 26 işçinin isimleri şöyle 
     Abdullah Efegül, Serkan Demirtaş, Doğan Mırzanlı, Fatih Şahin, Nurullah Güven, Abdullah Yüksel, Ramazan Kızılboğa, Atılgan Yedigül, Mustafa Tanrıtanır, Mustafa Özuçaroğlu, Erdal Özuçaroğlu, Yusuf Atasoy, Yaşar Gürbüz, Cemalettin Elçin, Ahmet Akergin, Mehmet Gölbaşı, Haydar Arca, Dursun Arca, Kenan Çetinkaya, Recep Aydın, Hüseyin Tanrıverdi, Fatih Demir, Zeydin Erdem, Mehmet Gölbaşı, Yasin Çoşkun ve Nuri Balir. 
     
</TEXT>
</DOC>
