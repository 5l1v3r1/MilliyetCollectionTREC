<DOC>
<DOCNO> 339567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy09.html </URL>
<DATE> 2005/05/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Schröder Avrupa Anayasası referandumları Türkiye'yi etkilemez 
</HEADLINE>
<TEXT>

     Almanya Başbakanı Gerhard Schröder, herhangi bir AB üyesi ülkede Avrupa Anayasası için yapılacak referandumun Türkiye-AB sürecini etkilemeyeceğini söyledi. 
     Başbakan Recep Tayyip Erdoğan ile Schröder, Başbakanlık’taki baş başa görüşmelerinin ardından ortak basın toplantısı düzenlediler. 
     Erdoğan ile görüşmesinde ağırlıklı olarak ekonomik konuları ele aldıklarını ifade eden Schröder, Almanya’nın Türkiye’nin birinci ticari ortağı olduğunu ve Almanya olarak ekonomik ilişkilerin geliştirilmesine büyük önem verdiklerini kaydetti. 
     Türkiye-AB sürecinde iki tarafın da üzerine düşen yükümlülükler bulunduğuna işaret eden Schröder, Türkiye’nin reformlara devam etmesi, AB’nin de müzakerelerin zamanında başlamasını sağlaması gerektiğini belirtti. 
     Schröder, bir soru üzerine, Erdoğan’ın Ermenistan Cumhurbaşkanı Robert Koçaryan’a ilettiği ortak komisyon önerisini mantıklı bulduklarını söyledi ve "Bu tür yaklaşımlara olumlu bakıyoruz. Biz de elimizden gelen yardımı esirgemeyeceğiz" diye konuştu. 
     Schröder, Annan Planı’na ilişkin referandum sürecinde KKTC’nin nasıl bir tavır sergilediğinin herkesçe bilindiğine işaret ederek, KKTC’ye yönelik AB yardımının bloke edilmemesi gerektiğini söyledi. 
     Schröder, Başbakan Recep Tayyip Erdoğan ile görüşmesinin ardından düzenlenen ortak basın toplantısında, KKTC’nin Annan Planı’nı kabul etmesine rağmen cezalandırılan taraf olduğuna dikkati çekerek, Türk tarafının siyasi olarak cezalandırılmaması gerektiğini ifade etti. 
     KKTC’ye 259 milyon avro tutarında AB desteğinin uygulanması gerektiğini belirten Schröder, bunun için AB Konseyi’nin ortak kararına ihtiyaç olduğunu hatırlatarak, ülkesinin bu konuya ilişkin görüşlerini AB çevrelerindeki herkese aktaracaklarını söyledi. 
     Schröder, KKTC’de turizm alanında yatırımların olması gerektiğini de belirtti. 
     
     SÖZDE ERMENİ SOYKIRIMI KONUSU 

     Schröder, Başbakan Erdoğan’ın, Ermeni soykırımı iddialarını araştırmak üzere ortak komisyon kurulması önerisinin takdire değer olduğunu, Ermenistan tarafından kabul edilmesini umduğunu söyledi. 
     Konunun esasen Türkiye ve Ermenistan’ı ilgilendirdiğini, ancak Almanya olarak da yardımcı olabilmek için ellerinden geleni yapacaklarını, diğer ülkelerin de bu katkıyı sağlayabileceğini ifade eden Schröder, Erdoğan’ın önerisinin, araştırmaların daha ileri aşmaya gelmesini sağlayacağını kaydetti. 
     
     TÜRKİYE’NİN AB SÜRECİ 

     Almanya Başbakanı, AB sürecinde iki tarafın da yerine getirmesi gereken yükümlülükler olduğuna işaret ederek, AB’nin müzakereleri zamanında başlatması, Türkiye’nin de reform sürecini devam ettirmesi gerektiğini söyledi. 
     Schröder, Türkiye-AB sürecinin çok stratejik ve tarihsel önemi olan bir konu olduğunu belirtti ve Avrupa ülkelerindeki anayasa referandumlarının bu konuyu etkilemeyeceğini kaydetti. 
     AB’nin 17 Aralık’taki zirvesinde ortaya konan dinamizmin devam ettirilmesi gerektiğinin altını çizen Schröder, reformların günlük yaşama yansımasının çok büyük önem taşıdığını ifade etti. Schröder, reformların uygulanmasının çok zor bir iş olduğunu, toplumda direnme olabileceğini ifade ederek, "Reform süreci toplumsal gerçekliğe dönüşmeli. Yolumuz bellidir, bu yolda devam etmesi gerekiyor" dedi. 
     Schröder, Ankara Anlaşması Uyum Protokolü’nün 3 Ekim’den önce imzalanması gerektiğini de söyledi. 
     
     HEYBELİADA RUHBAN OKULU’NUN DURUMU 

     Schröder, Heybeliada Ruhban Okulu’nun yeniden açılması konusunu görüşmede gündeme getirip getirmediğine ilişkin bir soru üzerine, "Keşke bu konuda daha ileri aşamaya gelsek memnun olurdum" diye konuştu. Schröder, bu konunun belli bir sabır gerektirdiğini kaydetti. 
     Alman Başbakanı, Hıristiyan azınlıkların eğitimine ilişkin bir soru üzerine, dini özgürlüklerin bir şekilde uygulanabilmesi, bu konuda hassasiyet gösterilmesi gerektiğini, kendilerinin de yapabilecekleri oranda katkı sağlamaya hazır olduklarını söyledi. 
     
     İKİLİ İLİŞKİLER VE ALMANYA’DAKİ TÜRKLERİN DURUMU 

     Türkiye’nin ekonomik ve siyasi açıdan çok önemli bir ülke olduğunu kaydeden Schröder, iki ülke arasında geleneksel ilişkiler bulunduğunu ve bu ilişkilerin daha da geliştirilmesi için ellerinden gelen her şeyi yapmaya çalıştıklarını söyledi. 
     Görüşmede iki ülkeyi ilgilendiren konular üzerinde durduklarını kaydeden Schröder, Almanya ile Türkiye arasındaki ekonomik ilişkilerin yoğunlunun Almanya için de büyük önemine işaret etti. 
     Almanya’nın, ekonomik ilişkilerde Türkiye’nin birinci ortağı olduğuna dikkati çeken Schröder, Almanya’da bazı Türklerin vatandaşlıktan çıkarılması konusuyla ilgili bir soru üzerine, Almanya’da çifte vatandaşlığın yasal anlamda geçersiz olduğunu belirterek, bunun hukuki bir konu olduğunu, bu konuda hızlı ve etkin bir çözüm sağlamayı umut ettiklerini söyledi. 
     Schröder, Almanya’nın Türkiye’ye tank satışına ilişkin bir soru üzerine de, bu konunun iki ülke Savunma Bakanlıkları ve ilgili yetkililer arasında görüşülmekte olduğuna dikkati çekti. 
     
     ALMANYA’DA VAKİT GAZETESİNİN KAPATILMASI 

     Almanya Başbakanı Schröder, Almanya’da Vakit gazetesinin kapatılmasıyla ilgili olarak da, bu yasağın haklı olduğunu düşündüğünü kaydetti. 
     Bir gazetecinin, Vakit gazetesinin kapatılmasına atıfta bulunarak, "Türkiye’de reform sürecini kontrol etmek için geldiniz. Kopenhag kriterlerine sadece AB’ye aday ülkeler mi uymak zorunda " sorusu üzerine Schröder, "Türkiye’ye dost olarak, dürüstçe konuşmak için geldiğini" kaydederek, "Ne ben Erdoğan’ı, ne de Erdoğan beni kontrol eder" diye konuştu. 
     Schröder, kararı Almanya İçişleri Bakanlığı’nın aldığına ve hukuk yollarının açık olduğuna dikkati çekerek, "Bu yasağın gerçekten haklı olduğunu düşünüyorum" diye konuştu. 
     

     
</TEXT>
</DOC>
