<DOC>
<DOCNO> 345899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/siyaset/siy07.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filistin askısı azaldı' 
</HEADLINE>
<TEXT>


DIŞ HABERLER SERVİSİ 


Uluslararası Af Örgütü'nün, 13 ülkedeki insan hakları ihlallerinin anlatıldığı 2005 raporunda, reformların uygulanmasında h l eksiklikler bulunduğu, işkencenin de sürdüğü belirtildi. Töre ve namus cinayetlerinin önlenemediğinin kaydedildiği raporda, Türk kadınlarının yüzde 30 - 50'sinin aile içi şiddete maruz kaldığı, tecavüze uğradığı, dövüldüğü ve intihara zorlandığı vurgulandı. 
308 sayfalık raporun Türkiye bölümünde, Ankara'nın, evlilik içi tecavüzleri suç kapsamına aldığı ve tecavüz suçundan hüküm giyenlerin ceza indiriminden yararlanmasını engellediği belirtildi. Ancak yasal düzenlemelere rağmen, devlet görevlilerinin, kadına yönelik şiddeti önleme ve cezalandırma konusunda yeterli adım atmadığı ifade edildi. 
Türkiye'de gerçekleştirilen reformlara da dikkat çekilen raporda, uygulamada ise h l eksikliklerin bulunduğu öne sürüldü. 
"İşkence ve Kötü Muamele" başlığı altında, gözaltı süresiyle ilgili düzenlemelerle Filistin askısı ve falaka gibi yöntemlerde azalma görüldüğü yer aldı. Polis ve jandarmadaki gözaltılarda dayak, elektrik verme, çırılçıplak soyma ve ölüm tehditleriyle ilgili raporlar geldiği belirtildi. Kızıltepe'de 12 yaşındaki Uğur Kaymaz'ın ölümüne "Tartışmalı koşullarda öldürmeler" başlığı altında yer verildi. 

ABD dünyayı aldatıyor 

ABD'nin insan hakları ödevini yerine getirmediğinin belirtildiği raporda, 'terörle mücadele çerçevesinde insan haklarının ayaklar altına alındığı ve Bush'un insan hakları şampiyonluğuna ilişkin sözlerinin içini tamamen boşalttığı' kaydedildi. Raporda, ABD'nin insan haklarının güvenlik uğruna feda edilebileceği yolunda 'açık mesaj' verdiği anlatıldı. ABD'nin işkence yasağının çevresinden dolaşmaya çalıştığı, bunu yaparken de dünyayı 'aldattığı'" vurgulandı. 


</TEXT>
</DOC>
