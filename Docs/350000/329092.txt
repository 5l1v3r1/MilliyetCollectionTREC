<DOC>
<DOCNO> 329092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas24.html </URL>
<DATE> 2005/03/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Prens Charles'ın düğün öncesi canı sıkkın... 
</HEADLINE>
<TEXT>

     Camilla Parker Bowles ile düğün hazırlıkları yapan İngiltere Veliaht Prensi Charles'ın, basından hoşnutsuzluk duyduğu ortaya çıktı. 
     Prens Charles, İsviçre'nin kayak merkezi Klosters'da, Prenses Diana ile evliliğinden olan oğulları William ve Henry ile birlikte poz verdi. Charles, bu sırada oğullarına, ''Bunu yapmaktan nefret ediyorum'' diye mırıldanırken mikrofonlara yakalandı. Prens'in ayrıca ''Lanet insanlar. Onlara katlanamıyorum'' diye fısıldadığı duyuldu. 
     Charles'ın basın sözcüsü Paddy Harverson ise Prens'in basına saygısızlıkta bulunduğu iddialarını yalanladı. 
     Prens Charles ile Camilla Parker Bowles'un nikah töreni, 8 Nisan'da Windsor Belediye Sarayı'nda yapılacak. 
     
</TEXT>
</DOC>
