<DOC>
<DOCNO> 348288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo14.html </URL>
<DATE> 2005/06/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
FİFA, Türkiye-Yunanistan maçını internetten anında dünyaya duyaracak 
</HEADLINE>
<TEXT>

     Almanya'da 2006 yılında yapılacak Dünya Kupası'na gidebilmek için mücadele eden Türkiye ve Yunanistan arasında 4 Haziran Cumartesi günü yapılacak maç, Uluslararası Futbol Federasyonları Birliği'nin FIFA resmi internet sitesinden anında tüm dünyaya canlı olarak duyurulacak. 
     4 Haziran tarihinde yapılacak maçlar arasında en önemli mücadele olarak Türkiye-Yunanistan karşılaşmasını gösteren FIFA'nın resmi internet sayfası editörleri, sayfanın ''maç merkezi'' bölümüne bu maçı aldı. 
     İstanbul BJK İnönü Stadı'nda yapılacak maçın yaklaşık 35 bin taraftar tarafından izleneceğini bildiren internet sitesi yorumcuları, Güney Amerika'daki Arjantin-Brezilya karşılaşmasını milli maçtan sonraya aldı. 
     ''İstanbul'da hayalleri canlı tutma mücadelesi'' yorumuyla yazılan haberde ise Türkiye ve Yunanistan'ın 2. grupta en iyi 2 takım arasına girmek için bu maçı mutlaka kazanmak zorunda oldukları kaydedildi. Türkiye'nin grupta son 2 maçını kazanarak yeniden iddialı duruma geldiğini belirten site yorumcuları, Yunanistan karşısında alınacak bir galibiyetin 2006 Almanya yolunda Türk Milli Takımı'na önemli bir avantaj sağlayacağını yazdılar. 
     Yunanistan'ın 8 Haziran'da grup lideri Ukrayna ile karşılaşacağına dikkat çeken internet sitesinde, Türkiye'nin şimdiye kadar rakibi karşısında hiç yenilgisinin olmadığı duyuruldu. Türk Milli Takımı'nın kazanmaktan başka birşey düşünmediğini yazan internet sitesi yorumcuları, milli takımın, Avrupa şampiyonu olmuş rakibi karşısında özellikle defansta dikkatli olması gerektiğini hatırlattılar. 
     
</TEXT>
</DOC>
