<DOC>
<DOCNO> 319214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun30.html </URL>
<DATE> 2005/02/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İran AB ile görüşmelerimiz sonuç verecek 
</HEADLINE>
<TEXT>

     İran, AB ile nükleer programı konusunda yaptığı görüşmelerde sonuç verecek her adıma olumlu baktığını açıkladı. 
     Hükümet sözcüsü Abdullah Ramazanzade, bugün düzenlediği haftalık basın toplantısında, Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani'nin, ''ABD'nin, İran ve AB arasındaki görüşmelere katılmasına olumlu baktığı'' açıklamasına ilişkin, ''AB ile görüşmelerimize yardımcı olacak ve bu görüşmelerde sonuç verecek her adıma olumlu bakıyoruz'' dedi. 
     Ramazanzade, ''Daha önce ifade ettiğimiz gibi görüşmelerde asıl muhatabımız ABD değildir. Ancak Amerikan yönetiminin Avrupa üzerindeki baskısı, Avrupa'yı ABD ile koordineli biçimde çalışmaya zorluyorsa biz ABD ve Avrupa arasında yapılacak görüşmelere olumlu yaklaşıyoruz'' diye konuştu. 
     AB ile yürütülen görüşmelerden umutlu olduklarını ve görüşmelerin kesilmesi düşüncesine henüz varmadıklarını söyleyen Ramazanzade, şunları kaydetti 
     ''Son iki yıldır İran uluslararası yasalar uyarınca güven sağlayıcı adımlar attı ve şimdi görüşmelerdeki diğer taraflar pozisyonunu açığa kavuşturmalıdır. Bu görüşmelerin olumlu bir sonuç verip vermeyeceği gelecek ay belli olacaktır.'' AB'nin üç büyüğü Almanya, İngiltere ve Fransa, ekonomik ve teknik yardımın yanı sıra uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     İran, nükleer programının silah değil, enerji elde etmek amaçlı olduğunu, askıya alınan uranyum zenginleştirme çalışmalarından da vazgeçmeyeceğini sık sık dile getiriyor. 
     
</TEXT>
</DOC>
