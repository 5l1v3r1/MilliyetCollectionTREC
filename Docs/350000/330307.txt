<DOC>
<DOCNO> 330307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/cemal.html </URL>
<DATE> 2005/04/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hizbullah'ın kurucusu ve iki numarası Şeyh Naim Kasım, Milliyet'e konuştu 
</HEADLINE>
<TEXT>
Türkiye'nin Suriye, İran açılımı olumlu 
AB konusunda kuşkucu olan Kasım, "AKP hükümetinin tutumu rahatsızlık verici değil. İsrail'e yönelik eleştirilerini dikkatle izliyoruz. Türkiye'nin Arap ve İslam dünyasıyla ilişkileri uyum içinde olacak" diyor 
Lübnan'da demokrasi rüzgarı - 4 BEYRUT 

Hizbullah, Türkçesiyle Allah'ın Partisi... Lübnan'daki tek silahlı grup. Halk nezdinde saygınlığa ve sempatiye sahip siyasal bir parti. İsrail'in Güney Lübnan'daki işgaline karşı mücadele ettiği ve bu işgali 2000 yılı yazında sona erdirdiği için öyle. Aynı zamanda Washington'un terör listesinde yer alan Şii örgütü... 
Dün sabah erken Beyrut'un varoşlarına doğru yola koyuluyoruz. Hizbullah'ın kurucu üyesi ve Genel Sekreter Hasan Nasrallah'tan sonraki iki numarasıyla randevum var. 
Şeyh Naim Kasım. 
Beyrut'un Şii kesimi, Haret Hreik. Siyah bayraklar, yeşil bayraklar. Köşe başında, yan yana, renkli, büyük boy iki poster dikkati çekiyor 
Humeyni'yle Hameney. 
Hizbullah'ın temellerinin atılmasında ve serpilmesinde İran'ın rolü ve desteği malum. Bekleme odasının duvarında da renkli bir resim dikkatimi çekiyor. Yerde yatan bir şehit ve ona tepeden bakan Humeyni'yle, bugün onun koltuğunda oturan Hamaney... 
Güvenlik önlemleri sıkı 
Önce bir adrese gidiliyor. İngilizce bilen sakallı bir genç bizi alıp bir başka adrese götürüyor. George'un fotoğraf çantası alınıyor, içeri gidiyor. Benim de cep telefonuma el konuyor. 

Diplomat gibi konuşuyor 
Başında beyaz sarığıyla Şeyh Naim Kasım. 1953 Beyrut doğumlu. Ailesi, Güney Lübnan'dan. Beyrut'ta önce kimya, sonra din okumuş. İngilizce anlıyor ama konuşmuyor. Çevirmenle anlaşıyoruz. Sözcükleri seçe seçe, diplomat gibi konuşuyor. Noktası virgülü yerinde bir üslubu var. 
İsrail'e neden karşı olduklarını, niçin mücadele ettiklerini öncelikle anlatıyor. İsrail'in projesi ile işgal altında tuttuğu topraklara değiniyor. 
Suriye ve İran'la ilişkilerinin, bu iki ülkenin öteden beri Hizbullah'ın hakkını, hukukunu desteklediği için iyi olduğunu söylüyor. İran'ı İslami rejime sahip bir ülke olarak daha ayrı, özel bir yere koyuyor. 
Soruyorum Şeyh Kasım'a 
"Lübnan'da İslami bir düzenden, İslami bir yapıdan mı yana mısınız " 
"Bu bizim idealimiz. Bu bizim görevimiz aynı zamanda... Ama bunu halka zorla kabul ettiremeyiz. Halk seçsin, tam anlamıyla özgürlük olsun." 
"Suriye çekilsin mi Lübnan'dan " 
"Çekilsin ama böyle değil. Dış baskıyla değil. Amerika'ydı, Fransa'ydı, Birleşmiş Milletler'di, dış müdahaleyle değil. Böyle çekilmeyi kabul etmiyoruz. Suriye'nin varlığına Lübnan'ın h l ihtiyacı olduğunu düşünüyoruz. Ama artık çekiliyor. Buna da bir şey demeyiz." 

Silah bırakmayız 
Hizbullah'ın silahlarını soruyorum 
"BM Güvenlik Konseyi'nin 1559 sayılı kararı, yalnız Suriye'nin Lübnan'dan çekilmesini değil, aynı zamanda Hizbullah'ın silah bırakmasını da öngörüyor." 
"1559'a karşıyız. Bu karar, Lübnan'ın iç işlerine müdahaledir. Hizbullah silaha sarıldıysa, İsrail Güney Lübnan'ı işgal ettiği için sarıldı. İsrail tehdit ettiği için sarıldı silaha. Hizbullah'a şimdi silah bıraktırmak istiyorlarsa, İsrail'i rahatlatmak içindir bu. İsrail'in işgal ve tehdidi henüz tümüyle sona ermiş değil. Güney'deki bazı yerlerden daha çekilmedi. Lübnan hava sahası ihlalleri sürüyor. Hapiste çok sayıda kişiyi tutuyor. Bütün bu nedenlerle, Amerika istiyor diye silah bırakacak değiliz." 
Silah bırakma koşulları arasında bir noktaya daha işaret ediyor Hizbullah'ın iki numarası Şeyh Kasım 
"Filistin'de kapsamlı barış " 
İngilizce comprehensive peace deyimini kullanıyor. Ben gülünce, o da gülüyor. "Kapsamlı barış mümkün mü " diye sorunca, "Hayır, imk nsız" diyor. "Kudüs'te geçen ocak ayında İsrail'den Şaron'un çevresine de sorunca, kapsamlı barışın uzak olduğunu, şimdilik ancak kısmı barışı mümkün gördüklerini söylemişlerdi. Onların düşüncesi de sizin gibi. Bu durumda Hizbullah sittin sene silah bırakmaz" deyince yine gülüyor Şeyh Kasım... 
Lübnan'da en kritik soru 
"Zamanında seçimden yana mısınız " 
"Seçim istiyoruz ama hemen değil." 
"Kaç ay ertelensin " 
"Doğru olan ertelenmesidir seçimlerin. Muhalefet hemen istiyor. Çünkü Hariri suikastının duygusal ortamından yararlanmak istiyorlar." 
"Buna karşılık iktidar bloku, Suriye seçimlerin mümkün olabildiğince ileri atılmasından yana, örneğin en az altı ay sonraya. Böylece suikastın etkisinin azalacağı ve o zamana kadar muhalefetin kendi içinde çatlayacağını düşünüyorlar." 
Gülüyor Şeyh Kasım 
"Doğru söylüyorsun." 
Devam ediyorum 
"Ama ya muhalefet seçim diye yürümeye başlarsa... 1 milyon kişi sokaklara dökülür, parlamentoya doğru yürüyüşe geçerse..." 
Şeyh Kasım 
"Ama bakın anayasa var, yasalar var. Seçim kararı buna göre alınır. Sonra muhalefet yürürse, başkaları da var yürüyecek olan..." 

İç savaş olmaz 
"Bu tehlikeli değil mi Ya çatışma çıkarsa, iç savaş benzeri bir ortam uç verirse..." 
"Kaos, macera kimsenin çıkarına değil. İç savaş fikri kimsede yok, kimse istemez. Ayrıca bugün artık kimsede o kadar silah yok. Seçim birkaç ay ertelense, dünyanın sonu olmaz." 
"Başkan Bush size terörist diyor..." 
"Biz direniş partisiyiz. İsrail işgaline karşı mücadele eden bir örgüt terörist olamaz. Bush'un derdi, İsrail'i rahatlatmak." 
"Neden gidip Irak'ta Amerikan işgaline karşı savaşmıyorsunuz " 
"Biz Lübnan'dayız. Bizim işimiz bu topraklarda. Irak'taki Amerikan işgaline tabii karşıyız. Ama başka ülkelerin iç işine karışmayız." 
"Bin Ladin, El Kaide konusunda ne düşünüyor Hizbullah " 
Duruyor, düşünüyor, sonra yanıtlıyor 
"El Kaide'nin projesine ve yöntemlerine karşıyız Hizbullah olarak." 
"Türkiye'nin bölgeye dönük politikasını nasıl buluyorsunuz " 
Hizbullah'ın iki numarası dikkatli bir dille, sözcüklerini kollayarak yanıtlıyor Türkiye sorusunu 
"AKP hükümetinin tutumu rahatsızlık verici değil. Suriye ve İran'la ilgili açılımları doğru yönde... İsrail'e yönelik eleştirilerini dikkatle izliyoruz. İnancımız o ki, Türkiye'nin Arap ve İslam dünyasıyla ilişkileri uyum içinde olacak." 

Herkes dikkatli 
Türkiye'nin Avrupa Birliği'yle ilişkilerine gelince... Hizbullah'ın iki numarası Şeyh Naim Kasım, bu olmasa daha iyi olurdu demeye getiriyor. Avrupa'nın zaten Türkiye'yi Müslüman olduğu için istemediğini belirtiyor. 
Hizbullah. 
Allah'ın partisi 
Bugün Lübnan'da en kritik konu bu. Amerika dahil herkes büyük bir itinayla yaklaşıyor Hizbullah'a. Siyasal sürece nasıl dahil edileceği, demokrasi oyununu kuralına göre oynayıp oynamayacağı üzerinde kafa yoruluyor. Hiçbir güç Hizbullah'ı karşısına almaktan yana değil. 
Ama Hizbullah'ın manevra alanı da o kadar geniş değil. İçte ve dışta kabarmakta olan muhalefet dalgasının ve gitgide yoğunlaşan Suriye izolasyonunun farkında. 
Belki bunun için olacak, bir saat on dakikalık görüşme sonrası Şeyh Naim Kasım'ın yanından dün öğle vakti ayrılırken, "Bütün taraflarla diyaloğa hazırız, açığız" diyordu. 
Yarın, muhalefetin önderlerinden olan ve yeni dönemde adı cumhurbaşkanı adayı olarak geçen, bugünkü Suriye yanlısı Cumhurbaşkanı Lohoud'un kuzeni Nessib Lohoud'un Milliyet'e açıklamaları... 



</TEXT>
</DOC>
