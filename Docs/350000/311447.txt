<DOC>
<DOCNO> 311447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur23.html </URL>
<DATE> 2005/02/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hastanenin bilgisayar ağı çökünce... 
</HEADLINE>
<TEXT>

     Bolu SSK Hastanesi'nin bilgisayar ağının dün çökmesi nedeniyle, hastalar, hastane eczanesi ve sevk işlem merkezi önünde uzun kuyruklar oluşturdu. 
     Alınan bilgiye göre, Bolu'da günde yaklaşık 1500 SSK'lının ilaç ve sevk işlemi yaptırdığı SSK Hastanesi'nin bilgisayar ağı, dün öğleden sonra tamamen çöktü. 
     Bilgisayar ağının çökmesinin ardından dün ve bugün sabah işlemlerin elle yapılması nedeniyle saatlerce sıra bekleyen hastalar, duruma tepki göstererek hastane yöneticilerinin odasına girince, polis ekipleri çağrıldı. 
     Kuyrukta bekleyen hastalar ile hastane görevlileri arasında zaman zaman kavgalar yaşandı. 
     Bilgisayar sisteminin çökmesi nedeniyle, hastanenin eczanesinden sıra, ilaç almak isteyen ve başka hastanelere sevk için bekleyen hastalar, uzun kuyruklar oluşturdu. 
     Hastalar, sıra ve ilaç alabilmek için yaklaşık 3 saat beklediklerini belirterek, ''Bilgisayar dünden beri arızalı. Bilgisayardaki sorunun 24 saatte giderilememesi anlamlı. Derdimizi anlattığımız yetkililer suçu bilgisayarlara atıyorlar'' dediler. 
     Hastane Başhekim Yardımcısı Dr. İsmail Yamaner ise AA muhabirine yaptığı açıklamada, hastanenin bilgisayar ağının bilinmeyen bir nedenle çöktüğünü, arızanın giderilmesi için gece boyunca çalışıldığını söyledi. 
     
</TEXT>
</DOC>
