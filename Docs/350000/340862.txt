<DOC>
<DOCNO> 340862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun23.html </URL>
<DATE> 2005/05/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Serdar Denktaş Kıbrıs duraksama döneminde, Rumlara iki yıl süre... 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Kıbrıs konusunda bir durağanlık olduğunu, bunun nasıl aşılacağı konusundaysa en ufak bir sinyal bulunmadığını belirterek, topun BM Genel Sekreteri Kofi Annan’da olduğunu söyledi. 
     Rumların zamana oynadığını, ancak kendilerini sonsuza kadar bekleyemeyeceklerini ve 2 yıl süre verdiklerini kaydeden Serdar Denktaş, "Hiçbir gelişme olmazsa bu 2 yılın sonunda, Kıbrıs Türk tarafı kendi yolunu ve kendi çözümünü ortaya koyup o yönde uğraş vermek zorundadır. Rumla çözüm o anlamda ortadan kalkmalıdır" dedi. 
     Serdar Denktaş, düzenlediği basın toplantısında, güncel konulara ilişkin görüşlerini açıkladı. Rumların açtığı mülkiyet davalarına değinerek, "Rumların atacağı her adımının karşılıksız kalmayacağını" vurgulayan Denktaş, "Rum, işi bir hukuk oyununa dönüştürmek istiyorsa bu oyunda da varız" ifadesini kullandı. 
     Serdar Denktaş, Rumların Kıbrıslı Türklere açtığı mülk davaları ve Rumların celpname göndermesi konusundaki bir soruya karşılık, aldıkları tedbirler nedeniyle Rum tebliğ memurlarının KKTC’ye geçme konusunda çekince içine girdiğini ve Rum tarafının yeni yöntemler geliştireceğini kaydetti. 
     Kendilerinin de bunun karşısında yeni hukuk mücadelesi başlatma hazırlığı içinde olduklarını bildiren Denktaş, şöyle konuştu 
     "Yeni davlar açılacaktır. Avrupa Birliği İnsan Hakları Mahkemesi, Rum ve Türk tarafından gelecek binlerce dosyanın altından nasıl kalkacak ve ne kadar sürede kalkacak ben onu bilmem. Ama Rum, işi bir hukuk oyununa dönüştürmek istiyorsa bu oyunda da varız. 1963-1974 arası yaşananlar ve kendilerinin son yıllarda yapmış olduğu ifşaatlar bizim elimizde önemli doneler olarak durmaktadır. Bunların hazırlıklarını yapıyoruz. Atacakları hiçbir adım karşılıksız kalmaz, bunun bilinmesi lazım." Denktaş, Rum tarafına, "çözüm istiyorsanız böyle oyunlar yerine, sorunları nasıl çözebileceğimiz konusunda bizimle direk temas kurun" çağrısında bulundu. 
     
     İKİ YIL SÜRE 
     Rumları sonsuza kadar beklemeyeceklerini ve iki yılın yeterli olduğunu kaydeden Serdar Denktaş, "Bu iki yıl içerisinde Rum tarafı Bizans entrikalarından vazgeçerek olumlu diyalogu nasıl kuracağı yönünde bir konsantrasyon içine girmelidir. Aksi takdirde, kaybedecekleri zamanın sonunda Kıbrıs’ta çözüm bulunacaktır, ama bu çözüm Rum tarafıyla müşterek bulunan bir çözüm olmayacaktır" dedi. 
     Serdar Denktaş, Rum celpnameleri konusunda, bakanlığının vatandaşlara çağrısını yineleyerek, Rum tarafından getirilen mahkeme çağrılarını almamaları, getiren kişinin ismini ve araç plakasını alarak en yakın polis karakoluna süratle bildirmelerini istedi. 
     Denktaş, "Bu tebligatı yapan kişiler, suç işler noktasındadır ve tutuklanacaktır" ifadesini kullandı. 
     
     BİR DAVA ÖRNEK 
     Bir davada, örnek olması için, avukat aracılığıyla müdahil olarak bulunulacağını kaydeden Serdar Denktaş, şöyle devam etti 
     "Hiçbir vatandaşımız, yapılan hiçbir çağrıya rağbet etmesin. Bu çağrıların hiçbiri yasal değildir. Rum memurlarının Kuzey Kıbrıs’ta meslek icra etmeleri mümkün değildir. Böyle bir meslek icra etmeye kalktıklarında, yasalarımıza göre düştükleri suç, devlet memurunun yetkilerini taklit etmektir, sahteciliktir. Cezası ağırdır. 
     Vatandaşlarımız rahat olsun. Hiçbir tebligatı almasın. Karşılıklı olarak iki devlet arasında bu işler hukuk diyorlarsa hukuk yoluyla siyaseten diyorlarsa da siyaset yoluyla bir anlamda düzeltilecektir. 
     Şu an için rahatsız olmaya gerek yok." 
     
     "DURAKSAMA DÖNEMİ" 
     Serdar Denktaş, bir soru üzerine, Kıbrıs konusunda tam anlamıyla bir duraksama döneminde olunduğuna işaret ederek, "Bu donmuş, duraksamış dönemin nasıl kırılabileceği konusunda en ufak bir sinyal henüz yok. Top, tabii ki Genel Sekreter’dedir. Genel Sekreter’in atacağı adım burada önemlidir" dedi Rum tarafının zamana oynadığını ve şu anda zamana oynamanın Kıbrıs Rum tarafının işine geldiğini belirten Serdar Denktaş, şunları söyledi 
     "Kıbrıs konusunda rahatlıkla zamana oynanabilir, ancak tekrar vurgulayarak altını çiziyoruz, Rum tarafının bu zamana oynama oyununda bizim en fazla kendilerine verdiğimiz süre 2 yıldır, bunun ötesine geçmemiz mümkün değildir. Hiçbir gelişme olmazsa bu 2 yılın sonunda, Kıbrıs Türk tarafı kendi yolunu ve kendi çözümünü ortaya koyup o yönde uğraş vermek zorundadır. Rumla çözüm o anlamda ortadan kalkmalıdır." "Bunun bir adı olur mu " sorusuna Denktaş, "Adını o gün geldiğinde koyarız herhalde. Çok fazla hayal gücünüzü çalıştırmanıza gerek yok. Bugün içinde yaşadığımız ortamın dünyayla bütünleşmesi, ama bunun Rum’a bağımlı olarak değil, Rum’dan tamamen bağımsız olarak geçekleşmesi yönünde adımlar atılacaktır. Başka çare yok" karşılığını verdi. 
     
     NEW YORK’A TEMSİLCİ GÖNDERİLMESİ KONUSU 
     Serdar Denktaş, BM Genel Sekreteri Kofi Annan’la görüşmesi için New York’a temsilci gönderilmesi konusunda alınmış bir karar olmadığını belirterek, "Ancak gerekebilir, Rum tarafının adım attığı, gittiği her yere gidip, kendi düşüncelerimizi aktarmak konusunda da çok büyük bir gayret içerisinde olacağız. Rum artık kendini hiçbir yerde yalnız bulmayacak" dedi. 
     ABD Dışişleri Bakanlığı Müsteşar Yardımcısı Laura Kennedy’nin ziyaretinden, AB ve ABD’nin Kıbrıs’ta yeni bir inisiyatif başlatma ve Rum tarafını çözüme zorlama konusunda herhangi bir adım atma durumunda olmadığını anladığını kaydeden Denktaş, "Niyet var olsa bile ne yapacakları ve nasıl hareket edecekleri konusunda son derece bilinçsiz bir durumdadırlar" diye konuştu. 
     Bu nedenle kendileri açısından iç politikanın daha önemli bir noktaya geleceğini kaydeden Denktaş, "dışta bekledikleri hareketliliğin bekledikleri anlamda gerçekleşemeyeceğinin görüldüğünü" söyledi. 
     Serdar Denktaş, Rum yönetimi Dışişleri Bakanı Yorgo Yakovu’nun, "Rum tarafının yanında Türk tarafı da Annan planındaki değişiklik taleplerini vermelidir" sözlerine değinerek, Türk tarafının Annan planına, mükemmel bir plan olmadığını ve verilen tavizlerin belli sosyal acıları da birlikte getireceğini bilerek ve göze alarak "evet" dediğini belirterek, planın Kıbrıs Türkleri açısından çok geliştirilmesi gerektiğini söyledi. 
     
     "ANNAN PLANINDA GERİLEMEYECEĞİZ" 
     Yeni başlayacak süreçte Kıbrıs Türk tarafının, bu acıları da giderecek talepler içerisinde olacağını vurgulayan Serdar Denktaş, "Zannediliyorsa ki Annan planında gerilediğimiz noktadan daha da gerileyerek bir çözüm için uğraş vereceğiz, böyle bir beklenti içinde olunmasın" dedi. 
     Serdar Denktaş, Rum tarafının yaklaşımlarını gördükten sonra, gelecek güvencesinin tam anlamıyla garanti altına alındığı bir çözüm için uğraş vermek durumunda kalacaklarını söyledi. Denktaş, "Kıbrıs Türkleri aleyhine attıkları her adımda bizleri, gelecek güvencesi açısından daha çok garanti ister konuma getirmektedirler" diye konuştu. 
     Serdar Denktaş, geçmişte iyi niyetle yaklaştıkları konulara, Rum tarafının tutumu nedeniyle artık farkı yaklaşacaklarını belirterek, şöyle devam etti 
     "Annan planı dönemine iyi niyetle bakıp, ’bundan bize zarar gelmez’ dediğimiz unsurlar var. Örneğin, her 3 yılda bir Türkiye AB’ye girdikten sonra da olsa askerin buradaki varlığının gözden geçirilmesini kabul etmiştik. Rum tarafının bu tutumunu gördükten sonra herhalde ondan geri adım atmamamız lazım. Hiçbir şekilde onun gözden geçirilmemesi lazım artık. Bu bir örnek. Güvenlikle ilgili konularda bizim daha dikkatli ve iyi niyetten arınmış, karşı tarafın art niyetli olabileceğini sürekli aklımızda tutan bir durumda masaya oturmamız gerekecek, eğer Rum tarafının tutumu böyle devam ederse." BM Genel Sekreteri’nin her iki taraftan talep olması halinde yeni bir inisiyatif başlatacağını söylediğini anımsatan Denktaş, bu yaklaşımın Kıbrıslı Türkleri cezalandırma yaklaşımı olduğunu, Rum yönetimi lideri Tasos Papadopulos’un herhangi şekilde masaya gelme eğilimini orta koymadığını söyledi. Denktaş, Genel Sekreter’in bu şekilde Rum tarafının istediğini yerine getirdiğini, bunun yanlış bir tavır olduğu konusunda sürekli uyarılar yaptıklarını belirtti. 
     
     "DE SOTO, ALDATILDIĞINI İTİRAF ETMİŞTİ" 
     Serdar Denktaş, BM Genel Sekreteri’nin Kıbrıs eski Özel Temsilcisi Alvaro de Soto’nun BM’nin Ortadoğu Özel Temsilcisi olarak atanmasıyla ilgili bir soru üzerine, De Soto’nun Annan planı sürecinde aldatılığını itiraf ettiğini belirterek, "Aldatılmış olarak başarısızlıkla sonuçlanan bir konuda yeniden görev alması doğru olmazdı" dedi. 
     Katar’a yaptığı ziyaret hakkında da bilgi veren Serdar Denktaş, Katar’ın özellikle İngilizce bilen teknik elemana ihtiyaç duyduğunu, KKTC üniversitelerinden mezun olan gençlerin bu imkanı kullanabileceğini söyledi. 
     Denktaş, Katar’a yatırım yapacak Kıbrıslı Türk işadamlarına, teminat mektubu verilmesi yönünde yardımcı olacaklarını belirtti. 
     Katar’dan bir heyetin KKTC’yi ziyaret edeceğini bildiren Denktaş, işadamlarından oluşan bir heyetle de kendilerinin Katar’ı yeniden ziyaret edeceğini bildirdi. 
     KKTC Dışişleri Bakanı ve Başbakan Yardımcısı Serdar Denktaş, İslam ülkeleriyle ilişkilerin daha da geliştireceğini kaydetti. 
     
</TEXT>
</DOC>
