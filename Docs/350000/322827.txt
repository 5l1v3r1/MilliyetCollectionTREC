<DOC>
<DOCNO> 322827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun49.html </URL>
<DATE> 2005/03/11/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
ABD ile Ukrayna Ay'a insansız uzay aracı gönderecek... 
</HEADLINE>
<TEXT>

     Amerikan Havacılık ve Uzay Dairesi NASA ile Ukrayna Uzay Ajansı, aya insansız uzay araçları göndermek için işbirliği yapacak. 
     Ukrayna'nın İnterfax ajansının haberine göre, Ukrayna Ulusal Havacılık Ajansı Genel Müdür Yardımcısı Eduard Kuznetsov, ilk uçuşun 2006'nın sonu ya da 2007'nin başlarında öngörüldüğünü belirterek, Ukrayna'nın projeye Dnipro roketiyle katkıda bulunacağını söyledi. 
     Kuznetsov, Ukrayna'nın ICTV kanalına yaptığı açıklamada, ''Biz ve NASA bu projeyle yakından ilgileniyoruz'' dedi 
     Ukrayna'nın Dinyeper Nehri kıyısında kurulu Dnipropetrovsk kentinde kurulu Yuzhnoe Tasarım Bürosu tarafından üretilen, tek kullanımlık 3 katlı Dnipro füzesi, kıtalararası SS-18 balistik füzelerinden geliştirildi. 
     Ukrayna Uzay Ajansı Genel Müdürü Olexander Negoda, bu yılın başında yaptığı açıklamada, geçen yıl tüm dünyada uzaya fırlatılan 54 roketten 7'sini Ukrayna'nın gönderdiğini belirtmişti. 
     
</TEXT>
</DOC>
