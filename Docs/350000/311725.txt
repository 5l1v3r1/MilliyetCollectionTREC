<DOC>
<DOCNO> 311725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo09.html </URL>
<DATE> 2005/02/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Manchester United, Arsenal'i alt üst etti 2-4 
</HEADLINE>
<TEXT>

     Hüseyin NARİN 

Londra'da dün unutulmaz bir futbol gecesi yaşandı. Dünyanın birçok ülkesinde de canlı yayınlanan Arsenal-Manchester United randevusunda kırmızı-şeytanlar 33 maçtır sahasında yenilmeyen Arsenal'i 4-2 devirerek puan sıralamasında 2. sıraya yükseldi. Premier Lig'de 13 maçtır kaybetmeyen Manchester United, ligde 5 maçtır yenilmediği rakibine bu kez de şans tanımadı. Güzel bir Manchester galibiyeti izlemek için Highbury'ye gelen binlerce Arsenal taraftarı, 90 dakika sonunda yine yıkıldı. Alex Ferguson'un ekibi, ilk yarıdaki olaylı maçta da 2-0'lık galibiyetle Arsenal'in 49 maçlık yenilmezlik rekorunu Old Trafford çimlerine gömmüştü... 


Aslında bütün rekabet, Sir Alex Ferguson'ın teknik direktörlüğünde neredeyse 10 yıldır İngiltere'de şampiyonluk ve kupalara ambargo koyan Manchester United'a Arsenal'in 2000'li yılların başından itibaren kafa tutmasıyla başladı. Fransız teknik adam Arsene Wenger'in takımın başına gelmesiyle çıkışa geçen Arsenal, 2003-2004 sezonunu yenilgisiz şampiyonlukla tamamlarken göz kamaştırıyordu. 
     2004-2005 sezonu başlarken Chelsea yine çılgın transferler yapmış, teknik direktörlüğe de Porto'yu Avrupa'da zirveye çıkaran Jose Mourinho'yu getirmişti. Manchester United'ın en flaş transferi Everton'dan aldığı genç yıldız Wayne Rooney'di. Şampiyon Arsenal ise kadrosunu korudu. 
     Arsenal, yaşadığı şampiyonlukta ligde oynadıkları iki maçta da kırmızı-şeytanları yenememişti. Yeni sezona yine fırtına gibi başlayan kırmızı-beyazlılar, ilk 5 haftada yenilmezlik ünvanını korudu ve gözler 6. haftada Old Trafford'da oynanacak Manchester United maçına çevrildi. Daha önceki karşılaşmalardan "kanlı bıçaklı" olan iki ekibin 24 Ekim Pazar akşamı yaptıkları mücadele nefesleri keserken, gerilim filmlerini andırıyordu. Manchester United, 18'lik süperstarı Wayne Rooney'in damga vurduğu 90 dakikada Arsenal'in 49 maçlık yenilmezlik serisini 2-0'lık skorla Old Trafford'un çimlerine gömüyordu. 
     Dün geceki randevuya iki takım 38 bin 164 seyircinin önünde bu atmosferde ve yine oldukça gergin çıktı. Futbolcular daha çıkış tünelinde birbirlerine 'sevgilerini' sunarken, Manchester'ın kaptanı Roy Keane ve Vieira'nın ağız dalaşı kameralara yansıyordu. 
     

     
</TEXT>
</DOC>
