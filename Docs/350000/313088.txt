<DOC>
<DOCNO> 313088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun27.html </URL>
<DATE> 2005/02/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şalom Filistinli silahlı grupların ateşkesi yetmez 
</HEADLINE>
<TEXT>

     İsrail Dışişleri Bakanı Silvan Şalom, Filistinli silahlı grupların ateşkes ilan etmesinin yeterli olmadığını söyledi. 
     Şalom, Fransa Dışişleri Bakanı Michel Barnier ile görüşmesinden sonra düzenlediği basın toplantısında, ateşkesin yetmeyeceğini, Filistin Yönetimi'nden ''teröristlere karşı'' kesin bir eylem beklediklerini kaydetti. 
     Şalom, Mısır'ın evsahipliğinde Şarm El Şeyh'te Filistinlilerle İsraillileri yarın bir araya getirecek zirve öncesine denk gelen açıklamasında, ''Ateşkes, barış sürecinin akıbetini barış isteyenlerin değil Hamas'ın ellerine bırakır. Filistin Yönetimi, teröristleri vurma kapasitesinden mahrum bırakacak, Kassam füzelerinin üretildiği fabrikaları çökertecek, yasadışı silahlara el koyacak, silah kaçakçılığını önleyecek ve bilinen teröristleri yargılayacak şekilde hareket etmelidir'' dedi. 
     Şalom, ''Şarm El Şeyh zirvesi bu konuları doğrudan ele almak için bir fırsattır, ancak gerçek kanıt, sözler değil eylemler, törenler değil sonuçlardır'' diye konuştu ve Barnier'nin bu mesajı Filistinlilere iletmesini istediğini söyledi. 
     İsrail'e dün akşam gelen Barnier'nin, İsrail Başbakanı Ariel Şaron ile görüşmesinden sonra bu akşam Ramallah'a geçmesi bekleniyor. 
     
</TEXT>
</DOC>
