<DOC>
<DOCNO> 300412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/siyaset/axsiy01.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Prestijle menfaat 
</HEADLINE>
<TEXT>


Özel Kuvvetler'e yönelik, 'her şeye layıktırlar' şeklindeki olumlu yaklaşımının bazı idareciler tarafından kullanıldığı ve karşılığında menfaat sağlandığı iddia edildi 

AYDIN HASAN Ankara 


Genelkurmay Askeri Savcılığı'nın, Ankara Gölbaşı'nda bulunan Özel Kuvvetler Komutanlığı inşaatındaki yolsuzluklara ilişkin iddianamesinde, kamuoyunda "Bordo Bereliler" olarak bilinen bu özel birliğin prestiji üzerinden haksız menfaat sağlandığı vurgulandı. 
H kim Binbaşı Zekeriya Duran, 171 sayfalık iddianamede, Gölbaşı'ndaki kışlanın inşaatı sırasında, PKK terörünün yoğun olduğuna dikkat çekti. Özel Kuvvetler Komutanlığı'nın, bu süreçte komuta kademesinin gözünde prestijli hale geldiğini belirten Duran, müteahhit Ali Osman Özmen'le bazı askeri idarecilerin bu durumu, kendilerine haksız menfaat sağlamak için kullandığını kaydetti. Duran şu tespitlerde bulundu "Özel Kuvvetler Komutanlığı'na yönelik, 'her şeye layıktırlar' şeklindeki olumlu yaklaşım nedeniyle, bu birliğe 2000'li yılların kışlasını yaratma hedefli prestijli bir iskan tesisi öngörülmüştür. Üst düzey komutanlarca gösterilen bu teveccüh, müteahhit ve bazı idareciler tarafından haksız menfaate çevrilmiştir." 
İddianamede, bazı görevlilerin, nasıl "kurumsal rüşvet ağı" oluşturdukları da şöyle anlatıldı "İncelemeler her aşamada Genelkurmay Lojistik Başkanlığı ile MSB İnşaat Emlak Daire Başkanlığı ve Ankara İnşaat Emlak Bölge Başkanlığı görevlileri arasında etkin ve koordineli bir işbirliğini zorunlu kıldığını göstermiştir. Uyumsuzluk halinde güçlüklerin giderilmesinin amaca uygun tayinlerle, uyumlu işbirliğinin de ortak lisan olan parayla sağlandığı, rüşvetin kurumsal olarak en önemli sorun çözme yöntemi olarak benimsendiği ortaya çıkmıştır." 


</TEXT>
</DOC>
