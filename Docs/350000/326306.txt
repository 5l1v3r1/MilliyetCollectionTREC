<DOC>
<DOCNO> 326306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy13.html </URL>
<DATE> 2005/03/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çelik Mesleki eğitimde toparlanmaya ihtiyaç var 
</HEADLINE>
<TEXT>

     Milli Eğitim Bakanı Hüseyin Çelik, mesleki eğitim konusunda dağınıklık olduğunu belirterek, toparlanmaya ihtiyaç bulunduğunu söyledi. 
     Milli Eğitim Bakanlığı ile Konya Büyükşehir Belediyesi arasında mesleki ve teknik eğitime ilişkin protokol imzalandı. 
     Çelik, Bakanlık Başöğretmen Salonu'nda düzenlenen törende yaptığı konuşmada, mesleki eğitimin iyi durumda olmadığı ve mutlaka ayağa kaldırılması gerektiği konusunda görüş birliği bulunduğunu ifade ederek, protokolün de buna katkı sağlayacağını kaydetti. 
     Konya'da genç nüfus sayısının yüksek olduğunu ifade eden Çelik, bu nedenle mesleki eğitimin öneminin daha da arttığını anlattı. 
     Protokolle Erkek Teknik Öğretim Genel Müdürlüğü'ne bağlı okulların fiziki imkanları ve diğer donanımlarının meslek edindirilecek kişilerin kullanımına açık olacağını bildiren Çelik, bütün iş dünyasının, esnafın, sanayi ve ticaret odalarının, sendikaların, Milli Eğitim Bakanlığı'nın ''doğal paydaşı olduğunu'' belirtti. Çelik, bu paydaşlarla her türlü işbirliğine açık olduklarını dile getirdi. 
     ''Bugün ülkemizde aslında gözden geçirmemiz gereken başka bir şey daha var'' diyen Çelik, şöyle devam etti 
     ''Mesleki ve teknik eğitimi çok fazla dağıtmışız. Bir taraftan endüstri meslek liseleri, teknik liselerimiz var. Bunların makineleri, fiziki mekanları, teçhizatları var. Öte yandan, mesleki eğitim merkezleri, halk eğitim merkezleri, çıraklık ve yaygın eğitim merkezleri benzer şeyler yapıyor. Meslek yüksek okulları bir başka daldan meseleyi götürmeye çalışıyor. Çok fazla bina, müdür, müdür yardımcısı, çok fazla kurum ve tabela oluşturmuşuz. Bu konuda derlenip toparlanmaya ihtiyacımız var.'' Milli Eğitim Bakanı Çelik, ABD gibi zengin bir devletin bu meseleyi en tasarruflu ve verimli şekilde çözdüğünü kaydederek, Türkiye'nin de israftan ve savurganlıktan kurtulması için atıl kapasiteyi harekete geçirmesi gerektiğini belirtti. 
     
     KONYA BÜYÜKŞEHİR BELEDİYE BAŞKANI 
     Konya Büyükşehir Belediye Başkanı Tahir Akyürek de Konya'nın sağlıklı sanayi yapısıyla model kentlerden biri olduğunu kaydederek, 80'nin üzerinde mal ve hizmet üretildiğini, ancak kalifiye elaman sayısının yetersiz olduğunu anlattı. 
     Konya sanayisine hizmet vermek ve işsizlere iş edindirmek amacıyla böyle bir protokol hazırlandığını belirten Akyürek, böylece ara eleman yetiştirme konusunda önemli bir adım atılacağını dile getirdi. 
     Milli Eğitim Bakanlığı Erkek Teknik Öğretim Genel Müdürü Hüseyin Acır ise Konya'da müdürlüğe bağlı okulların fiziki altyapısı ile atölye ve meslek dersi öğretmenlerinden protokol kapsamında açılacak meslek kurslarında yararlanılacağını söyledi. 
     Acır, kursların hafta içi akşam saatlerinde ve hafta sonlarında gerçekleştirileceğini bildirdi. 
     Konuşmaların ardından Milli Eğitim Bakanı Çelik ile Konya Büyükşehir Belediye Başkanı Akyürek, protokolü imzaladılar. 
     
     SÖZLEŞMELİ BRANŞ ÖĞRETMENİ 
     Hüseyin Çelik, törenden sonra bir gazetecinin sorusu üzerine, Maliye Bakanlığı'ndan 10 bin sözleşmeli branş öğretmeni alımına izin verilmesini talep ettiklerini bildirdi. 
     Çelik, yeterli kadro alınamadığı için böyle bir yola başvurduklarını ifade ederek, izin verilmesi halinde açık bulunan branşlardaki ihtiyaçlarını karşılayacaklarını söyledi. Çelik, sözleşmeli öğretmen alımının daha önce İngilizce ve bilgisayar branşlarında gerçekleştirildiğini anımsattı. 
     
</TEXT>
</DOC>
