<DOC>
<DOCNO> 300489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun23.html </URL>
<DATE> 2004/12/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye-ABD ilişkileri 2004'te gitti geldi... 
</HEADLINE>
<TEXT>

     Deniz Arslan bildiriyor 

Türk-Amerikan ilişkilerinde 2004 yılı, Başbakan Recep Tayyip Erdoğan'ın Washington'u ve ABD Başkanı George Bush'un Ankara'yı ziyareti gibi üst düzey ziyaretlere sahne olurken, Irak, Kıbrıs, Türkiye'nin Avrupa Birliği üyeliği ve Kuzey Irak'taki PKK terörü, ilişkilerde başlıca konular olarak ortaya çıktı. 
     Başbakan Erdoğan'ın, Ocak ayı sonunda Washington'u ziyareti, iki ülke ilişkilerinde 2003 yılı Mart ayında TBMM'nin, Irak Savaşı'nda kuzey cephesi açılmasını kabul etmeyen kararıyla ortaya çıkan gerilimden sonra, ilişkilerin yoluna girdiğinin işareti oldu. 
     Erdoğan'ın ziyareti sırasında ABD kongresinin her iki kanadında da, Başbakan'a ''hoş geldiniz'' diyen birer tasarı sunuldu ve iki ülke ilişkilerinin önemi vurgulandı. 
     Ziyarette Bush, Türkiye'nin AB üyelik sürecine güçlü desteğini, Başbakan Erdoğan da Irak'ın toprak bütünlüğüne verilen önemi ve PKK terörü rahatsızlığını vurguladı. 
     Erdoğan, Kıbrıs'ta çözümde Türkiye'nin ve Türk tarafının kararlılığına işaret etti ve ''Güney Kıbrıs nereye varıyorsa KKTC onun bir adım ilerisinde olacak. Artık top karşı tarafta'' mesajını verdi. 
     Erdoğan, gazetecilere değerlendirmesinde, ''özellikle Irak Savaşı'nda meydana gelen havadan sonra attığımız adımlarla, ortak çıkar istikametinde ilişkileri olumlu bir noktaya taşıdık'' dedi ve iki ülke ilişkilerine gölge düşürmek isteyen çevrelerin amacına ulaşamadığını kaydetti. 
     Başbakan Erdoğan, ABD'nin Irak'taki askerlerinin rotasyonu için İncirlik üssünün kullanılması izni için ABD'nin duyduğu memnuniyeti ilettiğini de kaydetti. 
     
     KIBRIS 
     Erdoğan'ın ziyaretinden sonra Kıbrıs'ta çözüm çabaları iki ülke ilişkilerinde ön plana çıktı. 
     ABD Dışişleri Bakan Yardımcısı Elizabeth Jones, Washington'un, Kıbrıs meselesinin çözümünde aşırı büyük çaba gösterdiğini, elde edilecek sonucun, Türkiye'nin AB üyelik sürecinde önem taşıyacağını söyledi. BM Genel Sekreteri Kofi Annan, Kıbrıs'ta tarafları müzakereleri yeniden başlatmaya çağırdı. 
     New York ve Lefkoşa'da yapılan müzakerelerin ardından, ortaya çıkan Annan planının Nisan ayında Kıbrıs'ın iki kesiminde de ayrı ayrı referanduma tutulması kararlaştırıldı. 
     Kıbrıs'ta çözümün, 1 Mayıs 2004 tarihinde Kıbrıs Rum kesiminin AB'ye üyelik için nihai anlaşmayı imzalamasından önce elde edilmesi için gösterilen çabalara karşılık, Türk tarafı Nisan ayındaki referandumda Annan planına onay verirken, Kıbrıs Rum Kesimi'nden ''hayır'' oyu çıktı. Bunun ardından ABD, Kuzey Kıbrıs'ın tecridini azaltıcı adımlar atma sözü verdi ve bir önlemler paketini devreye sokacağını kaydetti. 
     ABD, 2004 yılı sona ererken, Kuzey Kıbrıs'ın tecridini azaltma yönünde 30.5 milyar dolarlık bir ekonomik yardım paketine işlerlik kazandırdı. 
     Bunun dışında Kuzey Kıbrıs havaalanlarının uçuş güvenliğine yönelik Amerikalıların incelemeleri sürüyor. Washington'daki Kuzey Kıbrıs Temsilcisi Osman Erdoğan, ilk kez ABD Dışişleri Bakanlığı'nın o dönemdeki Kıbrıs Özel Temsilcisi Tom Weston tarafından ziyaret edildi. 
     Mayıs başında KKTC Başbakanı Mehmet Ali Talat, Washington'u ziyaret etti. Amerikalı üst düzey yöneticilerle bir araya gelen Talat, bir an önce KKTC'nin tecridini azaltıcı tedbirlerin devreye sokulması gerektiğini, aksi takdirde Kuzey Kıbrıslı Türklerin, uluslararası topluma inancını yitireceğini söyledi. 
     Powell'ın, Talat'a, ''Sayın Başbakan'' diyerek hitap etmesi ve ABD Dışişleri Bakanlığı sözcüsü Richard Boucher'ın, ''Kıbrıs Cumhuriyeti'' olarak tanıdığı Kıbrıs Rum kesiminden, ''Kıbrıs Rum hükümeti'' ifadesiyle bahsetmesi Rumları kızdırdı. 
     
     PKK TERÖRÜ 
     Mart ayında Washington'u, Genelkurmay İkinci Başkanı Orgeneral İlker Başbuğ ziyaret etti. Başbuğ, terör örgütü PKK konusundaki rahatsızlığı Amerikalı muhataplarına iletti ve bu tehdidin bir an önce ortadan kaldırılması isteğini yineledi. 
     Mayıs ayında Amerikan-Türk Konseyi'nin Washington'daki yıllık toplantısı yapıldı. 
     Bu toplantıya, ABD Genelkurmay Başkanı Orgeneral Richard Myers da katılırken, Türk-Amerikan ilişkileri için, ''aynen bir evlilikte olduğu gibi, ilişkilerin sürdürülmesi için çaba gerekir'' dedi. 
     Öte yandan, ABD Dışişleri Bakanı Colin Powell'ın, Berlin'i ziyareti sırasında Alman ZDF televizyonuna verdiği demeçte, Türkiye'den ''İslam Cumhuriyeti'' olarak bahsetmesinin yarattığı sıkıntı, ATC toplantılarında da gündemdeydi. 
     Powell'ın daha sonra ABD Dışişleri Bakanlığı tarafından da düzeltilen sözlerine karşılık Myers, ''Türkiye, laik, demokratik bir ülke'' dedi. 
     Türkiye'nin Washington Büyükelçisi Faruk Loğoğlu da, ATC konuşmasında, iki ülke dostluğunun uzun süredir devam ettiğine işaret ederek, ''Ancak bazen uzun dönemli dostlar, ilişkilerinin belli açılarını keşfetmelidir. Türkiye Cumhuriyeti, demokratik ve laik bir devlettir'' açıklamasını yaptı. 
     Bu toplantılara Milli Savunma Bakanı Vecdi Gönül ve Devlet Bakanı Kürşad Tüzmen de katıldı. 
     Aynı toplantılarda konuşan Türk Silahlı Kuvvetleri'nin NATO Temsilcisi Korgeneral Ergin Saygun, ABD'nin, o sıradaki adıyla Büyük Ortadoğu Projesi BOP kapsamında Türkiye'yi, ''hedef ülkelerle bir arada değil, Avrupa ülkeleriyle'' gruplandırması gerektiğini vurguladı. 
     Saygun, Türkiye'nin Ortadoğu'da makul bir girişimi desteklemekte istekli olduğunu ve ABD'nin Büyük Ortadoğu girişimini ''takdire şayan'' bulduğunu belirtirken, bu projenin boyutlarıyla ilgili belirsizliklerden endişe duyulduğunu kaydetti. 
     Başkan Bush'un Ulusal Güvenlik Danışmanı Condoleezza Rice, Ağustos ayında, ülkesinin terör örgütü PKK'ya karşı ''askeri olmayan yöntemlerle'' mücadele ettiğini söyledi. Sonuçta, 2004 yılı içinde ABD, terör örgütü PKK'yı Kuzey Irak'tan çıkarmaya yönelik somut bir adım atmadı. Bu konu, Türk-Amerikan ilişkilerinde Ankara açısından en sıkıntılı meselelerden birini oluşturdu. 
     
     G-8 ZİRVESİNE BAŞBAKAN ERDOĞAN DA KATILDI 
     Haziran ayında, Devlet Bakanı Beşir Atalay, Filistin ile İsrail arasında yol haritası sürecinin yeniden canlandırılması amacıyla New York'ta temaslarda bulunan İslam Konferansı Örgütü İKÖ Bakanlar Delegasyonu'nda Türkiye'yi temsil etti. Atalay, daha sonra Washington'da, Türk toplumu temsilcileriyle bir araya geldi. 
     Haziran başında, ABD Başkanı Bush, Georgia eyaletinde Sea Island'da düzenlenen G-8 zirvesine Başbakan Recep Tayyip Erdoğan'ı da davet etti. 
     Yeni adıyla Geniş Ortadoğu ve Kuzey Afrika girişimi çerçevesinde Türkiye, ''demokratik ortak'' olarak zirveye katıldı. Zirvede, ''Gelecek Forumu'' mekanizması çerçevesinde, ''demokrasi yardım diyalogu'' oluşturulurken, Türkiye, İtalya ve Yemen, yardım diyalogunun eş başkanları oldu. 
     Başbakan Erdoğan, G-8 zirvesinin ardından, ABD'nin eski başkanlarından Ronald Reagan için Washington'da düzenlenen cenaze törenine katıldı. 
     
     NATO ZİRVESİ VE TÜRKİYE'YE AB DESTEĞİ 
     Başkan Bush, 27 Haziran tarihinde Ankara'ya resmi bir ziyarette bulunarak, Cumhurbaşkanı Ahmet Necdet Sezer ve Başbakan Erdoğan ile bir araya geldi. Ardından İstanbul'a geçerek NATO zirvesine katıldı. 
     Bush'un Ankara ve İstanbul ziyaretlerinin hemen öncesinde yaptığı İrlanda gezisine damgasını vuran konu, ABD'nin, Türkiye'nin AB üyeliğine verdiği kuvvetli destek oldu. 
     Bush, bu üç yerde, AB'den Türkiye'ye üyelik müzakerelerinin başlangıcı için tarih vermesini istedi. 
     Başkan Bush'un bu sözleri, başta Fransa Cumhurbaşkanı Jacques Chirac olmak üzere bazı Avrupalı liderlerce, AB'nin iç işlerine karışmak olarak nitelendirildi. Bu gelişmenin ardından, yıl boyunca ABD'nin Türkiye'ye AB desteği, uluslararası platformlarda yüksek sesle telaffuz edilmedi ve Washington bu desteği, daha alçak bir profil çizerek dile getirdi. 
     
     IRAK 
     Türkiye, yıl boyunca ABD ile temaslarında, Kuzey Irak'taki gelişmelerden duyduğu kaygıyı dile getirerek, Kerkük'ün tek bir etnik grubun kontrolüne bırakılamayacağını vurguladı. Türkiye, Irak'ta 30 Ocak 2005 için planlanan parlamento seçimlerinin zamanında yapılmasına destek verdi. 
     Eylül ayında ABD'nin Telafer kentinde düzenlediği operasyonlar ilişkilerde yine gerginlik yarattı. Türkiye, Türkmenlerin yoğun olarak yaşadığı bölgede Türkmen kayıplarından endişe ederken ABD, düzenlenen operasyonların, bölgede saklanan teröristlere yönelik olduğunu bildirdi. 
     ABD'nin, Felluce'de isyancılara karşı düzenlediği operasyonlar da Türkiye'de büyük tepki yarattı. Bazı Türk yetkililerin, ''soykırım'' benzeri ifadeler kullanmaları, ABD'de rahatsızlığa neden oldu. 
     Yıl sonuna doğru Irak'ta öldürülen Türk kamyon şoförlerinin sayısının 70'i bulması, Türkiye'nin, Irak'taki güvenlik kaygılarını artırdı. Türk, Amerikan ve Iraklı yetkililer, Ankara'da bir araya gelerek, kamyon şoförlerinin güvenliği için alınabilecek önlemleri tartıştı. 
     Amerikalı yetkililer, Washington'daki Türk basını için ilk kez bir Irak brifingi düzenlerken, Türk kamyon şoförlerinin katillerinin izini Felluce'ye kadar sürdüklerini, Türk siyasilerin yorumlarının ''gerçeklere dayanması'' gerektiğini söylediler. Amerikalılar, ABD'nin operasyonlarının Türk basınında ''sorumsuzca'' yansıtılmasından şikayet etti. 
     Eylül ortasında Chicago'da düzenlenen Türk festivaline, Dışişleri Bakanı Abdullah Gül de katıldı. Gül, daha sonra BM'nin yıllık Genel Kurul toplantıları için New York'a geçti. 
     ABD'nin, Fener Rum Patriği'ni ''ekümenik'' olarak nitelemesine ilişkin tartışmaların ardından, ABD Dışişleri Bakanlığı, bazı milletvekillerinin, ABD büyükelçiliğinde düzenlenen bir toplantıya katılmamasını ''not ettiğini'' bildirdi. 
     Aralık ayı başında Devlet Bakanı ve Başbakan Yardımcısı Mehmet Ali Şahin, Washington'u ziyaret etti. Şahin, ABD İç Güvenlik Bakanlığı yetkilileriyle acil durum, kriz yönetimi konularında temaslarda bulundu. Şahin, maksadını aşan ifadelerin iki ülke ilişkilerini koparmasının söz konusu olamayacağını kaydetti. 
     Washington'da Türk Amerikan Dernekleri Asamblesi'nin ATAA düzenlediği toplantıya katılan ABD Dışişleri Bakan yardımcısı Marc Grossman da, ilişkilerde sıkıntıya işaret ederken, basının bunda rolü olduğunu söyledi. 
     AK Parti Milletvekili Egemen Bağış, sağlıklı ilişkilerde iniş çıkışların doğal olduğuna işaret etti. Büyükelçi Loğoğlu ise hem ABD'nin hem de Türkiye'nin, birbirinin hassasiyetine karşı ölçülü olmasının önemini vurguladı. 
     
</TEXT>
</DOC>
