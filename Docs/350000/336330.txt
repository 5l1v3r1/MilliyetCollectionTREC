<DOC>
<DOCNO> 336330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/siyaset/siy01.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef başkanlık sistemi 
</HEADLINE>
<TEXT>


Kerkük'teki Türkmen Kurultayı'nda başkanlık sistemi tartışılıyor. ITC Başkanı Faruk Abdullah, cephe içerisindeki örgütlerin kendilerini feshetmesini istedi 

NAMIK DURUKAN Kerkük 


Irak Türkmen Cephesi'nin ITC 4. Olağan Büyük Kongresi'ne Türkiye'nin, Türkmenlere müdahale ettiği iddiası damgasını vurdu. Türkiye'nin yeni Irak politikasının Kürtlere destek içerdiğini savunan Türkmen örgütlerinden bazıları, ITC'yi politika belirlememekle suçladı. Irak Milliyetçi Hareket Partisi Yöneticisi Turhan Ketene de, Kürtlerin devlet kurma yolunu kapatmak amacıyla ABD ile Türkiye'nin Irak'ta Kürt federasyonu ilanıyla ilgili anlaşmaya vardıklarını öne sürdü. 
Kerkük'teki kongrede ITC Başkanı Faruk Abdullah'ın isteği üzerine, başkanlık sistemi için tüzük değişikliğine gidiliyor. Tüzük değişikliğine göre, cephe içinde yer alacak örgütler kendini feshedip ITC çatısında çalışacak. Başkanlık sistemine hazır olmadıklarını belirten bazı Türkmen oluşumları, bu sistemin Türkmenleri böleceğini öne sürdü. Ketene de şunları söyledi 
"Türkiye'nin müdahalesi var. Yıpranmış adaylarla seçime gidiliyor. Bunun nedeni ABD ile Türkiye arasında yapılan gizli anlaşma. Kürtlerin federasyonuna destek vermekle Kürtlerin devlet olmasının önü kesilmeye çalışılıyor. Kürtlerle Türkmenler arasında yaşanan gerğinliği gidermek için girişimler var." Türkmeneli Partisi lideri Kerkük Milletvekili Riyaz Sarıkahya da Türkiye'nin yönlendirmede bulunmadığını, ancak sinyal verdiğini savunarak şunları kaydetti 
"Türkiye'ye teşekkür ediyoruz. Artık maddi yardım istemiyoruz. Kerkük'te ortak yönetim için Kürtleri iknaya çalışıyoruz. Kerkük'ün Kürdistan'a ait olduğunun telaffuz edilmesi gerginliği artırır. Irak'ta 1 milyon Kürt var. Onlara, 'Bu yöntemi devam ettirirseniz, yarın Araplar Bağdat'tan Kürtleri sürer' dedik. Olumlu baktılar. 




</TEXT>
</DOC>
