<DOC>
<DOCNO> 349185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur33.html </URL>
<DATE> 2005/06/05/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Beykoz'da otopark ve tel örgü protestosu... 
</HEADLINE>
<TEXT>

     Beykoz Anadoluhisarı sakinleri, Küçüksu mesire alanının otopark yapılmasını, sahil şeridinin de tel örgüyle çevrilmesini protesto etti. 
     Anadoluhisarı Turizm Kalkındırma Derneği öncülüğünde Anadoluhisarı Kalesi’nde düzenlenen toplantıya, Beykoz Belediye Başkanı Muharrem Ergül de katıldı. 
     Ergül, burada yaptığı konuşmada, kimseyle kavga etmeden hukuki yollardan haklarını almak için bütün yolları deneyeceklerini söyledi. 
     Ergül, "Bu alanlar Hisarlılarındı, yarın da Hisarlıların olacak. 
     Üniversiteye karşı değiliz, ancak tarihi çayırda ne işi var üniversitenin. Buralarda denize girerdik. Şimdi hukuksuz olarak birileri burayı kullanıma kapatıyor" diye konuştu. 
     Vatandaşlar da, "Küçüksu mesire alanının Marmara Üniversitesi’nce moloz dökülerek otopark haline getirildiğini, sahil şeridinin de TBMM Milli Saraylar Daire Başkanlığı’nca tel örgüyle çevrilerek kapatıldığını" savundular. 
     Bu uygulamaları eleştiren vatandaşlar, Küçüksu’nun bir proje kapsamında kurtarılmasını istediler. 
     Türk sanat müziği şarkıları ve çeşitli türküler seslendiren, halkoyunları oynayan vatandaşlar, daha sonra "Tarihi Küçüksu mesire yeri halkın yasal alanıdır" ve "Doğayı tarihi, kültürü ve halkın yasal alanlarını katledenleri biz affetsek torunlarımız affetmez" yazılı pankartlar açtı. Paşabahçe Ferit İnal Lisesi bandosu eşliğinde Küçüksu’ya doğru yürüyen grup, pankartları sahili kapatan tel örgüye astı. 
     Vatandaşlar daha sonra dağıldı. 
     
</TEXT>
</DOC>
