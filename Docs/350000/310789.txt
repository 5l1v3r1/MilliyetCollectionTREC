<DOC>
<DOCNO> 310789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo09.html </URL>
<DATE> 2005/01/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Tenis Turnuvası'nda tek erkeklerde Rus Safin şampiyon oldu... 
</HEADLINE>
<TEXT>

     Sezonun ilk ''Grand Slam'' mücadelesi olan 93. Avustralya Açık Tenis Turnuvası'nda, geçen yıl tek erkekler finalinde yenilen Rus raket Marat Safin, bu yıl şampiyonluk koltuğuna oturdu. 
     Melbourne kentinde bugün yapılan tek erkekler final mücadelesinde, 2002'nin ve geçen yılın finalisti 4 numaralı seribaşı Rus Marat Safin, ev sahibi ülkeden 3 numaralı seribaşı Lleyton Hewitt'i, 2 saat 45 dakika süren zorlu bir mücadeleden sonra 1-6, 6-3, 6-4 ve 6-4'lük setlerle 3-1 yenmeyi başardı. 
     Bu turnuvaya 6. kez katılan 25 yaşındaki ve 1.93 boyundaki Safin, rakibinin 7 ''ace''ine karşılık 18 ''ace'' ile maça damgasını vurdu. 
     Kariyeri boyunca çıktığı 559 maçtan 294'ünü kazananan Safin, maçta 22 basit hata yapan Hewitt'i geçerek 36 basit hata yaptı, ancak bu, maçı kazanmasına engel olmadı. 
     Safin'in başarıları arasında 2000 yılı ABD Açık şampiyonluğu da bulunuyor. 
     Bu turnuvada 8. kez mücadele eden ve bu yıla kadar yalnızca 4. tura kadar yükselebilen ev sahibi ülkenin raketi Hewitt ise, şimdiye kadar yaptığı 479 maçtan 368'ini kazanmış. 24 yaşında ve 1.80 boyunda olan Hewitt'in başarıları arasında 2001 yılı ABD Açık ve 2002 yılı Wimbledon şampiyonluğu bulunuyor. 
     Safin, Hewitt karşısında 11. maçında 6. galibiyetine ulaşırken, kariyerindeki 15. tekler şampiyonluğunu elde etmiş oldu. 
     
     SAFİN ''HEWITT'İN PERFORMANSI MÜTHİŞTİ'' 
     Maçtan sonra ödül töreninde konuşma yapan Safin, rakibinin performansını müthiş bulduğunu belirterek, turnuvada emeği geçen herkese teşekkür etti. 
     Maç bilet fiyatlarının çok yüksek olduğuna da dikkati çeken Safin, ''Bu fiyatlara rağmen tribünleri dolduran ve bize destek veren herkese sonsuz teşekkürlerimi sunuyorum'' diye konuştu. 
     
</TEXT>
</DOC>
