<DOC>
<DOCNO> 318933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko01.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura da iş güvenliği geliyor 
</HEADLINE>
<TEXT>


İş Kanunu'nun kapsamı, iş sağlığı ve güvenliği ile ilgili hükümleri memurları da kapsayacak şekilde genişletiliyor. Asker ve polisler bu kapsamın dışında tutulacak 


Çalışma ve Sosyal Güvenlik Bakanlığı, halen sadece 4857 sayılı İş Kanunu'na tabi işçiler için uygulanan iş sağlığı ve güvenliği ile ilgili hükümlerin, memurları da kapsayacak şekilde genişletilmesi için çalışma başlattı. Bakanlığın çalışmasıyla, 4857 sayılı kanunun koruyucu hükümlerinden yararlanamayan memurlar, tarım ve orman işlerinde çalışanlar ve iş kazalarının en sık görüldüğü işyerleri olmasına rağmen bugüne kadar İş Kanunu kapsamı dışında kabul edilmeleri nedeniyle mevzuatın uygulanamadığı küçük işletmeler de çalışanların iş sağlığı ve güvenliği kapsamına alınması hedefleniyor. 
Çalışma Bakanlığı yetkilileri, 4857 Sayılı İş Kanunu'ndan sadece işçilerin yararlandığını anımsatarak, bu durumun, çalışanlar arasında iş sağlığı ve güvenliği bakımından ikili bir yapılanmaya yol açtığını ifade ettiler. 
Yetkililer, özel durumları nedeniyle silahlı kuvvetler ve polis gibi belli kamu faaliyetleri ve sivil savunma hizmetlerinin kapsam dışında tutulacağını, diğer bütün çalışanların iş sağlığı ve güvenliği kapsamına alınacağını belirttiler. 

Konsey kurulacak 
Yetkililer, amaçlarının 'işçi, memur, tarımda çalışan, gemi adamı gibi, tüm çalışanların iş sağlığı ve güvenliği bakımından aynı koruma düzeyine sahip kılmak' olduğunu vurguladılar. 'Ulusal İş Sağlığı ve Güvenliği Konseyi'nin kurulması ve mevcut iş sağlığı ve güvenliği hizmetlerinin geliştirilmesi, yaygınlaştırılması, iş sağlığı ve güvenliği alanında bir sosyal diyalog mekanizması oluşturulması da bakanlığın bu yılki hedefleri arasında yer alıyor. 


</TEXT>
</DOC>
