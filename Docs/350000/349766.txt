<DOC>
<DOCNO> 349766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur12.html </URL>
<DATE> 2005/06/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yanlış TC kimlik numarası maaş kestirdi 
</HEADLINE>
<TEXT>

     Ali GÜLERYÜZ DHA 

      ADANA’da 3 yıl önce ölen torunu 20 yaşındaki Perihan Çabuk’un TC kimlik numarası yanlışlıkla kendisine verilen 70 yaşındaki Feriha Çabuk nüfusta ölü görününce, emekli maaşı kesildi. Çabuk’un kızı 42 yaşındaki Raşide Ciğer, Adana Nüfus Müdürlüğü’nden annesinin sağ’ olduğuna dair belge alınca 3 ay kesilen maaş tekrar bağlandı. 
     Adanalı Feriha Çabuk, 1987 yılından bu yana ölen eşi SSK emeklisi Necati Çabuk’un maaşını alıyordu. Yaşlı kadın, mart ayında Nüfus Müdürlüğü’ne giderek eskiyen nüfus cüzdanının yerine yenisini çıkarttırdı. Aradan yaklaşık 3 ay geçtikten sonra Sosyal Sigortalar Kurumu’ndan, emekli maaşını aldığı bankaya bir yazı geldi. Yazıda, Şubenizden emekli maaşı alan Feriha Çabuk 07.05.2002 tarihinde vefat etmiştir. Vefatından sonra hak etmediği aylıkların çekilip, çekilmediğinin tespit edilmesi ve gereğinin yapılması'' ifadesi yer aldı. Bu yazı üzerine Çabuk’nun emekli maaşı kesildi. 
     ANNEM ÖLMEDİ Annesinin maaşını çekmeye gittiği banka şubesinden annesinin ölümü nedeniyle maaşın kesildiği söylenince şoke olan Raşide Ciğer Nüfus Müdürlüğü’ne başvurdu. Burada yapılan incelemede 3 yıl önce ölen torunu Perihan Çabuk’a ait TC kimlik numarasının yanlışlıkla yeni nüfus cüzdanı çıkartan Feriha Çabuk’a verildiği anlaşıldı. Bunun üzerine annesinin nüfus kaydı ve yaşadığına dair belge alan Raşide Ciğer, bunu SSK Genel Müdürlüğü’ne göndererek yanlışlığın düzeltilmesini sağladı. 
     Okuma yazma bilmeyen annesinin emekli maaşını yeniden almasını sağlayan Ciğer, Annem kimsesiz bir kadın olsaydı basit bir yanlışlık yüzünden emekli maaşı kesilecekti. Bu da yetmez gibi son 3 yıldır aldığı maaşların geri iadesi de gündeme gelecekti. Devlet memurlarının daha dikkatli olmasını istiyoruz'' dedi. 
     
</TEXT>
</DOC>
