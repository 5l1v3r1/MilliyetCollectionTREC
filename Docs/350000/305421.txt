<DOC>
<DOCNO> 305421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko19.html </URL>
<DATE> 2005/01/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Vestel 500 mühendisimiz var, hedefimiz 1000 mühendise ulaşmak 
</HEADLINE>
<TEXT>

     Vestel Dış Ticaret Başkanı ve İcra Kurulu Üyesi Turan Erdoğan, Vestel'in 500 olan mühendis sayısını 1.000'e çıkarmayı hedeflediklerini belirterek, ''Sadece İstanbul'daki Arıkent'e bu yıl 100 yazılım mühendisi almak istiyoruz. Bulamazsak Hindistan'dan getirebiliriz'' dedi. 
     Eduplus Egitim Danışmanlık ve Çağdaş Eğitim Vakfı tarafından düzenlenen ''Dünyaya Açılan Türk Şirketlerinin Başarı Öyküleri'' konulu 3. Geleceğin Yönetimi Zirvesi'nde konuşan Erdoğan, son 5 yılın 4 yılında Vestel'in ihracat şampiyonu olduğunu söyledi. 
     Erdoğan, 2004 yılı ihracat rakamlarına değinirken, rakamların açıklanmasının biraz aceleye geldiğini ve Vestel'in ihracat rakamlarında bir yanlış olduğunu belirterek, ''Ege Serbest Bölgesi'nden yapılan 300 milyon dolarlık ihracatı dahil etmemişler. 1.8 milyar dolar olarak verildi. Ama biz 2.1 milyar dolar ile ihracat şampiyonu olacaktık. Gerekli müracaatları TİM'e yaptık, düzeltileceğini umuyorum'' diye konuştu. 
     1984 yılında kurulan Vestel'in esas gelişimini 1994'de Zorlu Grubu'na katılmasıyla gösterdiğini, 1994'de 250 milyon dolar olan cironun geçen yıl 3 milyar dolara ulaştığını ve bu gelişmenin lokomotifliğini de ihracatın üstlendiğini anlatan Erdoğan, 1996 yılında 80 milyon dolar olan ihracatın geçen yıl 2.1 milyar dolara yükseldiğini bildirdi. 
     1995-1996'da 1.000 kişi istihdam eden Vestel'in geçen yıl istihdam ettiği kişi sayısının 10 bin 100 kişiye ulaştığını belirten Erdoğan, Avrupa'ya her 3 televizyondan 2'sinin Türkiye'den gittiğini, burada Vestel ve diğer elektronikçilerin ciddi bir başarı gösterdiğini vurguladı. 
     Erdoğan, 106 ülkeye ihracat yaptıklarını ve bugün her ülkede lokal ortaklıkları bulunduğunu ifade ederek, konuşmasına şöyle devam etti 
     ''Dünyada ortaklıklar konusunda hep Koreliler'i suçlarlar. Bence Türkler Koreliler ile çekişir. Biz pek ortaklık yapamıyoruz, ortaklık yapmakta zafiyetimiz var. Bunu bilelim. Yurt dışındaki şirketlere gönderilen arkadaşlardan şikayetler geliyor.'' 
     
     ''BÜTÜN JAPON TV'LERİNİ ÜRETİR HALE GELDİK'' 

     Erdoğan, şu anda bütün Japon televizyonlarını üretir hale geldiklerini belirterek, ''Yani Türkiye'nin, Japonlar için Avrupa'ya satacakları mallarda önemli bir elektronik üretim üssü olduğu fikrini satmak lazımdı. Bunu Vestel'in başardığına inanıyorum'' dedi. 
     Dünyanın en gelişmiş televizyon fabrikalarının Türkiye'de olduğunu vurgulayan Erdoğan, Vestel'in son 5 yılda 700 milyon dolarlık bir yatırım yaptığını bildirdi. 
     İhracatın yeni bir tanımının olması gerektiği inancını dile getiren Erdoğan, ihracatta değişik kriterlerin değerlendirilmesi gerektiğini vurgularken, sadece ülkeden dışarıya yapılan ihracatın değil, Türkiye'ye sağlanan katkı, ödenen vergiler ve yaratılan iş gücünün de göz önünde bulundurulmasını istedi. 
     Vestel'in yurt dışında marka takıntısı olmadığını ifade eden Erdoğan, teknolojik ve kaliteli ürünler üretebilmenin önemli olduğuna dikkat çekti. Erdoğan, Türkiye'de finansman sıkıntısı yaşandığını, bu ihtiyacın yurt dışındaki firmalardan karşılandığını, kendilerinin de bunun için pahalı bir bedel ödediklerini söyledi. 
     Vestel'in AR-GE'ye büyük önem verdiğini kaydeden Erdoğan, ''Vestel'in bugün 500 mühendisi var. Hedefimiz 1.000 mühendise ulaşmak. Bu 2-3 yılı bulur. Bilgisayar ve elektronik bölümünden mezun yazılım mühendisleridir bunlar. Sadece İstanbul'daki Arıkent'e bu yıl 100 yazılım mühendisi almak istiyoruz. Bulamazsak Hindistan'dan getirebiliriz'' diye konuştu. 
     Erdoğan, Gümrük Birliği anlaşmasının derhal masaya yatırılmasını ve AB'ye tam üye olana kadar aleyhe olan maddelerin değiştirilmesini istediklerini de bildirdi. 
     Turan Erdoğan, basın mensuplarının bir sorusu üzerine, bu yıl için ihracat hedeflerinin 3 milyar dolar olduğunu söyledi. 
     
</TEXT>
</DOC>
