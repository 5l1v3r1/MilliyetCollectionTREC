<DOC>
<DOCNO> 310501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sondun19.html </URL>
<DATE> 2005/01/29/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İtalya karakışa teslim oldu... 
</HEADLINE>
<TEXT>

     İtalya'da ağır kış şartları hayatı olumsuz etkilemeye devam ediyor. 
     Güneyde bulunan ve ılıman iklimiyle tanınan Campania, Puglia, Basilicata ve Calabria bölgelerindeki kar yağışı sürüyor. 
     Kamyonların uzun kuyruklar oluşturarak mahsur kaldıkları Salerno-Reggio Calabria arasındaki A3 otoyolu ise 4 gündür tümüyle trafiğe açılamadı. 
     Potenza Valiliği tarafından bugün yapılan açıklamada, aralıksız süren kar yağışı nedeniyle kar temizleme çalışmalarının yavaş gittiği, otoyolun yaklaşık 200 kilometrelik bölümünde trafiğin belirli şeritlerden aktığı belirtildi. 
     Yoğun kar yağışı sebebiyle Potenza'da ve Basilicata bölgesindeki 28 kasabada okullar da tatil edildi. Belediye başkanları, vatandaşları mecbur olmadıkları sürece evlerinden çıkmamaya çağırdılar. 
     Basilicata'nın dağlık kesimlerinde, yaklaşık 600 hanenin maruz kaldığı elektrik arızasının ise henüz giderilemediği belirtildi. Kar yağışı nedeniyle yaşanan aksaklıkların beraberinde getirdiği tartışmalar sonucunda dün merkez sol muhalefet tarafından, Ulaştırma Bakanı Pietro Lunardi'nin istifası istenmişti. 
     Başbakan Yardımcısı Marco Follini ise otoyolda mahsur kalan şoförlere seslenerek, ''Hükümet adına hepinizden özür diliyorum'' demişti. 
     Lunardi, bugün Il Giornale gazetesinde yayınlanan demecinde, muhalefeti siyasi istismarcılıkla suçlayarak, ''A3 otoyolunun, mükemmel bir otoban olmadığını herkes biliyor'' dedi. 
     Lunardi, kötü hava şartları nedeniyle otoyolu açma çalışmalarının da zorlaştığına işaret ederek, gereken her şeyin yapılmakta olduğunu söyledi. 
     Meteoroloji uzmanları, bölgedeki kötü hava koşullarının Pazar gününe kadar devam edeceğini belirtiyorlar. 
     Hükümet ise yaşanan aksaklıklar ve yapılan çalışmalar konusunda, Salı günü parlamentoya bilgi vereceğini açıkladı. 
     
</TEXT>
</DOC>
