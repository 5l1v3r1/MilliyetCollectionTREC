<DOC>
<DOCNO> 312045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy07.html </URL>
<DATE> 2005/02/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Rice'ın çantasındaki en kritik dosya Irak 
</HEADLINE>
<TEXT>

     ABD'nin yeni Dışişleri Bakanı Condoleezza Rice, 3 Şubat'ta başlayan ilk yurt dışı gezisi kapsamında hafta sonunda Türkiye'yi ziyaret edecek. Rice'ın 5-6 Şubat'ta gerçekleşecek Türkiye ziyareti sırasında yapacağı görüşmelerde en kritik konuyu Irak oluşturacak. 
     Condoleezza Rice, 3-10 Şubat tarihlerini kapsayacak gezisi sırasında yedi AB ülkesinin yanı sıra, Türkiye ve Ortadoğu'yu da ziyaret edecek. Londra, Berlin ve Paris'i de içeren gezi sırasında Rice, Bush Yönetiminin Irak politikaları için destek ararken Irak savaşı nedeniyle sarsılan Washington'la Batı Avrupa arasındaki ittifakı canlandırmaya çalışacak. 
     
     ANKARA'DAKİ PROGRAM 
     Cumartesi akşamı Ankara'ya gelecek olan Rice, Dışişleri Bakanı Abdullah Gül'ün yanı sıra, Başbakan Tayyip Erdoğan ve Cumhurbaşkanı Ahmet Necdet Sezer'le de görüşecek. Buna karşın Rice'ın, Genelkurmay Başkanı Hilmi Özkök veya Genelkurmay Başkanlığı üst düzey yetkilileriyle bir görüşme yapmasının öngürülmediği belirtildi. 
     Rice, Ankara'da ayrıca Rusya Dışişleri Bakanı Sergey Lavrov'la da bir görüşme yapacak. Cumartesi günü yapılacak Rice-Lavrov görüşmesinde 24 Şubat'ta Slovakya'nın başkentinde Bratislav'da ABD Başkanı George W. Bush ile Rus Devlet Başkanı Vladimir Putin arasında gerçekleşecek toplantı ile ilgili konular ele alınacak. 
     Haziran 2004'de İstanbul'da yapılan NATO Zirvesi'nde ulusal Güvenlik Danışmanı olarak ABD Başkanı George W. Bush'a eşlik eden Condoleezza Rice'ın Ankara'daki görüşmelerinde Irak başlıca konuyu oluşturacak. 
     
     ELEŞTİRİLERE YANIT VERECEK 
     Condoleezza Rice'ın, Ankara'da, başta Başbakan Erdoğan olmak üzere, Türk yetkililerinin son günlerde dozu iyice artan ABD'nin Irak politikasına yönelik eleştirilerine yanıt vermesi bekleniyor. 
     Bu arada, Ankara'nın, Rice'dan Irak'ın birliği ve toprak bütünlüğünün korunması konusunda kesin bir güvence arayacağı belirtiliyor. Kerkük konusunda ciddi kaygıları olan Ankara'nın ayrıca, Kerkük'ün "Kürdistan'ın başkenti"ne dönüştürülmesinin engellenmesi, kent için özel bir statünün belirlenmesi gereğini vurgulayacağı ifade ediliyor. 
     Afganistan, Ortadoğu ve Kıbrıs konularının da gündeme geleceği Ankara'daki görüşmeler sırasında Rice'ın, ABD'nin Türkiye'nin AB üyeliğine yönelik desteğini güçlü bir biçimde yineleyeceği kaydediliyor. Rice'ın, Washington'un Türkiye'nin AB üyeliğine desteğini AB başkentlerindeki görüşmeleri sırasında da dile getirmesi bekleniyor. 
     Condoleeza Rice ve beraberindeki heyet, pazar günü Ankara'dan ayrılacak. 
     ABD Dışişleri Bakanı Rice'ın ilk yurt dışı gezisi, İngiltere, Almanya, Polonya, Türkiye, İtalya, Fransa, Belçika, Lüksemburg, İsrail ve Batı Şeria'yı kapsıyor. Gezi için seçilen ülkelerin Bush yönetiminin ikinci döneminin "öncelikler"ini yansıttığı yorumu yapılıyor. 
     
</TEXT>
</DOC>
