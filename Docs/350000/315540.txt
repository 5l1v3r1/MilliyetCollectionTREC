<DOC>
<DOCNO> 315540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur47.html </URL>
<DATE> 2005/02/15/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Sadıkoğlu Türkiye'de... 
</HEADLINE>
<TEXT>

     Irak'ta yaklaşık 2 ay rehin tutulduktan sonra serbest bırakılan işadamı Kahraman Sadıkoğlu, ''Bizim Amerikalılarla, İngilizlerle iş yapmadığımız, Irak Hükümeti ile iş yaptığımız meydana çıktı. Onun için bizi serbest bıraktılar'' dedi. 
     Çukurova Holding'e ait özel uçakla saat 18.20 sıralarında Amman üzerinden İstanbul'a gelen Sadıkoğlu, Atatürk Havalimanı'nda yakınları tarafından karşılandı. 
     Kahraman Sadıkoğlu, gazetecilere yaptığı açıklamada, Hükümete, eşi-dostu herkese çok teşekkür ettiğini belirterek, yakın bir zamanda basın toplantısı düzenleyeceğini ve her şeyi anlatacağını söyledi. 
     Sadıkoğlu, şunları kaydetti 
     ''Zor günlerdi, kolay değildi. Allah'ın yardımıyla sapasağlam vatanıma döndüm. Allah kimsenin başına böyle bir şey vermesin. Ama bizim Amerikalılarla, İngilizlerle iş yapmadığımız, Irak Hükümeti ile iş yaptığımız meydana çıktı. Onun için bizi serbest bıraktılar.'' Bir gazetecinin, ''Sizinle birlikte kaçırılan diğer kişiye ne oldu '' şeklindeki sorusunu Sadıkoğlu, ''O, bir ay önce serbest bırakıldı'' diye yanıtladı. 
     Kahraman Sadıkoğlu, ''Sizi kaçıranlar kimdi '' sorusu üzerine, şunları söyledi 
     ''Saddam'ın Mücahidi diyorlar. Ama kendi ülkelerini koruyorlar. 2-4 milyarlık para alınmış. Orada iş yapılmamış. Acaba biz de onların içine giriyor muyuz, girmiyor muyuz diye inceleme yaptılar. Bizim mukavelemiz Irak Hükümeti ile. Paramızı da Birleşmiş Milletler'den alıyorduk. Onun için hibe bir paraydı bu. Bu meydana çıkınca bizim kılımıza bile dokunmadılar. Gördüğünüz gibi sapasağlam geldik.'' Kahraman Sadıkoğlu, sağlığının nasıl olduğuna ilişkin soruyu da ''Gayet iyi'' şeklinde yanıtladı. 
     Sadıkoğlu, daha sonra bir cipe binerek Atatürk Havalimanı'ndan ayrıldı. 
     Öte yandan, Kahraman Sadıkoğlu'nun eşi Jülide Sadıkoğlu'nun, Dışişleri Bakanı ve Başbakan Yardımcısı Abdullah Gül'ü arayarak, eşinin serbest bırakılması konusundaki ilgi ve gayretlerinden ötürü kendisine ve bakanlık mensuplarına teşekkür ettiği öğrenildi. 
     
</TEXT>
</DOC>
