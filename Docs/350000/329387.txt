<DOC>
<DOCNO> 329387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo33.html </URL>
<DATE> 2005/04/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Trabzonspor-B.B. Ankaraspor maçında Güneş ile kardeşi karşı karşıya 
</HEADLINE>
<TEXT>

     Trabzonspor ile Büyükşehir Belediyesi Ankaraspor arasında ligde bu hafta yapılacak maç, ilginç bir karşılaşmaya da sahne olacak. 
     Hüseyin Avni Aker Stadı'nda 3 Nisan Pazar günü yapılacak maçta, Trabzonspor Teknik Direktörü Şenol Güneş ile Büyükşehir Belediyesi Ankarspor'da antrenör olarak görev yapan kardeşi Bahattin Güneş karşı karşıya gelmiş olacak. 
     Ayrıca daha önce bordo-mavili takımda görev yapan teknik direktör Samet Aybaba da eski çalıştırdığı takımı karşısında, Büyükşehir Belediyesi Ankaraspor'un galibiyeti için uğraş verecek. 
     
     BAŞKENT TEMSİLCİSİ TRABZON'DAN PUANLA DÖNMEYİ HEDEFLİYOR 

     Büyükşehir Belediyesi Ankaraspor, hafta sonunda Trabzonspor ile yapacağı karşılaşmanın hazırlıklarını sürdürürken, başkent temsilcisi Trabzon'dan puanla dönmeyi planlıyor. 
     Mavi-beyazlılar, 3 Nisan Pazar günü yapılacak karşılaşmaya sakat olan Molnar ile cezası bulunan Hasan Yiğit'ten yoksun olarak çıkacak. 
     Öte yandan Beşiktaş maçında sakatlanan Jaba ile Gençlerbirliği mücadelesinde sakatlanan ve bir süredir forma şansı bulamayan 2 oyuncunun formları teknik heyeti memnun ediyor. 
     Milli maçlar nedeniyle lige verilen arayı en iyi biçimde değerlendirdiklerini ifade eden teknik direktör Samet Aybaba, Galatasaray karşısında alınan farklı skorlu yenilginin de bu sürede unutturulmaya çalışıldığını ve oyuncularının yeniden moral kazandığını söyledi. 
     Milli maçlarda görev alan oyunculardan ümit milli Muhammed Yoldaş ile Sırbistan-Karadağ Milli Takımı kalecisi Jevriç'in de takıma katılmasıyla çalışmaların tam kadroyla sürdürüldüğünü ifade eden Aybaba, Trabzon'dan en iyi sonuçla döneceklerini bildirdi. 
     
</TEXT>
</DOC>
