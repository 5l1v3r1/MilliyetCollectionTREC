<DOC>
<DOCNO> 304181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas18.html </URL>
<DATE> 2005/01/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
'Muhammed' İngiltere'de en popüler erkek isimleri arasında 
</HEADLINE>
<TEXT>

     İngiltere Ulusal İstatistik Dairesi verileri, ''Muhammed'' adının, ülkenin en popüler erkek isimleri sıralamasında altıncı sıraya oturduğunu gösterdi. 
     Daily Mail gazetesi, geçen yıl listeye yirminci sıradan giren ''Muhammed'' isminin bu yıl altıncı sıraya yükselmesiyle ilgili haberinde, ''Muhammed Devri'' başlığını kullandı. 
     Gazete, Muhammed isminin önüne sadece Jack, Joshua, Thomas, James ve Daniel isimlerinin geçebildiğini yazdı. 
     Muhammed adının anlamı hakkında da bilgi veren gazete, Hazreti Muhammed'in isminin 13 değişik şekilde yazıldığını, ''Muhammad'' şeklindeki yazılışın listede 54. ve ''Mohammad'' şeklindeki yazılışın ise 72. sırada yer aldığını belirtti. 
     Sonuçta bütün bu yazılışların Arapçadan gelen ve ''övülmeye, takdire şayan'' anlamına gelen Muhammed ismiyle aynı olduğunu belirten Mail gazetesi, ''Muhammed ismi emin adımlarla listenin üst sıralarına doğru ilerliyor. Ama 10 yıldır liste başındaki Jack ismini geçmesi zor'' yorumunda bulundu. İngiltere Ulusal İstatistik Dairesi verilerine göre, İngiltere'de en popüler kız isimleri ise Emily, Ellie, Jessica, Sophie ve Chloe olarak sıralandı. 
     
</TEXT>
</DOC>
