<DOC>
<DOCNO> 344201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun18.html </URL>
<DATE> 2005/05/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya Saddam'ın iç çamaşırı ile çekilmiş fotoğrafını konuşuyor 
</HEADLINE>
<TEXT>

     İngiliz tabloid gazetesi The Sun'ın manşetten yayınladığı devrik Irak lideri Saddam Hüseyin fotoğrafı gündeme bomba gibi düştü. 
     Sun gazetesinin baş sayfasında kullandığı fotoğrafta, Saddam Hüseyin sadece beyaz külotuyla, pantolonunu katlarken görülüyor. 
     İç sayfadaki bir başka fotoğrafta da Saddam, çamaşırlarını elinde yıkarken görüntülenmiş. 
     Sun gazetesi fotoğrafları Amerikan askeri kaynaklarından elde ettiğini açıkladı. 
     
     ABD ORDUSU THE SUN'I KINADI 

     Amerikan ordusu, İngiliz gazetesi Sun’ı, Irak’ın devrik lideri Saddam Hüseyin’i hapiste iç çamaşırlarıyla gösteren fotoğraflarını basmasını kınadı. 
     Bağdat’taki Amerikan ordu kaynaklarından yapılan açıklamada, fotoğrafların yayınlanmasıyla Cenevre sözleşmesinin ihlal edildiği kaydedildi. Açıklamada, fotoğrafların kaynağının bilinmediği, ancak bir yıldan fazla bir süre önce çekildiğinin sanıldığı belirtildi. 
     Fotoğrafları kimin çektiğinin araştırıldığı kaydedilen bildiride, "Tüm tutukluların güvenliğini garanti etme sorumluluğumuzu ciddiye alıyoruz" denildi. 

     
</TEXT>
</DOC>
