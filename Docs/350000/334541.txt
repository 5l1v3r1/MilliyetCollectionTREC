<DOC>
<DOCNO> 334541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur04.html </URL>
<DATE> 2005/04/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Otobanda yarış kanlı bitti 
</HEADLINE>
<TEXT>

     Fatih KARAÇALI Ahmet ÇERİ CEYHAN ADANA , DHA 

      ADANA'da, otobanda yarış yapan otomobil, yol kenarındaki izleyicilerin arasına daldı, 4'ü ağır 6 kişi yaralandı. 
     Ceyhan ilçesinde, otobana kaçak olarak girip yarış yapan 80 EP 116' plakalı Toros marka otomobil ile rakam grubu belirlenemeyen ''01 LL...' plakalı otomobil, Yumurtalık bağlantı yoluna girerek 5 kilometrelik mesafede yarışmaya başladı. Birbirlerini geçmek için saatte 170 kilometre hıza ulaşan otomobillerden, sürücüsü belirlenemeyen 80 EP 116' plakalı olan, takla atarak bariyerlerin kenarında yarışı izleyenlerin arasına daldı. Meydana gelen kazada, 27 yaşındaki Kasım Göçer, 32 yaşındaki Salim Üstündağ, 20 yaşındaki Salih Yeltekin, 21 yaşındaki Hakan Tarar, Çetin Çınar ile Arif Kurt yaralandı. Adana ve Ceyhan'dan olay yerine giden ambulanslarda Ceyhan Devlet Hastanesi'ne kaldırılan yaralılardan 5'i, müdahalenin ardından Adana Numune Hastanesi'ne sevk edildi. 
     Kazadan sonra soruşturma başlatan jandarmaya, olayın meydana gelişi hakkında bilgi vermeyen yaralılar ve tanıklar, kaza yapıldığı iddialarını da kabul etmedi. Araç sürücüleri ve plakalarını gizlemeye çalışan yaralıların tedavisi ve olay ile ilgili soruşturma sürüyor. 
     
</TEXT>
</DOC>
