<DOC>
<DOCNO> 344473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/axspo03.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma kalkanı 
</HEADLINE>
<TEXT>


Galatasaray, Kadıköy'e kendi bodyguardlarıyla gitme kararı aldı. Sarı-Kırmızılı kafileyi özel bir güvenlik şirketinin derbi boyunca gölge takibine alacağı açıklandı. Aynı uygulama Leeds maçında da yapılmıştı 

ERHAN TELLİ 


Süper Lig'de sezonun en kritik maçına sayılı saatler kala Galatasaray cephesi, Kadıköy'de sorun yaşamamak için harekete geçti. Sarı - Kırmızılılar'ın, Şükrü Saracoğlu Stadı'nda oynanacak olan Fenerbahçe derbisine kendi bodyguardlarını da götürme kararı aldığı öğrenildi. Yöneticilerin, anlaşmalı oldukları güvenlik şirketinden eğitimli korumalar istediği ve futbolcuları gölge takibine aldırmayı planladığı bildirildi. Bodyguardların oyuncuları taşıyan otobüsle birlikte Kadıköy'e gideceği ve kafile Florya'ya tekrar geri dönene kadar Sarı - Kırmızılılar'ın yanında hazır olacağı bildirildi. 
Yöneticilerin, Futbol Federasyonu'na başvuru yaparak, korumalar için gereken akreditasyonları da yaptırdığı açıklandı. 

Leeds'e gitmişlerdi 
Galatasaray, UEFA şampiyonluğunu kazandığı yıl, bu uygulamayı Leeds maçında yapmıştı. Bodyguardlar, her noktada Sarı - Kırmızılılar'ı güvenlik çemberine almıştı. 
Özellikle sezon boyunca iki kulüp arasında yaşanan sözlü atışmaların tatsız bir sonuç doğurmasından çekinen Galatasaray, derbi maçını sorunsuz atlatmak istiyor. Sarı - Kırmızılı yöneticiler, "Futbolcuların tedirginlik yaşayıp, konsantrasyonlarının bozulmaması için böyle bir uygulamayı tercih ettik" dediler. 

Hakan atarsa 

İki ezeli rakip Galatasaray ile Fenerbahçe arasındaki derbilerde sonucu belirleyen isimlerin başında Hakan Şükür geliyor. Tecrübeli futbolcunun gol attığı 11 maçta Sarı - Kırmızılılar güçlü rakibine hiç yenilmezken, 8 kez galip geldi, 3 maçta da berabere kaldı. Hakan, Galatasaray formasıyla, 2'si son Türkiye Kupası finalinde olmak üzere Fenerbahçe ağlarını toplam 14 kez havalandırma başarısı gösterdi. 

Derbi karnesi Tarih Tür Stat Sonuç Gol 1992 Kupa İnönü 3 - 2 1 1993 Lig F.Bahçe 4 - 1 1 1993 Kupa F.Bahçe 2 - 2 1 1994 Lig A.S.Y. 2 - 1 1 1996 Lig A.S.Y. 2 - 0 1 1997 Kupa 19 Mayıs 3 - 0 3 1998 Kupa F.Bahçe 4 - 1 1 1998 Lig F.Bahçe 2 - 2 1 1999 Lig A.S.Y. 2 - 0 1 2003 Lig Olimpiyat 2 - 2 1 2005 Kupa Olimpiyat 5 - 1 2 
Sonuçlar G.Saray - F.Bahçe'ye göre düzenlenmiştir 

'Hagi için bir daha' 

Türkiye Kupası'nda 5 - 1 yendiği Fenerbahçe ile bu kez Kadıköy'de kozlarını paylaşacak olan Galatasaray, galibiyete şartlandı. Sarı - Kırmızılı futbolcuların, Gençlerbirliği yenilgisinden sonra eleştiri yağmuruna tutulan Hagi'ye galibiyet sözü verdiği öğrenildi. Bu arada Galatasaray, Fenerbahçe maçının hazırlıklarını dün basına kapalı yaptığı antrenmanla sürdürdü. Hagi çalışmanın büyük bölümünü taktiksel çift kale maça ayırdı. Gençlerbirliği maçında sakatlanan Ergün de idmana çıktı. Tecrübeli futbolcu, Kadıköy'de forma giyebilecek. 
Teknik Direktör Hagi, futbolcularıyla yaptığı son toplantıda, "Sizden zafer istiyorum. Kupadaki futbolu tekrarlamalıyız. Bunu yapabilecek gücümüzün olduğunu biliyorum. Size güvenim sonsuz" dedi. 

'Tek çare güvenmek' 

Fatih Gökşen, derbinin hakemi İsmet Arzuman konusunda sessiz kalmayı tercih etti, "Bu saatten sonra değişecek bir şey yok" dedi 

Galatasaray İkinci Başkanı Ergun Gürsoy'un, Fenerbahçe derbisinin hakemi İsmet Arzuman hakkında yaptığı sert açıklamalar tansiyonu bir anda yükseltmişti. Sarı - Kırmızılılar'ın Futbol Şube Sorumluları'ndan Fatih Gökşen ise Gürsoy'un aksine Arzuman'a güvendiklerini dile getirdi. Gökşen, "Hakem konusunda kaygılarımızla ilgili yorum yapmak istemiyorum. Bu saatten sonra değişecek bir şey yok. Onun için de hakeme güvenmekten başka yapacağımız bir şey yok. Sonuna kadar güveniyoruz" diye konuştu. 
Gökşen, derbi maçta saha içinden çok saha dışında tatsızlıkların yaşanmasından tedirgin olduklarını açıkladı. Galatasaraylı yönetici sözlerini şöyle sürdürdü "İki ezeli rakibe yakışan bir maç olsun. Sahada zaten oyuncular birbirlerine centilmence davranıp, futbolun gereklerini uyguluyorlar. O açıdan en ufak bir şüphemiz yok. Önemli olan saha dışında üzücü olayların gerçekleşmemesi." 

Hasan Şaş noktaladı 

Sarı - Kırmızılı takımın yıldız isimlerinden Hasan Şaş'ın sezonu kapattığı açıklandı. Türkiye Kupası'nda Fenerbahçe ile oynanan final maçında dizine darbe alan yıldız futbolcunun, tedavisinin 15 gün daha süreceği bildirildi. Hasan Şaş'ın yakın çevresine sezonu kapatmaktan çok Fenerbahçe derbisinde görev alamayacağı için üzgün olduğunu dile getirdiği öğrenildi. 
Yıldız futbolcunun, son iki maçta takımdaki yerini alamayacak olması Teknik Direktör Hagi'nin de keyfini kaçırdı. 


</TEXT>
</DOC>
