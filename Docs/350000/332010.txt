<DOC>
<DOCNO> 332010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur07.html </URL>
<DATE> 2005/04/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sırtından vurulduğunu hastanede öğrendi 
</HEADLINE>
<TEXT>

     Hüseyin TEMEL DHA 

KAHRAMANMARAŞ'ın Elbistan İlçesi'nde aniden fenalaşan ve kalp krizi geçirdiği sanılan 19 yaşındaki Rüstem Armut'un, götürüldüğü hastanede sırtından tabancayla vurulduğu ortaya çıktı. 
     Dün saat 16.00 sıralarında Dulkadiroğlu Caddesi'nden bisikletle evine giden Rüstem Armut, aniden fenalaştı. Yere yığılan Armut, göğüs bölgesinde şiddetli ağrı olduğunu söyleyince çevreden gelenler kalp krizi geçirdiğini düşünerek, onu Elbistan Devlet Hastanesi'ne götürdü. 
     Burada tedavi altına alınan Armut'un sırtından tabanca kurşunu ile yaralandığı belirlendi. Serseri bir kurşun ile yaralandığını duyunca büyük şaşkınlık yaşayan Armut, hayati tehlikesinin bulunması nedeniyle Malatya Araştırma Hastanesi'ne sevk edildi. Olayla ilgili soruşturma başlatan polis, Armut'u vuran serseri kurşunu sıkan kişiyi arıyor. 

     
</TEXT>
</DOC>
