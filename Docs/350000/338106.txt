<DOC>
<DOCNO> 338106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko38.html </URL>
<DATE> 2005/04/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Telecom Italia Türk Telekom ihalesini kazanamazsak Avea'dan çıkarız 
</HEADLINE>
<TEXT>

     Telecom Italia SpA ve Pirelli C. SpA Başkanı Marco Tronchetti Provera, Türk Telekom ihalesini kazanamamaları halinde Avea'dan çıkış koşullarını bilmek istediklerini söyledi. 
     Yatırım Danışma Konseyi toplantısı sırasında verilen arada basın mensuplarının sorularını yanıtlayan Provera, Türk Telekom ihalesini kaybetmeleri halinde bu ihaleyi kazanacak kurumla rakip hale geleceklerini, o zaman da çıkmayı tercih edeceklerini bildirdi. 
     Provera, ''Telekom Italia, Türk Telekom ihalesini kazanamazsa Avea'dan çıkış koşullarını bilmek istiyor. İhale öncesinde çıkış opsiyon koşullarının netleşmesini, şeffaf olmasını istiyor'' diye konuştu. 
     
     KAYBETMEMİZ HALİNDE NE KADAR ÖDENMESİ GEREKTİĞİNİ BİLMELİYİZ 

     Telecom Italia SpA ve Pirelli C. SpA Başkanı ve Üst Yöneticisi CEO Marco Tronchetti Provera, Türk Telekom ihalesinde kazanabilecekleri gibi kaybedebileceklerini de belirterek, eğer kaybederlerse, Avea'da kazanan şirketle rakip haline gelecekleri için çekilmek isteyeceklerini bildirdi. 
     Yatırım Danışma Konseyi toplantısı sırasında verilen arada basın mensuplarının sorularını yanıtlayan Provera, çekilmelerine yönelik kuralların ihale sürecinden önce mutlaka net ve şeffaf bir şekilde belli olması gerektiğini, zaten kaybetmeleri halinde de kazanan tarafın önünde engel olmak istemeyeceklerini vurguladı. 
     "Eğer kazanırsak, kendi stratejimizi uygulamaya devam ederiz" şeklinde konuşan Provera, kaybetmeleri halinde ise çekilme durumunun oluşacağını ve bu süreçte koşulların da ihale öncesinde netleşmesini istediklerini, yani kaybetmeleri halinde ne kadar ödenmesi gerektiğini bilmelerinin gerektiğini söyledi. 
     Provera, Türk Telekom sektörüne 3 milyar dolardan fazla yatırım yaptıklarını ve kesinlikle devam etmek amacında olduklarını, bu yatırımlarını sürdürmek niyetinde olduklarını ifade ederken, Türk Telekom ihalesini kaybetmeleri halinde ise aynı şirkette rakip olarak kalamayacaklarını, bunun açık olduğunu söyledi. 

     
</TEXT>
</DOC>
