<DOC>
<DOCNO> 305364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun09.html </URL>
<DATE> 2005/01/11/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Tsunami isyancıları da vurdu 
</HEADLINE>
<TEXT>

     Endonezya'nın Açe bölgesinin bağımsızlığı için 30 yıldır savaşan isyancıların tsunami yüzünden zayıfladığı ve sayılarının 2 binin altına düştüğü bildirildi. 
     Jakarta Post gazetesinin haberine göre, Endonezya Genelkurmay Başkanı Endriartono Sutarto, Özgür Açe Hareketi'nin GAM militanlarının bir bölümünü felakette kaybettiğini belirterek, ''Felaketten önce 3 bin kadar silahlı militanları vardı. Şimdi bu sayının 2 binin altına düştüğünü sanıyorum'' dedi. 
     Sumatra'nın kuzeyindeki Açe bölgesinde 19 Mayıs 2003'te sıkıyönetim ilan edilmeden önce burada 10 bin civarında silahlı militan bulunduğunu söyleyen Endonezya Genelkurmay Başkanı, isyancılara silahlarını bırakmaları ve insani yardım faaliyetlerine katılmaları çağrısı yaptı. 
     Bu arada, isyancı hareket tek yanlı ilan ettiği ateşkese uyacağını yineledi. 
     İsyancı GAM hareketinin askeri kanat sorumlusu Muzakir Manaf yayınladığı bildiride, felaketin ertesinde 27 Aralıkta tek yanlı ilan ettikleri ateşkese uymaya devam edeceklerini açıkladı. 
     
</TEXT>
</DOC>
