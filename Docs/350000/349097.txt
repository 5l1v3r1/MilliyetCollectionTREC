<DOC>
<DOCNO> 349097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun17.html </URL>
<DATE> 2005/06/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İsviçre, Schengen anlaşması için sandık başına gitti... 
</HEADLINE>
<TEXT>

     Schengen-Dublin anlaşmalarıyla sınırları ortadan kaldıran Avrupa’ya katılıp katılmama konusunda karar vermek için bugün sandık başına giden İsviçrelilerin yüzde 54.6’sı anlaşmalara "evet" dedi. 
     İsviçre haber ajansı ATS, resmi sonuçlara göre katılımın yüzde 56 dolayında olduğunu ve halkın yüzde 54.6’sının anlaşmalara "evet" dediğini duyurdu. 
     Ajans, Fransızca konuşulan bölgelerde yaşayanlardan referanduma katılanlarının tümünün, Almanca konuşulan bölgelerde ise az sayıda kişinin anlaşmalara "evet" dediğini belirtti. 
     Resmi sonuçlara göre halkın yüzde 58’i de "eşcinsel çiftlere, miras, vergi, emeklilik gibi hukuki konularda evli çiftler gibi hak tanınmasına ilişkin öneriyi" kabul etti. 
     Schengen anlaşması, havaalanları hariç, sınırlarda insanların sistematik şekilde kontrolden geçirilmesine son veriyor. Schengen vizesi, Avrupalı olmayan turistlere Marsilya’dan Neuchatel’e kadar özgürce seyahat etme imkanı tanıyor. 
     Dublin anlaşmasında da üye ülkelerden herhangi birinin sınır dışı ettiği mültecinin başka bir ülkeden iltica talebinde bulunamaması öngörülüyor. Bu, İsviçre’deki iltica taleplerini yüzde 20 azaltacak. 
     Ülkedeki dört partili koalisyon hükümetinin de aralarında olduğu Schengen destekçileri, Schengen ve Dublin anlaşmalarının İsviçre’nin güvenliğini artıracağı, iltica sorununu çözeceği ve ekonomik yararlar sağlayacağını belirterek, destek istemişti. 
     
</TEXT>
</DOC>
