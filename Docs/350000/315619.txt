<DOC>
<DOCNO> 315619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/aspo.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa'yı çok kızdırdık 
</HEADLINE>
<TEXT>


İspanyol gazeteleri, Real Zaragoza'nın Türkiye'de çantada keklik görüldüğünü, kendilerini sadece Daum'un ciddiye aldığını ileri sürdüler. Diario Equipo, "Haydi gidip onlara gereken dersi verelim" çağrısında bulundu 

MEHMET ÇİFTÇİ 


'Futbolu öğretelim' 
İSPANYOL medyası, Real Zaragoza'nın Fenerbahçe ile oynayacağı UEFA Kupası maçı öncesinde müthiş bir kampanya başlattı. Gazeteler, Türkiye'de Zaragoza'nın hafife alındığını belirtirken, Diario Equipo dünkü sayısında, "Fenerbahçe bizi çantada keklik görüyor. Onlara gereken dersi vererek, ülkenize dönün. İspanyollar'ın nasıl futbol oynadığını gösterin" başlığını kullanarak, Zaragoza'ya çağrıda bulundu. 

Munoz tepki gösterdi 
EL Periodico Aragon ise "Türkiye'de Teknik Direktör Christoph Daum'dan başka kimse Zaragoza'yı ciddiye almıyor" yorumunu yaptı. Gazete, Alman çalıştırıcının herşeyin farkında olduğunu ancak Türk basınının şimdiden bir sonraki turu düşünerek yanlışa girdiğini savundu. Zaragoza Teknik Direktörü Victor Munoz da Türkiye'de kendilerinin bu kadar küçük görülmesine bir anlam veremediğini dile getirdi. 

'Oynamadan galipler' 
TECRÜBELİ çalıştırıcı, "Anlaşılan, onlar bizi daha sahaya çıkmadan yenmişler, tur atlamışlar. Bize de kalan, onlara gereken dersi iki 90 dakikada vermektir" diye konuştu. Munoz, "Bu hava bizim motivasyonumuzu daha da artırıyor. Fenerbahçe, Türkiye'de büyük bir takım olabilir ancak kutlamayı kimin yapacağını hep birlikte göreceğiz. Onlar çeyrek final hesapları yapmaya devam etsinler" dedi. 

Daum kesenin ağzını açtı 

GEÇEN sezondan bu yana yönetimden aldığı yetki üzerine sahadaki verimlerine göre oyuncularına özel primler belirleyen Teknik Direktör Daum, Zaragoza maçı öncesinde de kolları sıvadı. Alman hoca turu geçmeleri halinde oyuncularına yüklü bir prim sözü verdi. UEFA Kupası gibi lig şampiyonluğunun da kendileri için büyük önem taşıdığına dikkat çeken Daum, prim sistemini her kulvarda ayrı belirleyeceğini bildirdi. 


</TEXT>
</DOC>
