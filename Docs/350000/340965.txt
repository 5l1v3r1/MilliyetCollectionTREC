<DOC>
<DOCNO> 340965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo19.html </URL>
<DATE> 2005/05/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şamil Sam, profesyonel boks organizasyonlarında ilk 10'da... 
</HEADLINE>
<TEXT>

     WBC Dünya Kıtalararası Ağır Sıklet Profesyonel Boks Şampiyonu Sinan Şamil Sam, dünyanın 4 profesyonel boks organizasyonunun listesinde de ilk 10’a girmeyi başardı. 
     Dünyanın en ciddi profesyonel boks federasyonu olarak bilinen ve Muhammed Ali ve Mike Tyson gibi efsane isimlerin dövüştüğü WBC’de Dünya Boks Konseyi Sinan Şamil Sam, 3. sırada yer alıyor. 
     Ayrıca yine en saygın federasyonlardan WBO Dünya Boks Organizasyonu ’nda da Sam, 10. sırada gösteriliyor. 
     Dünyanın üçüncü organizasyonu olarak kabul edilen IBF Uluslararası Boks Federasyonu listesinde de yine şampiyon Türk sporcusu 9. sıradaki yerini koruyor. Bunun, profesyonel boksta bir Türk sporcusunun bugüne kadar gösterdiği en büyük başarı olduğunu dikkat çekildi. 
     Ayrıca şu anda dünya şampiyonluğunu elinde bulunduran ve kendi dünya sıralamasını oluşturan Vitali ve Wiladimir Klitschko kardeşlerin listesinde de Sam, 10. sıraya yükselmeyi başardı. 
     11 Haziran’da ringe çıkacak olan Sam, unvanını korumak için 
     dövüşecek. Rakip ve yer ise ileriki günlerde belli olacak. 
     Sam’ın menajeri Ahmet Öner, "Vitali Klitschko ile Hasım Rahman arasındaki maçın sonucunu bekliyoruz. Bu maçın ardından Sinan, WBC klasmanında ilk sıraya yerleşecek ve maçın galibiyle dünya şampiyonluğu için dövüşecek. Biz, tüm planlarımızı dünya şampiyonluğu maçı için yapıyoruz" dedi. 
     
</TEXT>
</DOC>
