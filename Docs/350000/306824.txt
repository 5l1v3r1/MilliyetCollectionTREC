<DOC>
<DOCNO> 306824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur37.html </URL>
<DATE> 2005/01/15/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
Filistin Ankara büuükelçisi Yasin "İşgal bitmeden sorun bitmez" 
</HEADLINE>
<TEXT>

     Filistin'in Ankara Büyükelçisi Fuat Yasin, Filistin topraklarında yaşanan sorunun belli olduğunu belirterek, ''İşgal bitmeden sorun bitmez'' dedi. 
     Yasin, Fatih'teki Sosyal Araştırmalar ve Kültürler Arası Dayanışma Derneği'nde düzenlediği basın toplantısında, toplum olarak hayatı sevdiklerini, ancak özgürce yaşamak istediklerini söyledi. Yasin, ''Bizler, İslamiyet ve Hıristiyanlık açısından kutsal sayılan yerleri işgalden kurtarmak için mücadele ediyoruz'' diye konuştu. 
     Soruları da yanıtlayan Yasin, ''Filistin'de seçimlerin ardından bir değişiklik olup olmayacağı'' sorusuna, ''Filistin topraklarında yaşanan sorun bellidir. Bu sorunun çözülebilmesi için işgalin bitmesi gerekir. İşgal bitmeden sorun bitmez'' yanıtını verdi. 
     Devlet Başkanlığı'na Mahmut Abbas'ın seçilmesi dolayısıyla politikalarında bir değişiklik olmayacağını belirten Yasin, şöyle konuştu 
     ''Başkanımız, yol haritasına bağlı olduğunu her zaman söylemiştir. Filistin toplumu olarak bizler de her zaman barış, demokrasi ve insan haklarından yanayız. Her iki taraftan insanların ölmesinden rahatsızlık duyuyoruz. Bu düşüncemiz her zaman böyleydi. İsrail, askerlerinin ve insanlarının ölmesini istemiyorsa topraklarımızdan askerlerini çekmelidir. Son seçimlerde de halkımız demokrasiye bağlılığını gösterdi. İşgal ve engellemelere rağmen halkımızın yüzde 70'i seçimlere katıldı. Bu katılım da halkımızın demokrasi ve özgür yaşama isteğinin bir göstergesidir.'' Filistin tarafı olarak barış görüşmelerine her zaman hazır olduklarını ifade eden Yasin, ''Ancak görüşmelerin başlaması için İsrail tarafında bir değişiklik olması gerekir'' dedi. 
     Türkiye ile sürekli iyi ve dostane ilişkileri bulunduğunu belirten Yasin, ''Türkiye, bölgenin merkezinde bulunan önemli ve büyük bir ülke. Sayın Gül'ün ziyaretinden de son derece memnuniyet duyduk'' dedi. 
     
</TEXT>
</DOC>
