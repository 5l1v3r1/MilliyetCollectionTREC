<DOC>
<DOCNO> 305757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko09.html </URL>
<DATE> 2005/01/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
UNCTAD 2004'te doğrudan yabancı yatırım miktarı yüzde 6 arttı 
</HEADLINE>
<TEXT>

     Bülent Keneş AA 

Tüm dünyada gerçekleşen doğrudan yabancı yatırım miktarı 2004 yılında bir önceki yıla göre yüzde 6 oranında artarak 612 milyar dolara yükseldi. 
     Birleşmiş Milletler BM Ticaret ve Kalkınma Konferansı UNCTAD tarafından açıklanan rakamlara göre, 2004'de de tıpkı 2003 yılında olduğu gibi gelişmiş ülkelere yönelik yabancı yatırım miktarı azalırken, bu düşüş gelişmekte olan ülkeler ile Orta ve Doğu Avrupa ülkelerine yönelik yabancı yatırımlardaki artışla telafi edildiği kaydedildi. Böylece, doğrudan yabancı yatırımlardaki 2001 yılından bu yana ki düşüş trendi 2004'de tersine döndü. 
     UNCTAD Yatırım Bölümü Direktörü Karl P. Sauvant, ''Bu artış, 2001-2003 yıllarında doğrudan yabancı yatırımlardan aldıkları yüzde 27'lik payları ile mukayese edildiğinde şu an doğrudan yabancı yatırımların yüzde 42'sini çeken gelişmekte olan ülkeler için oldukça iyi bir haber'' dedi. 
     BM basın merkezinden verilen bilgilere göre, gelişmiş ülkelere 2004 yılında 321 milyar dolarlık doğrudan yabancı yatırım gerçekleşirken, 380 milyar dolar olan bir önceki yıla göre yüzde 16'lık bir düşüş yaşandı. Bu düşüşün önceki yıllarda olduğu gibi, yatırım alan Belçika, Almanya ve Hollanda gibi gelişmiş ülkelerde bulunan büyük şirketler arasındaki yüksek borçların ödenmesinden kaynaklandığı kaydedildi. 
     
     EN FAZLA YABANCI YATIRIM ABD'DE 
     2003'de önemli miktarda doğrudan yabancı yatırım çeken Lüksemburg ve İspanya'nın 2004'de daha az yatırım çektikleri görülürken, İngiltere ve ABD'nin doğrudan yabancı yatırımlardan aldığı payın arttığı ifade edildi. 121 milyar dolarla ABD dünyada en fazla doğrudan yabancı yatırım alan ülke olurken, ABD'yi Çin takip ediyor. 
     Gelişmekte olan ülkelerin ise 2004'de 255 milyar dolarlık doğrudan yatırım çekerek 2003 yılına göre yüzde 48'lik tarihi bir artış gerçekleştirdiği ifade edilirken, Afrika kıtasının 20 milyar dolarla bu yatırımlardan sadece yüzde 3'lük bir pay aldığı ve bu yatırımların çoğunun da doğal kaynaklara yatırım şeklinde gerçekleştiği belirtildi. 
     Asya ve Pasifik ülkelerine yapılan doğrudan yabancı yatırımların miktarı 2003'e göre yüzde 55 oranında artarak 166 milyar dolara ulaşırken, özellikle Çin, Hindistan, Güney Kore, Hong Kong ve Singapur en fazla yabancı yatırım çeken bölge ülkesi oldu. 
     Latin Amerika ve Karayipler de doğrudan yabancı yatırımlardaki payını son beş yıldır ilk kez yükselterek yüzde 37'lik bir artışla 69 milyar dolara ulaştı. Bu yatırımlardan özellikle Meksika ve Brezilya aslan payını alırken, Şili de yabancı yatırımlardan aldığı payı 2004 yılında ikiye katladı. 
     
     AB'NİN YENİ ÜYELERİNE YABANCI SERMAYE AKINI 
     2003 yılında 27 milyar dolarlık doğrudan yabancı yatırım alan Orta ve Doğu Avrupa ülkeleri 2004 yılında bu miktarı 36 milyar dolara yükseltti. Bölgede bulunan 19 ülkeden 15'i aldığı yabancı yatırım miktarını artırırken, özellikle Avrupa Birliği'ne yeni üye olan 8 ülkeye yapılan doğrudan yabancı yatırım miktarında büyük patlama olduğu kaydedildi. 
     Bulgaristan ve Romanya başta olmak üzere, Güneydoğu Avrupa ülkelerine yönelik yabancı yatırımlarda da önemli artışlar gözlendi. Rusya da 10 milyar dolarla 2004 yılında bu alanda bir rekora imza attı. 
     
</TEXT>
</DOC>
