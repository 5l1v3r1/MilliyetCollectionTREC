<DOC>
<DOCNO> 311263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun05.html </URL>
<DATE> 2005/02/01/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Irak'ta İngiliz uçağı neden düştü 
</HEADLINE>
<TEXT>

     İngiliz The Sun gazetesi, Kraliyet Hava Kuvvetleri'ne ait uçağın, iddia edildiği gibi bir füzenin hedefi olmadığını, uçağın düşmesinin sorumlusunun bomba olabileceğini yazdı. 
     Uçağın düşmesiyle ilgili soruşturma başlatan İngiltere Savunma Bakanlığı, şu ana kadar, uçağın bir füzeye hedef olduğu iddialarını kabul etmemişti. 
     El Cezire televizyonunda dün yayımlanan video görüntülerinde, Iraklı direnişçilerin bir füzeyi ateşleyip bir uçağı vurduğu, uçağın ateş topuna dönüşmesi görülüyor ve uçağın enkazının İngiliz uçağına ait olduğu belirtiliyordu. 
     The Sun, Bağdat'tan Balad'a giden uçağın 4500 metre irtifada uçtuğu bilgisinin alındığını, uçağı vurduğu iddia edilen füzenin menzilinin bu irtifaya ulaşamayacağını da kaydetti. 
     Gazete, Savunma Bakanlığı'ndan ''önemli bir kaynağa'' dayanarak verdiği haberinde, askeri müfettişlerin uçağa bir bombanın yerleştirilip yerleştirilmediği ihtimali üzerinde çalıştıklarını bildirdi. 
     The Sun, ayrıca El Cezire'nin görüntülerinde bulutlu bir havanın söz konusu olduğunu, kazanın ise açık havada yaşandığını belirtti. 
     A-130 tipi nakliye uçağının düşmesi sonucu 10 İngiliz askeri ölmüştü. 

     
</TEXT>
</DOC>
