<DOC>
<DOCNO> 330180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur32.html </URL>
<DATE> 2005/04/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türkiye Barolar Birliği Başkanı Özok, Şirin'den özür diledi 
</HEADLINE>
<TEXT>

     Türkiye Barolar Birliği Başkanı Özdemir Özok, Yargıtay Birinci Başkanvekili Osman Şirin'in Mahmut Esat Bozkurt'la ilgili sözlerinin ''eksik yansıtıldığını'' ifade etmesi üzerine, ''Sayın Şirin'in anlatımları sonunda, kimse benim ağzımdan bu anlamda bir vurguyu asla duymayacaktır. Bu konulara en az benim kadar duyarlı olduğu ve ev sahibi olarak kendisini incittiğim için özür diliyorum'' dedi. 
     Özok, avukatlık mesleğinde 40 ve 50. yıllarını dolduranlar için Sheraton Oteli'nde düzenlenen plaket töreninin sonunda tekrar söz aldı. 
     Törenin başlangıcında yaptığı konuşmada, Yargıtay Birinci Başkanvekili Şirin'in sözlerine atıfta bulunduğunu ifade eden Özok, aynı konuşmayı İzmir ve İstanbul'da düzenlenecek törenlerde de yapmayı düşündüğünü, ancak Şirin'in açıklamalarından sonra bu bölümü çıkaracağını söyledi. 
     ''Bu konulara en az benim kadar duyarlı olduğu ve ev sahibi olarak kendisini incittiğim için özür diliyorum'' diyen Özok, ''bir yanlış anlaşılmayı düzelttiği için de'' Şirin'e teşekkür etti. 
     Bundan belli bir süre önce de yine bir konuda ''yanlış algılama'' yaşandığını anımsatan Özok, şunları söyledi 
     ''Sayın Şirin, bir gazeteciyle konuşmasında 'taraf' derken 'avukat' demiş. Buna barolardan tepki geldi. Ama ben, Ankara'da kürsü yargıçlığından tanıdığım, önünde birçok davayı takip ettiğim, avukat arkadaşlara kendi yargıç ve savcı arkadaşlarından farklı davranmayan, yüreğinde her zaman bize savunma mesleğinin bir temsilcisi olarak saygı duyan, bizi onore eden bir insanın bir biçimde yanlışı olduğunu düşündüm. Nitekim iki gün sonra beni arayarak bu konudaki üzüntülerini beyan etti. O günden bu yana, dilimizin döndüğünce bir yanlış anlaşılma olduğunu ve değerli Başkan'ın asla böyle bir şey düşünmeyeceğini ifade ettik.'' Türkiye'de hukukun üstünlüğünü ve evrensel değerlerin yaşatılması için elbirliğiyle çalışacaklarını belirten Özok, ''Bu konulardan pirim çıkarmayı, bunları bir spekülasyona alet etmeyi asla düşünmeyiz. Sayın Şirin'in anlatımları sonunda kimse benim ağzımdan bu anlamda bir vurguyu asla duymayacaktır'' diye konuştu. 
     
</TEXT>
</DOC>
