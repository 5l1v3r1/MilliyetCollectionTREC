<DOC>
<DOCNO> 305208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur12.html </URL>
<DATE> 2005/01/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kayıp işadamının ağabeyi "Ölmüş olamaz kendisi akıllıdır" 
</HEADLINE>
<TEXT>

     İzmir'de yaşayan ve 3 ay önce kaybolduğu iddia edilen Denizlili işadamı Sezai Rahmi Özden'in ağabeyi Ömer Özden, kardeşinin, fabrikalarından birinin eski genel müdürünün üzerine geçtiğini söylediğini bildirdi. 
     Denizli'de yaşayan Ömer Özden, kardeşiyle en son 9 Ekim 2004 tarihinde telefonla görüştüğünü, bir daha haber alamadığını, kardeşinin kaybolduğunu bildiren dilekçeyi, 20 Ekim 2004 tarihinde Denizli Cumhuriyet Savcılığı'na verdiğini söyledi. 
     Kardeşinin tedaviye ihtiyacı olduğunu kaydeden Özden, şöyle dedi 
     ''Yüksek tansiyona bağlı kalp rahatsızlığı vardı. Kalp ameliyatı için İstanbul'daki Amerikan Hastanesi'nden 11-12 Ekim 2004 için randevu almış, ama gitmemiş. Endişem, bu yaşadıklarından dolayı bir köşede gizleniyor olabileceği. Ölmüş olabileceği ihtimalini hiç aklıma getirmedim, çünkü kendisi akıllıdır.'' Ömer Özden, kardeşinin tehdit edilip edilmediğiyle ilgili olarak da şunları söyledi 
     ''Tehdit alıyorum diye bir şey söylemedi. İzmir'deki Say Metal A.Ş'den sonra, Yeni Foça Yolu üzerindeki Sözden Demir Çelik isimli şirketinin de elinden çıktığını, eski genel müdürünün üzerine geçtiğini söylemişti. Hiç bedel almamış. Buranın sahibi Mustafa Erikli ve 2-3 arkadaşı görünüyormuş. Son konuşmamızda, 'Bu kişiyle görüşmeye gideceğim' demişti.'' 
     
</TEXT>
</DOC>
