<DOC>
<DOCNO> 343316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy01.html </URL>
<DATE> 2005/05/17/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Erbakan'dan AKP'ye Gidecekler ama sebebi ben olmayayım 
</HEADLINE>
<TEXT>

     Saadet Partisi yöneticileri, Necmettin Erbakan’ın AKP hükümetinin gidişinin iyi olmadığını belirtirken, "Kendi kendilerini bitiriyorlar. Geldikleri gibi gidecekler ama sebebi ben olmayayım. Benden bulmasınlar" diyerek eski öğrencilerinin iktidardan düşüşüne katkı yapmamak istediğini açıkladı. 
     SP yöneticileri, yaşanan son gelişmelere ilişkin çoğunlukla evinde kabul ettiği parti yöneticilerine yaptığı konuşmalar ışığında Necmettin Erbakan’ın AKP hükümetine yaklaşımını ANKA’ya değerlendirdi. 
     Buna göre Erbakan’ın "çoluk çocuk" nitelemesini sürdürdüğü eski öğrencilerinin yönetimindeki AKP hükümetine ilişkin tespitleri ve takındığı tutum şöyle 
     ".Bunların gidişi iyi değil. Gidişleri gidiş değil. 
     Kendileri de tam olarak ne yaptıklarını bilmiyorlar. Önceki hükümetin yarattığı uçurum noktasında aldıkları krediyi tüketmek üzereler. Ama bunun farkında bile değiller. Yaşanan bütün olumsuzlukların üzerine, bize karşı yapılan haksızlığın da sağladığı avantajla beklenmeyen ölçüde aniden geldiler. Gidişleri de gelişleri gibi aniden olacak ama iktidar olmaları bunu idrak etmeyi engelliyor. 
     .Maalesef bunlar gidiş sürecine girdiler ve artık gidecekleri muhakkak. Ama sebebi biz olmamalıyız. 
     Gidecekleri kesin ama yarın bizden bulmamalılar. Çünkü biz A’ya, B’ye, X’e, filancıya karşı tepki olarak var olan bir dava değiliz. Biz bir tepki hareketi değiliz. Biz milletin aslıyız, kendisiyiz. Biz kimselere karşı ortaya çıkmadık, bu milletin temsilcisi olarak önce biz varız, başkaları olsa da olmasa da biz hep vardık ve var olacağız." Parti yöneticilerine göre ANAP Genel Başkanı Erkan Mumcu ile başlayan istifalar sürecinde Erbakan’ın milletvekili transferi için girişimde bulunmayışı da bu tutumundan kaynaklanıyor. SP yöneticilerinin verdiği bilgiye göre son zamanlarda Erbakan’ı ziyaret eden AKP milletvekili sayısının artmasına karşın, Erbakan asla bu ziyaretlerde transfer teklifinde bulunmayıp, "eski hukuk" çerçevesinde sohbet etmekle yetiniyor. AKP milletvekilleriyle görüşmelerinde Erbakan, Başbakan Erdoğan ve hükümete yönelik doğrudan eleştiriler yapmamaya da özen gösteriyor. 
     Erbakan’ın, AB, ABD ile ilişkiler, Kıbrıs, İsrail ve Ermeni soykırım iddiaları gibi dış politika ile misyonerlik, türban ve İmam Hatiplerleilgili iç politikaya ilişkin tutumu nedeniyle AKP’nin düşüşe doğru hızla gittiğini düşündüğü belirtildi 
     
</TEXT>
</DOC>
