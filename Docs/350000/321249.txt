<DOC>
<DOCNO> 321249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko13.html </URL>
<DATE> 2005/03/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye, IMF'ye 9 ayda 7.7 milyar dolar ödeyecek... 
</HEADLINE>
<TEXT>

     -IMF'ye bu yılın ilk 3 ayında 1 milyar 265 milyon dolar ödeme yapan Türkiye'nin, yılın kalan bölümünde yaklaşık 7 milyar 756 milyon dolar ödeme yapması gerekiyor. 
     Buna karşılık IMF'yle 19. Stand-by anlaşmasının imzalanması ve 10 milyar dolarlık yeni kredinin 12 eşit taksitinden 5'inin daha önce öngörüldüğü gibi 2005 yılında kullanılması durumunda IMF'ye bu yıl yapılacak ödeme net 4 milyar 851 milyon dolar olacak. 
     IMF'ye 2004 sonu itibarıyla 21 milyar dolar düzeyinde anapara borcu bulunan Türkiye'nin mevcut durumda bu borç stokunun tamamını 2005-2007 döneminde faizleriyle birlikte ödemesi gerekiyor. Ağustos 2003 tarihinde IMF İcra Kurulu'nun onayıyla yürürlüğe giren geri ödeme planına göre, Türkiye'nin bu yılın tümünde IMF'ye 9 milyar 21 milyon dolar düzeyinde ödeme yapması gerekiyordu. Bu ödemenin yılın ilk 3 ayında 1 milyar 265 milyon doları gerçekleştirildi. Böylece yılın kalan aylarında 7 milyar 756 milyon dolar ödeme yapılması gerekiyor. Buna karşılık IMF'yle yeni stand-by anlaşmasının imzalanması durumunda 3 yıl için toplam 10 milyar dolarlık kredi kullanımının söz konusu olması bekleniyor. Bu kredinin de üç yılda ve 12 eşit taksit halinde Türkiye'ye kullandırılması söz konusu olacak. Bu durumda her dilimde Türkiye 834 milyon dolarlık kredi kullanacak. Ancak 2005 yılı için ilk kullanımın anlaşmanın imzalanmasından sonra hemen yaptırılması, böylece bu yıl için 5 dilim halinde kredi kullandırımının söz konusu olacağı açıklanmıştı. IMF'yle yapılacak anlaşmadaki gecikmenin öngörülen kredi takvimini etkilememesi durumunda, 2005 yılında 5 dilim halinde 4 milyar 170 milyon dolarlık bir kredi aktarımı söz konusu olacak. Buna karşılık Türkiye'nin yeni kullanacağı borçlara ilişkin geri ödemeler dahil edilmese dahi, 2 Mart tarihli SDR değeri üzerinden, 2005 yılında ilk 3 ayda gerçekleştirilen ödeme dahil 9 milyar 21 milyon dolar, 2006'da 11 milyar 964 milyon dolar, 2007 yılında da 1 milyar 289 milyon dolar, 2008'de 394.7 milyon dolar tutarında IMF'ye geri ödeme yapması gerekiyor. Yeni anlaşmayla birlikte söz konusu ödeme takvimi 2006 yılından başlayarak değişecek. 2006 ve 2007 ödemelerinin bir kısmı ileriki yıllara aktarılacak. Böylece, Türkiye 2005 yılında IMF'den alacağı 4 milyar 170 milyon dolarlık yeni kredi kullanımına karşılık 9 milyar 21 milyon dolar geri ödeme yapacağı için net 4 milyar 851 milyon dolarlık borç ödemiş olacak. Yani Türkiye'nin IMF'ye net borç ödeyicisi konumu 2004 yılındaki ödeme düzeyini de aşarak sürecek. Türkiye, 2004 yılında IMF'den kullandığı 1.2 milyar dolarlık krediye karşılık 4.7 milyar doları anapara, 967 milyon doları faiz olmak üzere toplam 5.7 milyar dolar borç geri ödemesi gerçekleştirdi. Böylece Türkiye 2004 yılında IMF'ye 4.5 milyar dolar net borç geri ödemesi yaptı. 
     
     YENİ ÖDEME PLANI 

     IMF'nin fona borçlu ülkeler için getirdiği borçların erken ödenmesine yönelik düzenlemesi çerçevesinde Türkiye'nin ödeme planı da Ağustos 2003'te revize edilmişti. 
     Bu çerçevede Şubat 2002'den sonraki kullanımların normal ödeme planına göre ödenmesi kabul edilmişti. Ancak erken ödeme bazında 2006 yılı için ödenecek 11 milyar dolarlık anapara geri ödemesinin, 3.7 milyar dolarının normal ödemeye kaydırılmasının yeni IMF anlaşma çerçevesinde uygulamaya konulması bekleniyor. Buna göre 3.7 milyar dolarlık 2006 yılında yapılacak geri ödemenin 2007 yılına kaydırılması söz konusu olacak. 
     IMF Başkanı Rodrigo De Rato da 2006 yılına denk gelen yaklaşık 3.75 milyar dolarlık ödemenin Türkiye'nin IMF'yle yapılacak yeni anlaşma çerçevesinde normal ödeme bazına geçirilmesi talebinin görüşüleceğini açıklamıştı. Rato, IMF'yle yapılacak anlaşmanın ön koşulları kapsamında "finansal hizmetler, sosyal güvenlik ve vergi idaresine ilişkin temel hukuki düzenlemelerde atılacak adımları" sıralamıştı. 
     AKP Hükümeti ile IMF arasında yaşanan teşvik düzenlemesi krizinin yanı sıra sosyal güvenlik tasarılarının Başbakanlığa, Gelir İdaresi Yasa Tasarısının da TBMM'ye sevkedilmemesi de IMF'yle yapılacağı açıklanan yeni stand-by anlaşması için soru işaretleri yaratmıştı. Teşviklerin kapsamını genişleten düzenleme halen Plan ve Bütçe Komisyonu'nda beklerken, sosyal güvenlik tasarıları kapsamında sağlık sisteminde özelleştirmenin kapısını açacak düzenlemeler olarak değerlendirilen genel sağlık ve emeklilik sistemine ilişkin yeni tasarılar geçen hafta Başbakanlığa sevkedildi. Gelir İdaresi kurulmasına ilişkin tasarı da önceki gün TBMM Başkanlığı'na sevkedildi. 
     
     IMF'YE MART ÖDEMESİ YAPILDI 

     Türkiye, 2 Mart tarihinde IMF'ye yaklaşık 348 milyon dolar borç geri ödemesi yaptı. Merkez Bankası verilerine göre, Türkiye ocak, şubat ve mart aylarında toplam 1 milyar 265 milyon dolar IMF'ye geri ödeme gerçekleştirdi. Böylece 
     2005 yılında geri ödemesi yapılacak olan borç tutarı 7 
     milyar 756 milyon dolar oldu. 
     
     IMF BORCUNDA MAYIS SIKINTISI 

     Bu yıl ödemelerin en fazla yığıldığı ayları ise 2 milyar 92 milyon dolarla mayıs, 1 milyar 813 milyon dolarla kasım, 1 milyar 732 milyon dolarla ağustos oluşturuyor. 
     SDR'nin 2 Mart tarihli değeri üzerinden aylar itibarıyla Türkiye'nin 2005 yılında yapması gereken ödemeler şöyle 
     "Nisan 160.9 milyon dolar, mayıs 2 milyar 92 milyon dolar, haziran 347.6 milyon dolar, temmuz 326.3 milyon dolar, ağustos 1 milyar 732 milyon dolar, eylül 512.9 milyon dolar, ekim 165.3 milyon dolar, kasım 1 milyar 813 milyon dolar, aralık 347.6 milyon dolar." 

ANKA 
     
</TEXT>
</DOC>
