<DOC>
<DOCNO> 328857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun29.html </URL>
<DATE> 2005/03/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ağca İtalyan basınına konuştu Vatikan'da işbirlikçilerim vardı 
</HEADLINE>
<TEXT>

     İtalya'da yayımlanan La Repubblica gazetesi, terörist Mehmet Ali Ağca'nın, Papa İkinci Jean Paul'e düzenlediği suikast girişiminden Vatikan'ın da sorumlu olduğunu söylediğini yazdı. 
     Gazete, Kartal Maltepe Cezaevi'nde bulunan Ağca ile bizzat görüşerek yaptığını ileri sürdüğü söyleşiyi, ''Ağca'nın Son Gerçeği Vatikan'da da İşbirlikçilerim Vardı'' başlığıyla yayımladı. 
     Söyleşiye göre Ağca, ''Papa'ya düzenlenen suikast girişiminden Vatikan da sorumlu. Papazların ve kardinallerin yardımı olmadan bu işi yapamazdım. Şeytan Vatikan'ın içinde. Yeter artık, her şeyi kitabımda anlatacağım'' dedi. 
     
     ''BİR TÜR TAKDİRİ İLAHİ'' 

     13 Mayıs 1981'deki suikastta Doğu Bloku ülkeleri gizli servislerinin parmağı olabileceği yolundaki iddiaları reddeden Ağca, ''Bu olaya ilişkin benim son versiyonum diye bir şey yok. 13 Mayıs 1981'de benim suikast girişimim konusunda dünyada hiç kimsenin bilgisi yoktu'' diye konuştu. 
     Suikast girişimini ''bir tür takdiri ilahi'' olarak nitelendiren Ağca, şöyle konuştu 
     ''Papa'ya neden mi ateş ettim Suikast girişimim, Yüce Tanrı'nın kararıdır. 1983'te Rebibbia Cezaevi'nde kendisiyle görüştüğüm Papa İkinci Jean Paul de suikastın Tanrı'nın bir işareti olduğunu söyledi.'' Ağca, İtalya'da hapiste bulunduğu dönemde Vatikan yetkililerinin, kendisinin Hıristiyanlık dinini benimsemesi çabası içinde olduklarını da öne sürdü. 
     
     ORLANDİ'NİN KAÇIRILMASI 

     Vatikan vatandaşı bir memurun kızı olan Emanuela Orlandi'nin 22 Haziran 1983'te kaçırılmasının da bu doğrultuda Vatikan'daki kişiler tarafından gerçekleştirilmiş bir eylem olduğunu ileri süren Ağca, ''Seksenli yıllarda Vatikan yetkililerinin bazıları benim yeni Mesih olduğuma inanıyorlardı. Beni kurtarmak için de Emanuela Orlandi dalaveresine, ayrıca açıklamak istemediğim başka hikayelere başvurdular'' dedi. 
     Ağca'nın, Vatikan tarafından 1983'ün ''Olağanüstü Kutsal Yıl'' ilan edilmesini kendisiyle ilintilendirmesi de dikkati çekti. 
     Mehmet Ali Ağca, bu konuda şunları söyledi 
     ''Vatikan 1983'ü 'Olağanüstü Kutsal Yıl' ilan etmişti. Benim Hıristiyanlığa geçmemi temin etmek istiyorlardı. İkinci Jean Paul benimle bunun için görüştü. Orlandi vakası, sırf bu dini gerekçeyle tertiplendi. Papa ile din konusunda konuştuk. Ben kendisine, bana doğrudan Tanrı tarafından aktarılan ilahi versiyonu aktardım. Papa da bana inandı. Bu nedenledir ki daha sonra dünya basınına yaptığı açıklamada, 'Benim güvenimi hak eden bir kardeşle karşılaştım' diye konuştu.'' 
     
     ''DİNİ KONULARDA YALAN SÖYLEMEM'' 

     Ağca, ''dini konularda asla yalan söylemediğini'' belirterek, sözlerini şöyle sürdürdü 
     ''Önemli olan şu ki, dini konularda asla yalan söylemedim. Düşünün, o dönemde eğer Hıristiyanlığa geçmiş gibi davransaydım, 1983'ten itibaren Vatikan'da serbest kalabilir, Emanuela ile takas edilebilir ya da İtalya cumhurbaşkanının af kararıyla hapisten kurtulabilirdim. Oysa 24 yıldan beri hapisteyim.'' 
     
</TEXT>
</DOC>
