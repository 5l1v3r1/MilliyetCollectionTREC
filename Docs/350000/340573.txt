<DOC>
<DOCNO> 340573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/dunya/dun02.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto, BM Ortadoğu Özel Temsilcisi 
</HEADLINE>
<TEXT>


SEMA EMİROĞLU New York 


BM Genel Sekreteri Kofi Annan, 1999 - 2004 arasında Kıbrıs Özel Temsilciliği görevini yapan Alvaro de Soto'yu, BM Ortadoğu Barış Süreci Özel Koordinatörü ve bunun yanı sıra FKÖ ve Filistin Yönetimi nezdindeki Özel Temsilcisi olarak atadı. Annan'ın yazılı açıklamasına göre, De Soto, BM, ABD, AB ve Rusya'dan oluşan Ortadoğu Dörtlüsü'nün yarın Moskova'da yapacağı toplantı sırasında da Annan'a eşlik edecek. De Soto, Ortadoğu Barış Süreci ile ilgili bütün BM faaliyetlerinin koordinasyonundan sorumlu olacak. De Soto, ayrıca, BM Genel Sekreteri'ni bu süreçle ilgili tüm taraflar ve Ortadoğu Dörtlüsü nezdinde temsil edecek. Geçen yıl Kıbrıs'ta yapılan referandumda Rumların Annan Planı'nı reddetmesinin ardından Ada'daki BM ofisini kapatan De Soto, yeniden Kıbrıs konusuna dönmek istemediğini açıklamıştı. 


</TEXT>
</DOC>
