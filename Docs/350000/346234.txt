<DOC>
<DOCNO> 346234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/axspo02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başka Daum 
</HEADLINE>
<TEXT>


Almanya'nın Kicker dergisine konuşan Fenerbahçe'nin hocası, "En iyi yıllarım yeni başlıyor. Kendime daha fazla güveniyorum. Daha iyi bir genel bakışım ve daha fazla otoritem var" ifadelerini kullandı 


Fenerbahçe Teknik Direktörü Christoph Daum, Türk medyasının "ağır ve kısmen yıkıcı" eleştirilerine rağmen stratejilerinden taviz vermediklerini söyledi. 
Alman spor dergisi Kicker'e konuşan tecrübeli çalıştırıcı, Fenerbahçe'yi büyük tereddütlere ve yüksek beklentilere rağmen şampiyon yaptığını belirtti, geleceği ile ilgili çeşitli düşünceleri olduğunu kaydetti. 
Daum, "Bu hafta sonuna kadar yönetimle yeniden bir araya geleceğiz. Fenerbahçe'nin büyük potansiyeli var, ancak çalışma şartları dengesiz medya nedeni ile çok ağır. Medyanın saldırganlığı Almanya'da olduğundan çok farklı. Bir milli takımla Dünya ya da Avrupa Şampiyonluğu'nu elde etmek, ya da Şampiyonlar Ligi şampiyonluğunu kazanmak muhteşem olurdu. Bunu her zaman düşünüyorum. Bu nedenle Fenerbahçe ile anlaşmamı uzatma konusunda düşünüyorum. En iyi yıllarım daha yeni başlıyor. Kendime daha fazla güveniyorum. Daha iyi bir genel bakışım ve daha fazla otoritem var" dedi. 

Fener orkestrası 

Sarı - Lacivertli futbolcular şampiyonluk kutlamalarına doymuyor. Piyasaya sürülen Fenerbahçe klipleri ve şarkıları kapış kapış giderken, futbolcular dün stüdyoya girerek yeni besteleri seslendirdiler. Servet, Volkan, Murat Hacıoğlu, Önder'den oluşan Fenerbahçe orkestrası ilginç görüntüler oluşturdu. Murat Hacıoğlu eline bir gitar alarak çalmaya başlayınca, arkadaşları da "Çok güzel çalışıyorsun. Sen artık bir top şarkıcısı ol" diye espri yaptılar. Servet'in de yeni imajı dikkat çekti. Önder Turacı h l rüyada olduğunu söylerken, Serhat, "Fenerli doğdum, Fenerli öleceğim" diye konuştu. 

'Hocamız gitmesin' 

Fenerbahçeli futbolcular, Daum'un takımda kalması gerektiğini söylediler, "Son söz yönetimin" dediler 

Süper Lig'in şampiyonu Fenerbahçeli futbolculara sevgi seli bir türlü bitmiyor. Fenerbahçeli dokuz futbolcu Akmerkez'deki Fenerium mağazası ile sponsoru olan Daniel Hecter'ı ziyaret ederek, hem alış veriş yaptılar, hem imza dağıttılar, hem de manken gibi giyindiler. Fenerbahçeli taraftarlar, Sarı-Lacivertli oyunculara büyük sevgi gösterisinde bulunurken, en büyük ilgiyi Anelka ve Tuncay gördü. Bu arada Fenerbahçeli futbolcular Teknik Direktör Daum'a tam destek verdiler, "Bizce çok başarılı. İki yıl üst üste şampiyonluğa ulaştık. İstikrar için kalmalı. Daum yönetiminde Avrupa'da belki fazla başarılı olamadık ama gelecek sezon bu hedefimize de ulaşacağız. Ancak son sözü Başkan Aziz Yıldırım ve yöneticiler söyleyecek" diye konuştular. 

Hooijdonk'a son sürpriz 

Teknik Direktör Christoph Daum, Pierre van Hooijdonk'u Konyaspor maçının kadrosundan çıkardı. Menajer Volkan Ballı, "Ailesi İstanbul'a geldi. Eşyalarını toplamak için izin istedi. Bu nedenle kadroya alınmadı" diye konuştu. Ancak kadroda yer almamasının perde arkasında Hollandalı yıldızın ülkesinde Daum aleyhine yaptığı açıklamaların yattığı öğrenildi. 
Öte yandan yapılan bir operasyonla Kemal Aslan'ın sağ bacağında daha önce takılmış olan platin alındı. Fenerbahçe bugün tam kadro halinde Konya'ya gidecek. 


</TEXT>
</DOC>
