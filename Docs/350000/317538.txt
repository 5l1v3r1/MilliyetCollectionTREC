<DOC>
<DOCNO> 317538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko23.html </URL>
<DATE> 2005/02/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Vorking Türkiye'de son derece pahalıya mal olan emeklilik sistemi var 
</HEADLINE>
<TEXT>

     Dünya Bankası Türkiye Temsilcisi Andrew Vorking, Türkiye'deki sosyal güvenlik sistemi açığının eğitim masraflarına eşit olduğunu söyledi. Vorking, Türkiye'deki emeklilik sisteminin de son derece pahalıya mal olduğunu ifade etti. 
     Vorking, Türkiye İşveren Sendikaları Konfederasyonu'nun TİSK Hilton Oteli'nde düzenlediği ''Sosyal Güvenlik Yasa Tasarılarının Değerlendirilmesi'' seminerinde yaptığı konuşmada, sosyal güvenlik sisteminin pek çok ülke gibi Türkiye'nin de en önemli ve en çok çalışma ihtiyacı duyulan konularından biri olduğunu anlattı. 
     Türkiye'nin genç bir nüfusa sahip olması gibi sosyal güvenlik sisteminde artı değer sağlayan özelliklere sahip olduğunu belirten Vorking, bu artı değerlerin dengeli bir biçimde sürdürülmesine ihtiyaç bulunduğunu kaydetti. 
     Vorking, Türkiye'deki sosyal güvenlik açığının eğitim masraflarına eşit olduğuna dikkati çekerek, buna rağmen ancak nüfusun yarısına sosyal güvenlik hizmeti verilebildiğini savundu. 
     Emekli Sandığı, SSK ve Bağ-Kur'un tek çatı altında toplanmasının sistemi daha rasyonel hale getireceğini ifade eden Vorking, sistemdeki açığın kapatılması için de maliyetleri düşürecek gelirleri artıracak tedbirlere ihtiyaç duyulduğunu söyledi. 
     ''Türkiye'de son derece pahalıya mal olan bir emeklilik sistemi var'' diyen Vorking, gittikçe artan erken emekli sayısının dengelenebilmesi için daha uzun süre çalışıp daha fazla prim ödenmesine dönük tedbirlere ihtiyaç duyulduğunu kaydetti. 
     Vorking, AB'de 12-25 yıl arasındaki çalışma süresinin Türkiye'de 20 yılla kısıtlandığına işaret etti. 
     
     ''DÜŞÜK PRİM, DÜŞÜK MAAŞ'' 
     Emekli maaşlarının düşük olmasının çalışanların geçmişteki katkılarının düşük olmasından kaynaklandığını iddia eden Vorking, ödenecek emekli ücretlerine göre prim toplanmasının gündeme gelmesine ihtiyaç duyulduğunu ifade etti. Vorking, ''Daha yüksek emeklilik ücreti isteniyorsa, daha yüksek prim ödenmesi gerektiği gerçeği görülmelidir'' dedi. 
     Vorking, Türkiye'de teşhis ve diğer sağlık hizmetlerinin sosyal güvenlik sistemindeki payının yüzde 40'lara ulaştığını, OECD ülkelerinde ise bu rakamın yüzde 15-20'ler civarında olduğunu vurguladı. 
     Sosyal güvenlik reformu ile hükümetin alacağı kararlardan bazı kesimlerin memnun olmayacağını, kazananların olabileceği gibi kaybedenlerin de olacağını anlatan Vorking, ''Ancak bu bugün yapılmak zorunda. Kalıcı, sürdürülebilir bir prim sistemi oluşturulmalı. Bu dikenli yolu ele ele tutarak birlikte aşabiliriz. Ancak, bu şekilde gelecek nesillere daha iyi bir gelecek sunabiliriz'' şeklinde konuştu. 
     
</TEXT>
</DOC>
