<DOC>
<DOCNO> 342248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo07.html </URL>
<DATE> 2005/05/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Canaydın, hislenince sahaya inmiş... 
</HEADLINE>
<TEXT>

     Bu arada Galatasaray Kulübü Başkanı Özhan Canaydın, '2. Sporda Kalite Sempozyumu'nda, gazetecilerin, Türkiye Kupası final maçıyla ilgili sorularını yanıtladı. Galibiyet ve kupayla ilgili "Tarihi bir galibiyet, 100. yılımızda güzel bir kupa oldu" diyen Canaydın, Sarı-Kırmızılı takımın zaten Türkiye Kupası'na abone olduğunu vurguladı. 
     Bir gazetecinin, '26 yıl sonra sahaya indiniz, duygulandınız mı ' şeklindeki sorusu üzerine Canaydın, şunları söyledi "Size bazı insanlar 'ölü toprağı serpilmiş, renksiz, kişiliksiz' derse, böyle bir kupayı kazanırsanız, tabii ki hislenir, sahaya da inersiniz ve onlara çok güzel cevap verirsiniz." Başkan Canaydın, farklı skor için ise, "Sonucun açık farkla olması şampiyonluk yarışını çok etkilemez. Kaybedilen bir kupa var, o yüzden biraz etkilenmişlerdir. Büyük takımlar bunu çabuk atlatır" ifadelerini kullandı. Canaydın, 'Kadıköy'e maçı izlemeye gidecek misiniz' şeklindeki bir soruya "Önümüzdeki günlere bakacağız, ona göre hareket edeceğiz" yanıtını verdi. 

     
</TEXT>
</DOC>
