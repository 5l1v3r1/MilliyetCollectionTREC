<DOC>
<DOCNO> 309879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko18.html </URL>
<DATE> 2005/01/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bilinçli alışverişin altın kuralları... 
</HEADLINE>
<TEXT>

     Günümüzde tüketim alışkanlıkları sürekli değişim gösterirken, tüketici şikayetlerinin her geçen gün artması ise bilinçli alışverişin önemini ön plana çıkarıyor. 
     Bilinçli alışveriş yapmak ve yapılan alışveriş sonucu mağdur duruma düşmemek için bazı kurallara dikkat etmek gerekiyor. 
     Bu kuralların başında ise alışverişin planlanması geliyor. Planlanmadan yapılan alışveriş, ihtiyaç dışında gereksiz ürünlerin alınmasına neden olurken, para ve zaman kaybına da yol açıyor. 
     Bir ürünü tercih ederken fiyat, kalite, işlevsellik ve servis ağının genişliği gibi faktörlerin dikkate alınmasını öneren uzmanlar, bu kriterleri dikkate almadan ürünün reklamından veya uluslararası bir markayı taşımasından etkilenmenin ise doğru olmadığını belirtiyor. 
     Fiyatı uygun olan mallar arasında kararsız kalınması halinde Türkçe tanıtma ve kullanma kılavuzu, garanti belgesi veya standartlara uygun olanların tercih edilmesi önerilirken, çarşı ve mağazaların sakin olduğu saatlerde alışveriş yapmak ise ürünleri en iyi şekilde incelemeyi ve satıcıların alıcılara daha çok vakit ayırmasını sağlıyor. 
     
     MUTLAKA TÜKETİCİ HAKLARI 
     Alışverişte en önemli altın kurallardan biri de haklarını bilerek alışveriş yapmak. 
     Halen satıcılar ve tüketiciler arasındaki birçok uyuşmazlık ticaret mahkemelerinde ve hakem heyetinde çözümlenmeyi beklerken, yapılan alışverişten mağdur duruma düşmemek için tüketici haklarını öğrenmek önemli artı sağlıyor. Uzmanlar, bu konuda ise şu önerilerde bulunuyor 
     ''Ayıplı mal ve hizmeti kabul etmeyin. Satın aldığınız malın ayıplı çıkması halinde 30 gün içinde bedel iadesini, değiştirilmesini, indirim yapılmasını veya ücretsiz tamirini isteyebilirsiniz. Taksitli alışverişlerinizde sözleşme yapın. Satıcı sizden borç toplamınız tutarında tek senet isteyemez. Senetlerinizin her bir taksit için ayrı ve adınıza düzenlenmesini isteyebilirsiniz.'' 
     
     KAPIDAN SATIŞLAR 
     Kapıdan satışların tüketiciyi en fazla zarara uğratan satışlar olduğunu da hatırlatan uzmanlar, kesinlikle kapıdan satışlardaki vaatlere kanılmaması gerektiğini belirtiyor. 
     Garanti süresi içinde veya dışında servise verilen ürünlerle ilgili mutlaka servis fişi alınması istenirken, etiketsiz ürünlerin alınmaması da öneriler arasında bulunuyor. Kasa fiyatı ile etiket fiyatı arasında fark olması halinde ise tüketicinin lehine olan fiyatın geçerli olduğu hatırlatılıyor. 
     Abartılı reklam ve ilanlarla kampanya düzenleyen firmalara karşı dikkatli olunması uyarısında da bulunan uzmanlar, karşılaşılan sorunlarla ilgili, tüketici derneklerinin yanı sıra kent merkezlerinde sanayi ve ticaret müdürlüklerine, ilçelerde ise kaymakamlık binalarında faaliyet gösteren hakem heyetlerine ve ticaret mahkemelerine başvurulması tavsiyesinde bulunuyor. 
     
</TEXT>
</DOC>
