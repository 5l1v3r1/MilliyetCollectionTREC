<DOC>
<DOCNO> 306440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko17.html </URL>
<DATE> 2005/01/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Rahmi Koç Türkiye'nin Güney Kıbrıs'ı tanımama gibi bir lüksü yok 
</HEADLINE>
<TEXT>

     Koç Holding Onursal Başkanı Rahmi Koç, Güney Kıbrıs'ın AB üyesi olduğunu Türkiye'nin de AB üyesi bir ülkeyi tanımama gibi bir lüksünün bulunmadığını ileri sürdü. 
     Rahmi Koç, Holding'in aylık yayın organı "Bizden Haberler" dergisinde Türkiye'nin 17 Aralık süreci sonrasına ilişkin değerlendirmelerde bulundu. Koç, Türkiye'nin Gümrük Birliği anlaşmasını aralarında Güney Kıbrısı'nda bulunduğu AB'ye yeni giren 10 üyeyle de imzalaması gerektiğini belirterek, "Hükümetin, Kıbrıs'ın daha fazla Türkiye'nin önünü kapatmasına izin vermeyeceğini" savundu. Koç, "Tanımadığımız bir ülkeyle anlaşma yapamayız. Ama orayı tanırsak Kuzey Kıbrıs'ı tanımama gibi bir problemle karşılaşacağız. Türkiye'nin AB'den herhangi bir ülkeyi tanımama gibi bir lüksü yok" diye konuştu. Türkiye'nin Kıbrıs sorununu çözmek için Kofi Annan'ı tekrar araya sokması gerektiğini dile getiren Koç, "Türkiye bu kez hadiselerin arkasından değil önünden giderek sürekli alternatif üretmelidir" dedi. 
     
     "17 ARALIK'TA BÜYÜK BAŞARILAR ELDE EDİLDİ" 
     Türkiye'nin fakir, kalabalık ve müslüman olmasının AB ülkelerinde tedirginlik yaratmasına rağmen, 17 Aralık'ta büyük bir başarı elde ettiğini kaydeden Koç, "Çünkü elimiz zayıftı, o zayıf elden elde edilebilecek en iyi başarıyı kazandık. Bundan daha iyisinin olabileceğini düşünmüyorum. 
     Sonuçta müzakereler başlayacak. Bundan sonra dikkat etmemiz gereken en önemli konu herhangi bir şeyi atlamamak için Avrupa hukukunu iyi bilen müşavirlerle çalışmak olmalıdır" dedi. 
     Koç, Türkiye'nin yabancı sermaye kapılarını açması, teknolojiden en iyi şekilde yararlanması, ihracatını ve yurtdışındaki hisselerini artırması halinde AB olmadan da hayatını sürdürebileceğini ifade etti. 
     
</TEXT>
</DOC>
