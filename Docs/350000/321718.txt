<DOC>
<DOCNO> 321718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/ydemirkol.html </URL>
<DATE> 2005/03/08/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Çalımbay ne yapıyor 
</HEADLINE>
<TEXT>



Rıza Çalımbay'ın performansını bu kadar erken eleştirmek tabii ki acımasızlık olur. Hatta kendi kurmadığı, hazırlık çalışması yapmadığı bir ekiple aldığı sonuçlar övgüyü de gerektirir. Ama ne yalan söyleyeyim derbideki stratejisi, bunun üstüne pazar gecesi CNN Türk'de Santra'da yaptığı açıklamalarla, bu yeri dolduramayacağına tamamen ikna oldum. 
Rıza Çalımbay 3-5-2 oynamadıklarını söylüyordu. Olabilir. Bir 3'lü varyasyonu uyguluyorlar. 1-4-2-2-1'den 1-4-4-1'e uzanan bir oyun. Zaten önemli de değil. 3'lü savunmanın öldüğüne dair bir genel kanı varsa da, son Dünya Kupası finalini bunu uygulayan iki takım oynadılar. Sarkıklı liberolu oyunun bittiği de söylenmekte, ama son Avrupa Şampiyonu Yunanistan bununla sivrildi. Diğer taraftan aslında İngiliz takımları ve bazı İspanyollar dışında gizli sarkık kullanmayan da yoktur. Misal Milan'da Nesta gizli sarkıka iyi bir örnek . Yani aslında doğru diziliş diye bir şey yoktur. Bu açıdan Rıza Çalımbay'ı eleştirmek doğru değil. 

Felsefe yanlış 
Ama ben Rıza Çalımbay'ın idelojik bir suç işlediği fikrindeyim. Çalımbay, Pazar akşamı modern futbol felsefesini yerle bir eden bir tespitle beni yerime mıhladı. "Futbol ikiye ayrılır. Top rakipteyken ayrı, sizdeyken ayrıdır". Bu, alan oyunu zone play denen temel ve neredeyse zorunlu felsefeye, günümüz futboluna temelden aykırı bir düşünce. 
Açıklayalım 
1 - Bu oyun beyzbol gibi sırayla hücum edilen maçların oyunu değil. Dolayısıyla takımlar hücum ederken savunma, savunma yaparken hücumu düşünmelidir. 
2- Gol öncesi yapılan pas sayısı 3'ün altına inmiş durumda. 2.7 civarında. Gollerin büyük çoğunluğu rakipten kapılan toplarla. Eğer siz savunmada oyuncularınıza adam markajı verirseniz, topu kaptığınızda 2.7 pasla gole gidecek organizasyonu kuramazsınız. Çünkü oyuncularınız rakiplerin dizilişine göre şekillenmiştir. 
3- Eğer İbrahim Üzülmez, Ribery'nin peşinden ters kanada kadar gitmişse, Pancu'nun kaptığı bir topta ona destek verecek adam bulunamaz. Yani eğer savunmada çok adam adamalı bir markaj peşine düşerseniz, bu belki bazı rakip oyuncuları hapseder, ama asıl topu aldığınızda siz hapsolursunuz. Yani çoklu adam adama markaj sadece savunma zaafları yaratmaz. Hücum gücünüzü de bitirir. 
4- Bu durumda hücumda planladığınız işleri, ancak kaleciniz aut kullanırken, ya da takımınız bir duran top kazandığında uygulayabilirsiniz. 
5- Futbol, 1974'den bu yana total bir oyundur. Hollanda'nın oyunu, çoklu adam markajını yıkmıştır. Futbol o günden bu yana hücum ya da savunma diye ayrılamaz. Sadece daha defansif ya da ofansif stratejiler vardır. Ama her iki stratejinin de kendi içinde kontr oyunları vardır. Yani kontratak gibi kontrdefans ismi konmamış olsa da vardır. Bu açıdan Çalımbay'ın taktiğinin Lucescu ya da Rehhagel'inkine benzetmek çok yanlıştır. İlki defansif stratejileri seven müthiş bir alan oyunu teknisyenidir. İkincisi ise alan oyununu zenginleştirmiş, kütle savunmayı icat etmiş bir mucittir. 
6- Cumartesi gecesi Cihan'ın, Ribery'nin boşalttığı alana her gidişinde gollük akın oluştu. Bunun sebebi İbrahim'in kendi alanını değil Fransız'ı tutmasıydı. 
7- İkinci yarıda iki savunma kanadı ileri çıkıp Ergün ve Conceiçao da hücuma destek verince Beşiktaş savunmacıları adamlarını tutmak için birbirine çarpar oldular. Ve hücum gibi savunma da bitti. Bunun adı bir şah mat tır 
8- Yani bu oyun planı tam 30 yıl önce kadük oldu. 2005'te Türkiye'de bir büyük bunu oynamamalı. 
Şimdi Rıza Çalımbay'ın neden bu oyunda ısrar ettiğini daha iyi anlıyorum. Kimse kusura bakmasın, ama Çalımbay, meğer Milne'le geçen onca yıla rağmen futbol anlayışını ölmüş bir felsefeye dayandırmış. Şimdiden söyleyeyim, eğer oyun buysa takım kimlerden oluşursa oluşsun bu iş olmaz. 

Muhteşem Ribery ama... 

Galatasaray onunla sadece Galatasaraylıların değil, herkesin seyretmek için stada gideceği bir takım oldu. Ribery bir masal kahramanı gibi. Futbolumuza Rıdvan Dilmen'in yaptığı olumlu etkiyi yapıyor. Müthiş bir sürat, dönüş ve vites ayarlama kabiliyeti. Hayranlıkla izlenecek bir servet. Ama endişeliyim. Rıdvan'ınkine benzer bir sondan. Oyun dışında kaldığı pozisyon için Ronaldo'yu suçlamak doğru değil. Brezilyalı Ribery'den önce topa müdahale edebileceğini düşündü. Kötü niyetli değildi. Ama karşısındaki adam onun belki de uzun süredir rastlamadığı bir sürat ve top yönetme kabiliyetine sahipti. Ronaldo topa gitti alamadı. İkisinden biri yere yığılacaktı, Brezilyalı kolunu kalkan olarak kullandı. Bir savunmacının çekilip rakibin gole gitmesine izin vermesini bekleyemezsiniz. Biliyorum faul çok ağır görünüyor. Ama başka bir şey olamazdı. İşte bu yüzden endişeliyim. Umarım bu muhteşem yeteneği uzun süreler daha seyredebiliriz. 

Şiddeti önlemek 

Sporda Şiddeti Önleme Komisyonu'nun derbi izlenimlerinin yer aldığı rapor ilgi çekici. Bir dolu hikaye var. Ama önemli iki cümle var ki her şeyin temel sebebini fazlasıyla anlatıyor. Şöyle deniyor "Oturmadığımız kafesli Beşiktaşlılara ayrılan yer kastediliyor yerde nefes almak bile mümkün değildi", "66 YTL. verilerek maç seyredilen yer çok kötüydü". Bahsedilen yer Türkiye'nin bir numaralı dünya markasının stadı. Taraftar neden terör yaratıyor. Çünkü terörize ediliyorlar. 

Milli takım savunması 

Çağdaş ve İbrahim Toraman adam adama markaj kurbanı, Galatasaray iki yabancıya savunma göbeğinde yer veriyor. Trabzon'da Belçika'nın hiç umursamadığı D'Haene görevde. Ligin diğer iyileri ise Kratocvil, Bouazizi, El Saka. Geriye Tolga ve Servet kalıyor. Şu bir gerçek ki, Ersun Yanal'ın, Alpay'ı çağırması bir zorunluluk. 

Naklen yayın gelirleri 

Ya ben anlatamıyorum, ya da anlamak istemiyorlar. Naklen yayın gelirlerinin adil dağıtılması gerektiğini söylerken Trabzon örneğini olumlu anlamda veriyorum, Trabzonlular ayaklanıyor. Önerim şudur Gelirin yüzde 40'ı eşit olarak dağıtılsın. 15'i kıdem tazminatı olarak eski şampiyonlara verilsin, geriye kalan 45 lig sıralamasına göre dağıtılsın. Adalet sağlansın. Budur. Sadece bu. 



</TEXT>
</DOC>
