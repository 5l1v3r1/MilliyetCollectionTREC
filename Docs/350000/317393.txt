<DOC>
<DOCNO> 317393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/ekonomi/aeko.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF, ek mali önlem isteyebilir' 
</HEADLINE>
<TEXT>


Teşvik tartışmasına yabancılar da katıldı. Deutsche Bank, IMF'nin ek mali önlem isteyebileceğini açıklarken, Morgan Stanley, IMF ile paralel bir görüşün ortaya çıkmakta olduğunu belirtti 

EKONOMİ SERVİSİ 

Hükümetin, 36 ili kapsayan yeni yatırım teşviklerinde, il sayısını 49'a çıkarmasına IMF'den gelen tepkilerle başlayan tartışmaya yabancı yatırım kuruluşları da katıldı. Alman yatırım bankası Deutsche Bank, mali yükün azaltılması için IMF'nin, Aralık 2004'te üzerinde anlaşmaya varılan Niyet Mektubu'na ek olarak mali önlemlere ihtiyaç duyabileceğini vurguladı. 
Morgan Stanley de konu ile ilgili raporunda, 'teşvik kapsamındaki il sayısının artırılması konusunda, mali yükü azaltacak bir yasal düzenlemeye gidildiği ve bu konuda IMF ile paralel bir görüşün ortaya çıkmakta olduğunu' kaydetti. 
Türkiye ekonomisinde, en iyi teşvikin, doğrudan teşvik değil, makroekonomik istikrar ve dolayısıyla faiz oranlarının düşmesiyle yatırımların artması olduğu belirtilen raporda, Türkiye'de faizlerin düşmeye, borç vadelerinin uzamaya başladığı belirtilirken, son beş yıl vadeli TL cinsinden tahvil borçlanmasının da buna örnek olduğu kaydedildi. Raporda, faiz oranlarının sağlayacağı teşvikin daha sağlıklı ve kalıcı yatırımların, mali disiplinin bozulmadan yapılmasına imk n verdiği de belirtildi. 

Uzlaşma olasılığı belirdi 
Başbakan Erdoğan'ın, önceki gün Gaziantep'te işadamları ile buluşmasında, 'bazı değişikliklerin olabileceğine' ilişkin ifadeleri, IMF ile uzlaşma olasılığını artırdı. 13 il eklenmesinden vazgeçilmeyeceği, ancak, tasarının alt komisyon görüşmelerinde, eski yatırımların kapsamdan çıkartılabileceği ifade ediliyor. 

'Yükleri karşılanabilir' Maliye Bakanı Kemal Unakıtan, teşviklerle ilgili tereddütlerin yersiz olduğunu belirterek, "İlgili tasarı alt komisyonda görüşülüyor. Herkes görecektir ki bize getireceği yükler, karşılanabilir yüklerdir" dedi. Unakıtan, bütçe rakamları ile ilgili basın toplantısında, sorular üzerine şunları söyledi 
"IMF'nin de sık sık dile getirdiği teşviklerle ilgili... Mali disiplinden acaba sapılır mı ... Veyahut yükler nasıl karşılanır ... Bu tereddütleri yersiz görüyoruz. Hesabımızı yapıyoruz, tasarı alt komisyonda görüşüldükten sonra, herkes görecektir ki bize getireceği yükler karşılanabilecek yüklerdir. Bizim mali disiplinden taviz vermemize gerek kalmayacağını herkes görecektir." 


</TEXT>
</DOC>
