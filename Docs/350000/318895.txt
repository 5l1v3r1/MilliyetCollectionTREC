<DOC>
<DOCNO> 318895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur15.html </URL>
<DATE> 2005/02/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Otomobilde bıçaklı soyguncu dehşeti 
</HEADLINE>
<TEXT>

     ANTALYA'da markette alışveriş yapan 37 yaşındaki Esen Cicioğlu'nun otomobiline kimliği belirlenemeyen bir gaspçı bindi. Alışveriş dönüşü otomobiline binen Cicioğlu'nun boğazına gaspçı bıçak dayadı. 
     Genç kadına "sür otomobili" diye bağıran soyguncu araçta dehşet anları başlatı. Ancak lastiğinin patlaması üzerine, otomobil takla attı. Kazadan Cicioğlu ve saldırgan yara almadan kurtulurken, kimliği belirlenemeyen saldırgan kaçtı. 
     Olay dün saat 20.00 sıralarında Burhanettin Onat Caddesi'nde meydana geldi. Capi Bilgisayar Programcılığı adlı işyerinin sahibi Esen Cicilioğlu, Lara'daki evine gitmek üzere 07 CKJ 71 plakalı otomobiline bindi. Evinin yakınındaki bir markete uğrayan Cicilioğlu, otomobilinin kapılarını açık bıraktı. Alışverişini tamamlayan Esen Cicioğlu otomobiline bindiğinde 1.75- 1.80 boylarında üzerinde beyaz kazak bulunan bir kişiyle karşılaştı. Gaspçı elindeki bıçağı Cicioğlu'nun boğazına dayayarak otomobili sürmesini istedi. 
     Esen Cicioğlu gaspçının boğazına dayadığı bıçakla bir kaç kilometre gittikten sonra otomobilin ön sağ lastiği patladı. Cicioğlu direksiyon kontrolünü kaybederek otomobil takla attı. Çağlayan Mahallesi 2092 Sokak üzerinde meydana gelen kazada Esen Cicioğlu ve gaspçı yara almadı. Saldırgan olay yerinden kaçarken, Cicioğlu çevredekiler tarafından otomobilden çıkarıldı. Haber verilmesi üzerine olay yerine polis, Esen Cicioğlu'ndan saldırganın eşkalini alarak, aramaya başladı. 
     Yenikapı Polis Merkezi'ne götürülen ve ifadesi alınan Esen Cicioğlu olayın şokunu uzun süre üzerinden atamadı. 

     
</TEXT>
</DOC>
