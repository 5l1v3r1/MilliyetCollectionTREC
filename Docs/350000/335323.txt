<DOC>
<DOCNO> 335323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas03.html </URL>
<DATE> 2005/04/20/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Jean Reno kaldı, otelin talibi arttı 
</HEADLINE>
<TEXT>

     Sinan KORKMAZER DHA 

      HOLLYWOOD'un ünlü aktörlerinden Jean Reno'un bir film çekimi nedeniyle geldiği Uçhisar'da kaldığı, Kapadokya'nın ilk kayadan oyma butik oteli Kaya Oteli'nin işletmesine talipliler arttı. Mülkiyeti Uçhisar Belediyesi'ne ait olan ve 10 yıldır Club Med Villa' adlı bir Fransız şirketi tarafından işletilen Kaya Oteli'nin yeni dönem işletme ihalesi, Aralık ayında yapılacak. 
     Uçhisar Belediye Başkanı Mustafa Zuhal, otele yine eski işleticilerinin talip olduğunu ancak, başka yabancı taliplerin de bulunduğunu söyledi. İhale tarihinin yaklaşması nedeniyle, çok sayıda yabancının bu otelle ilgili bilgi topladığını kaydeden Belediye başkanı Zuhal, "Bize daha şimdiden bilgi edinmek amacıyla gelen yabancı şirketler. Özellikle de Fransızlar bu oteli işletmek istiyor. Nedeniyse, yöreye gelen turistlerin çoğunluğunun Fransız olması'' dedi. 
     Bu arada 'Kurtlar İmparatorluğu' filminin final sahnelerinin çekimi için Uçhisar'a gelen dünya sinemasının ünlü aktörlerinden Jean Reno'nun bu otelde kalmasının, otelin Fransız taliplerinin artmasına neden olduğu belirtildi. 
     
</TEXT>
</DOC>
