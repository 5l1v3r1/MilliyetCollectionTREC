<DOC>
<DOCNO> 307173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko22.html </URL>
<DATE> 2005/01/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İmalat sanayiinde kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, 2004 yılının Aralık ayında yüzde 84'e yükseldi. 
     Devlet İstatistik Enstitüsü'nün DİE ''İmalat Sanayi Aylık Eğilim Anketi Sonuçları''na göre, kapasite kullanımı 2003 yılı Aralık ayında yüzde 79.4 olarak gerçekleşmişti. 
     Açıklamaya göre, 2003 yılı Aralık ayında yüzde 79.4 olan üretim değeri ağırlıklı kapasite kullanım oranı, geçen yıl Aralık'ta yüzde 84.0'e çıktı. 
     İmalat sanayiinde faaliyet gösteren 689 işyerinde yapılan ankete göre, firmaların tam kapasite ile çalışamama nedenleri arasında iç pazarda talep yetersizliği ilk sırada yer aldı. 
     
     OCAK-ARALIK DÖNEMİ 

     2003 yılı Ocak-Aralık döneminde, iç pazardaki talep yetersizliği, tam kapasite ile çalışamamada yüzde 63.9 etkili olurken, 2004 yılı Ocak-Aralık döneminde bu oran yüzde 59.1'e düştü. 
     Buna karşılık aynı dönemde dış pazardaki talep yetersizliği yüzde 14.9'dan yüzde 15.8'e, işçilerle ilgili meseleler yüzde 2.2'den yüzde 3.6'ya yükseldi, ithal hammadde yetersizliğinin payı ise 2003 ve 2004 yılı Ocak-Aralık dönemlerinde yüzde 1.3 ile aynı kaldı. 
     Yine geçen yılın Ocak-Aralık döneminde tam kapasite ile çalışamama nedenleri bir önceki yıl ile karşılaştırıldığında, mali imkansızlıklar yüzde 2.5'dan yüzde 2.3'e, yerli mallarda hammadde yetersizliği ise yüzde 3.5'dan yüzde 3.3'e geriledi. 
     
     İŞYERLERİ NE DÜŞÜNÜYOR 

     Bu arada ankete katılan işyerleri, geçen yılın Aralık ayında, üretimlerinin, yurtiçi satışlarının ve satış fiyatlarının arttığı, hammadde fiyatlarının ise düştüğü görüşünde birleşti. 
     İşyerlerinin bu yılın Ocak ayı beklentilerine bakıldığında ise üretim ve yurtiçi satışlarının azalacağı, satış ve hammadde fiyatlarının artacağı beklentisi içinde oldukları görülüyor. 
     
</TEXT>
</DOC>
