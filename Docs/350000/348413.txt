<DOC>
<DOCNO> 348413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/guncel/gun05.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muadil ilacın aslından farkı yok' 
</HEADLINE>
<TEXT>


ANKARA Milliyet 

Sağlık Bakanı Recep Akdağ, vatandaşlara reçetede yazılan marka yerine jenerik ilaç muadil verilmesi durumunda ihtiyacı olan ilacı alamadığı duygusuna kapılmamalarını belirterek, "Eşdeğer ilaç endüstrisiyle gurur duyuyoruz" dedi 
Çalışma ve Sosyal Güvenlik Bakanı Murat Başesgioğlu ile birlikte 'AB ve Türkiye'de Jenerik İlaç Endüstrisi' paneline katılan Akdağ, jenerik ilacı vatandaşlarca anlaşılması için 'eşdeğer ilaç' olarak adlandırmak istediğini söyledi. 

'Etkinliği aynı' 
Akdağ, şöyle devam etti "Bu ilaçların etkinliği açısından bir fark olmadığını hepimiz bilmeliyiz. Vatandaşımız emin olmalıdır ki eşdeğeri olsa da reçete edilmiş ilaç kendisine verilmiştir." 
Başesgioğlu da jenerik ilaç kullanımının teşvik edilmesi gerektiğini söylerken, İlaç Endüstrisi İşverenleri Sendikası Yönetim Kurulu Başkanı Bülent Eczacıbaşı da, çoğu ülkede jenerik ilaç kullanımı teşvik edilmesinin devlet politikası olduğunu vurguladı. 


</TEXT>
</DOC>
