<DOC>
<DOCNO> 303919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yasam/yas01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mega tsunami 3 kıta vuracak 
</HEADLINE>
<TEXT>


İki bilim adamına göre, Cumbre Vieja Yanardağı patladığında 900 metrelik bir su kubbesi oluşacak, 100 metrelik dalgalar 900 km hızla 3 kıtayı yutacak .. 

DIŞ HABERLER SERVİSİ 

Güney Asya ülkeleri yaralarını sarmaya çalışırken, bilim adamları, Hollywood filmlerini gölgede bırakacak yeni bir felaket öngördü. İngiliz ve ABD'li 2 bilim adamı, Kanarya Adaları'ndan La Palma'daki Cumbre Vieja Yanardağı'nın patlaması halinde, Atlas Okyanusu'nda 900 metre yüksekliğinde dev bir su kubbesi oluşacağı, 50 - 100 metrelik dalgaların jet hızıyla ABD ile Batı Afrika kıyılarını vuracağı uyarısında bulundu. 
Normalde 20 - 200 yıllık periyotlarla faaliyete geçen Cumbre Vieja'nın, yakında patlayabileceği gibi, uzak bir tarihte de lav püskürtebileceği belirtildi. 
İngiltere'nin Benfield Afet Araştırma Merkezi'nden Bill McGuire ve ABD'nin California Üniversitesi dalga modelleme uzmanı Steven Ward'ın senaryosuna göre, son olarak 1971'de patlayan Cumbre Vieja, tarihin en büyük tsunamisini yaratma potansiyeline sahip. 

1 saatte Afrika'da 
Yanardağda meydana gelecek büyük patlama, adanın yarısı olan 500 kilometreküplük bir kaya kütlesini 100 metre kaydırıp denize dökecek. Bu denli büyük bir kütlenin aniden denize boşalması, ada kıyısındaki suların 900 metre yükselmesine neden olacak. ABD'nin 6 ayda tükettiği elektrik enerjisi kadar bir enerjinin açığa çıkacağı patlamadan 10 dakika sonra dünyanın en büyük tsunamisi oluşacak. Bir saat sonra, 100 tam metrelik dev dalgalar, saatte 900 kilometre hızla yol alarak Batı Afrika kıyılarına ulaşacak. Aynı dalgalar, 3 saat sonra 20 metreye 'ufalmış' halde bu kez Portekiz ve İspanya kıyılarını vuracak. Ardından 15 metre yüksekliğe inecek dalgalar 6 saat içinde Fransa ve İngiltere'ye ulaşarak 3 kilometre kadar içeri girecek. 

New York'u da vuracak 
ABD'nin Florida ve Karayip kıyıları ise, 9 saat sonra, 50 metrelik dev dalgaların altında kalacak. Kıyı kentleri yok olacak, bölge bataklığa dönecek. New York ve Boston'u dahi vuracak 'mega tsunami', Brezilya'dan Kanada'ya tüm kıyı şeridini etkileyecek. Dalgalar, yaklaşık 10 kilometre içeri girecek. 




</TEXT>
</DOC>
