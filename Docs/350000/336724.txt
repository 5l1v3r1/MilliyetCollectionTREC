<DOC>
<DOCNO> 336724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo19.html </URL>
<DATE> 2005/04/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe'de Trabzonspor mesaisi... 
</HEADLINE>
<TEXT>

     Büyükşehir Belediyesi Ankaraspor'u 1-0 yenerek 4 puan farkla liderliğini sürdüren Fenerbahçe, izin yapmadan Trabzonspor maçı hazırlıklarına başladı. 
     Eşi doğum yapacak olan teknik direktör Christoph Daum, antrenmana katılmazken, sarı-lacivertliler antrenör Roland Koch yönetiminde çalıştı. 
     Büyükşehir Belediyesi Ankaraspor maçında 90 dakika forma giyen oyuncuların koşu yapmakla yetindiği antrenmanda, diğer futbolcular ise istasyon çalışmasının ardından, dar alanda çift kale maç oynadı. Antrenman maçı sırasında kaleci Recep ile Brezilyalı futbolcu Luciano arasında küçük bir tartışma yaşanırken, sakat olduğu için Ankara'ya götürülmeyen Van Hooijdonk takımla birlikte çalıştı. 
     Çalışmaya hafif sakatlıkları bulunan Alex, Rüştü ve Deniz ile sakatlığı süren Servet katılmazken, Semih ise takımdan ayrı koşu yaptı. 
     Yarını dinlenerek geçirecek olan sarı-lacivertliler, 27 Nisan Çarşamba günü yapacakları çift antrenmanla Trabzonspor maçı hazırlıklarını sürdürecek. 
     
</TEXT>
</DOC>
