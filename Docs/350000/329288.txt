<DOC>
<DOCNO> 329288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko20.html </URL>
<DATE> 2005/04/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
5 yıllık kalkınma planları dönemi bitiyor... 
</HEADLINE>
<TEXT>

     Türkiye'de 1960'lı yılların başlarında geçilen ve 40 yıldır devam eden, 5 yıllık kalkınma planları dönemi sona eriyor. 
     Süresi bu yılın sonunda dolacak 8. Beş Yıllık Kalkınma Planı'nın yerine, AB bütçesi ile uyumlu 2007-2013 dönemini kapsayacak ''7 yıllık bir kalkınma planı'' hazırlanması öngörülüyor. 
     Anadolu Ajansı muhabirinin Devlet Planlama Teşkilatı DPT yetkililerinden edindiği bilgiye göre, Türkiye, 5 yıllık kalkınma planlarının yanı sıra AB'ye uyum çerçevesinde Ulusal Kalkınma Planı, Katılım Öncesi Ekonomik Program ile birlikte stratejik planlama çalışmaları yürütüyor. 
     Bu kadar çok planın olması bir anlamda kafa karıştırırken, AB'ye uyum da dikkate alınarak, Meclis'ten geçecek bir üst doküman niteliği taşıyacak yeni bir kalkınma planının hazırlanması gündeme geldi. 
     Yeni plan için 2006 yılının ''geçiş yılı'' olması planlanırken, konuya ilişkin tasarı da Meclis'e sevkedildi. 
     
     YENİ PLAN NASIL OLACAK 
     7 Yıllık yeni kalkınma planı, bundan önceki plan pratiğinden biraz farklı olacak. 
     Yeni planın, ''öncelikleri iyi ortaya konmuş, Türkiye'nin ekonomik ve sosyal kalkınması ile stratejik perspektiflerini dikkate alan, AB süreci ile ilişkilendirilmiş ve AB'den kullanılacak fonları da dikkate almış stratejik'' bir doküman olması hedefleniyor. 
     Yeni planın bir anlamda planların anayasası, diğerlerinin ise yönetmelik ve yasalar gibi olacağı ifade edilirken, planda genel bir makro resmin görüleceği, ancak asıl ayrıntıların diğer planlarda yer alacağı vurgulanıyor. 
     
     SÜREÇ NASIL İŞLEYECEK 
     Öncelikle 2006 yılının geçiş yılı olması için yapılacak düzenlemenin ardından, bir Başbakanlık genelgesi ile özel ihtisas komisyonları kurulması ile ilgili duyuru yapılacak. 
     Bu ay ya da Mayıs'ta bu duyurunun yapılması hedeflenirken, ana sektörler itibariyle özel ihtisas komisyonlarının bulunacağı, bunların müzakerelere destek sağlayacak şekilde oluşturulacağı, ancak henüz komisyon sayısına karar verilmediği kaydediliyor. 
     Bunun yanında planda ne kadar ayrıntıya girileceği ve formatın ne olacağı konusunda çalışmalar devam ederken, Nisan'da bunların sonuçlanması öngörülüyor. 
     
</TEXT>
</DOC>
