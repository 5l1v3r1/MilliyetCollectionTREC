<DOC>
<DOCNO> 318000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur21.html </URL>
<DATE> 2005/02/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"Şirin Baba" yakalandı 
</HEADLINE>
<TEXT>

     Organize Suç örgütü kurmak ve yasadışı faaliyetlerde bulunmak suçlarından hakkında gıyabi tutuklama kararı bulunan ''Şirin Baba'' lakaplı Mehmet şirin Aksoy, Ankara'da yakalandı. 
     AA muhabirinin emniyet yetkililerinden aldığı bilgiye göre, Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü Organize Büro Amirliği ekiplerinin bir süredir takip ettiği Aksoy, Ankara'da 2 adamı ile birlikte gözaltına alındı. 
     Aksoy'un yapılan üst aramasında 1 adet silah ve bu silaha ait şarjör ve mermiler ele geçirildi. Aksoy ile 2 adamı Ankara Emniyet Müdürlüğü'ne götürüldü. 
     Çete kurmak suçundan hakkında gıyabi tutuklama kararı bulunan Aksoy, kurduğu suç örgütü ile Adana'da, 10 Ağustos 1998'de Doruk Galeri'de, İskender Gürler ve Ali Rıza Yılmaz'ın öldürülmesi olayına karıştığı gerekçesiyle yargılanmıştı. 
     Çete kurmak ve adam öldürmek suçlarından yargılanan Aksoy Eskişehir Cezaevinde de bir süre kalmıştı. 
     Aksoy ve iki adamının emniyetteki işlemlerinin tamamlanmasının ardından adliyeye gönderilecekleri bildirildi. 
     
</TEXT>
</DOC>
