<DOC>
<DOCNO> 324620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/siyaset/axsiy02.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu, 2.5 yıl sonra ANAP'ta 
</HEADLINE>
<TEXT>


Erkan Mumcu ile Isparta Milletvekili Armağan, Malatya Milletvekili Sarıbaş ve Yozgat Milletvekili Erdemir'in üyelik başvuruları dün ANAP Merkez Yönetim Kurulu toplantısında kabul edildi. Tören yarın yapılacak 

AYDIN HASAN Ankara 


AKP'den istifa eden eski Kültür ve Turizm Bakanı Erkan Mumcu ile Isparta Milletvekili Mehmet Sait Armağan, Malatya Milletvekili Süleyman Sarıbaş ve Yozgat Milletvekili Mehmet Erdemir'in üyelik başvuruları, dün ANAP Merkez Karar Yönetim Kurulu toplantısında kabul edildi. Böylece TBMM'de temsil edilen siyasi parti sayısı 5'e çıktı. 
Mumcu, yarın düzenlenecek törende 27 Ağustos 2002'de ayrıldığı ANAP'ta rozet takarak genel başkanlığa adaylığını açıklayacak. Olağanüstü büyük kongre de 2 - 3 Nisan arasında yapılacak. AKP ve CHP'den, parti yönetimleriyle sıkıntıları olan bazı milletvekillerinin de kongrede ANAP'a geçebilecekleri ifade ediliyor. 

Hedef grup kurmak 
ANAP'a, zaman içinde yapılacak milletvekili katılımıyla Meclis'te grup kurmayı hedeflediği belirtilen Mumcu'nun genel başkan seçilme şansının yüksek olduğu ve yeni Merkez Karar Yürütme Kurulu'nun önemli ölçüde değişeceği kaydediliyor. Meclis'te temsil edilen 3. parti DYP olmuştu. Yaşar Nuri Öztürk de, CHP'den ayrıldıktan sonra HYP'yi kurmuştu. 

Malvarlığını açıkladı 

Erkan Mumcu, Kanal D'deki 'Genç Bakış' adlı programda mal beyanını açıkladı "Oturduğum bir evimiz var, birkaç tane kooperatif süreçlerinden edinilmiş işyerlerimiz ve bir tane daha evimiz var. Onun dışında gayrimenkuller, küçük arsalar vesaire gibi şeyler var. Memleketim Yalvaç'ta da gayrimenkul ve işyerleri var." 


</TEXT>
</DOC>
