<DOC>
<DOCNO> 346169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas11.html </URL>
<DATE> 2005/05/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Sperm bankası için 'iflas' tehlikesi 
</HEADLINE>
<TEXT>

     Danimarka'da hükümetin, sperm vericilerine vergi getirme tasarısı, dünyanın en büyük sperm bankasını 'iflas' etme tehlikesiyle karşı karşıya bıraktı. 
     Danimarka'da faaliyet gösteren ve bu 'sektörde' dünyanın en büyük kuruluşu olarak nitelenen Cryos International Sperm Bank, hükümetin sperm vericilerine 500 kron yaklaşık 117.5 YTL gelir vergisi uygulamaya hazırlanmasına 'kaynaklarını vazgeçireceği' gerekçesiyle karşı çıktı. 
     Banka karara tepki gösterirken, 'Yapılan işin çok özel olduğunu, bu nedenle normal gelir vergisi mevzuatına tabi tutulmaması gerektiğini' savundu. Açıklamada, vericilerin çoğunluğunu dar gelirli öğrencilerin oluşturduğu, ağır vergi yükünün bu kişileri faaliyetten caydıracağı belirtildi. 
     Danimarka'da üç şubeyle faaliyet gösteren Cryos International Sperm Bank'ın, topladığı 'mevduat'la her yıl tüm dünyada 1000 civarında gebeliğe yardımcı olduğu belirtiliyor. 
     
</TEXT>
</DOC>
