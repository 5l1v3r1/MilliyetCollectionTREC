<DOC>
<DOCNO> 309231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy22.html </URL>
<DATE> 2005/01/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
CHP'li Anadol'dan CHP'li İzmir Büyükşehir Belediye Başkanı'na tepki .. 
</HEADLINE>
<TEXT>

     CHP Grup Başkanvekili Kemal Anadol, hafta sonunda yapılacak olağanüstü kurultay için ''1 Mart tezkeresinin rövanşı alınmak isteniyor'' değerlendirmesinde bulundu. 
     Anadol, kamyoncu kooperatifleri tarafından oluşturulan, ''Kamyoncular Kooperatifleri Çalışma Grubu''nu TBMM'de kabul ederek, bir süre görüştü. 
     Görüşme öncesinde, gazetecilerin kurultaya ilişkin soruları üzerine değerlendirmelerde bulunan Anadol, CHP'li İzmir Büyükşehir Belediye Başkanı'nın, Baykal'ın hafta sonu yaptığı ziyarette, karşılama ve uğurlamaya katılmamasını eleştirdi. 
     Büyükşehir Belediye Başkanı'nın ''mazeret bildirmediğini'' ifade eden Anadol, belediye başkanının, ''siyasi açıdan nazik bir tutum sergilemediğini'' söyledi. Anadol, belediye başkanının kurultay delegesi olmadığını ''delege üzerinde etkili olduğunu da zannetmediğini'' ifade etti. 
     CHP İzmir İl Başkanı'nın da Genel Başkan Deniz Baykal'ın ziyareti nedeniyle gerekli hazırlığı yapmadığını belirten Anadol, ''Ancak İzmir delegelerinin önemli bir bölümü, basın toplantısı ile Baykal'a destek vereceklerini bildirdiler. İzmir, 'parti içi muhalefetin kalesi' diye takdim ediliyordu. Ancak bu destek, her şeyi göstermiştir'' diye konuştu. 
     Kurultaydan sonra nasıl bir tablonun ortaya çıkacağının sorulması üzerine Anadol, ''Parti, kurultaydan başarılı çıkacaktır'' dedi. 
     Bu kurultayın, sadece adaylar arasında bir yarış olmayacağına inandıklarını ifade eden Anadol, 3 Kasım seçimlerinin ardından, ABD askerlerinin Irak'a yapacağı müdahalede Türkiye topraklarını kullanmasını öngören tezkerenin, CHP sayesinde TBMM'den geçmediğini söyledi. CHP'nin, ''tarihe geçecek'' bir davranış sergilediğini ifade eden Anadol, aksi halde, halkının büyük bölümü Müslüman bir ülkenin, başka bir Müslüman halkla çatışmaya girmiş olacağını belirtti. 
     ''Bu kurultayda, 1 Mart tezkeresinin rövanşı alınmak istenmektedir'' diyen Anadol, ''Olaylar, sıradan, tesadüfi değildir. Bir başka anlam ifade etmektedir'' diye konuştu. 
     Basında, kamyoncu esnafının sorunlarının yeterince yer almadığını belirten Anadol, 25 Şubat 2005'te yürürlüğe girecek yönetmelik ile ''yaklaşık 700 bin kamyoncu esnafının zarar göreceğini'' sözlerine ekledi. 
     
</TEXT>
</DOC>
