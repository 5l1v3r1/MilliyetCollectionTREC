<DOC>
<DOCNO> 323154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun16.html </URL>
<DATE> 2005/03/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İran Barışçıl nükleer programımızdan vazgeçmeyeceğiz... 
</HEADLINE>
<TEXT>

     ABD, nükleer programından vazgeçirmek istediği İran'a ekonomik teşviklerde bulunmaya hazır olduğunu açıklarken İran, barışçıl nükleer programından vazgeçmeyeceğini bildirdi. 
     Tahran Radyosu'nun haberine göre, Dışişleri Bakanlığı sözcüsü Hamid Rıza Asefi yaptığı açıklamada, ABD'nin ekonomik destek verileceği önerisini reddederek, ''Barışçıl nükleer programımızdaki yasal hakkımızı kullanmakta kararlıyız. Tehdit, baskı ve zorbalık, bizi bu hakkımızı kullanmaktan alıkoyamaz'' dedi. 
     Asefi, şöyle konuştu 
     ''ABD'nin temel siyaseti yalan üzerine kuruludur. Bir taraftan ABD Dışişleri Bakanı Condoleezza Rice, İran'ın Dünya Ticaret Örgütü'ne DTÖ üye olması itirazından vazgeçeceklerini ve Airbus uçaklarının yedek parçalarının İran'a satılması konusunda kolaylık tanıyabileceklerini söylerken, diğer taraftan ABD Başkanı George Bush, İran'a uygulanan ambargoları uzatmaya karar vermiştir.'' Rice, ''ABD'nin, İran'ın DTÖ'ye başvurusuna yönelik itirazından vazgeçeceğini ve İran'daki ticari uçakların yedek parçalarının, özellikle AB ülkelerinden İran'a satışına izin verilmesinin ele alınacağını'' açıklamıştı. 
     Rice, bu kararın İngiltere, Fransa ve Almanya'nın İran'la yaptığı müzakereleri etkin şekilde desteklemeye yönelik bir çaba olduğunu da belirtmişti. 
     Avrupalılar, ekonomik ve teknik yardımın yanı sıra DTÖ gibi uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     ABD, İran'ı nükleer silah üretmeye çalışmakla suçlarken, İran nükleer programının enerji elde etmeye yönelik barışçıl amaçlar taşıdığında ısrar ediyor. 
     
</TEXT>
</DOC>
