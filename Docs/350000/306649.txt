<DOC>
<DOCNO> 306649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/gun02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede panik 
</HEADLINE>
<TEXT>


Şişli Etfal Hastanesi'nde çıkan yangın korku yarattı. Ameliyathanede bulunan bir kadın, yangına rağmen sezaryenle doğum yaptı... 

MUTLU BOZDAĞ İstanbul 

Şişli Etfal Eğitim ve Araştırma Hastanesi Kadın Hastalıkları ve Kadın Poliklinikleri'nin bulunduğu binada önceki gece çıkan yangın, korku ve paniğe yol açtı. Polikliniklerin kreş ve depo olarak kullanılan zemin katında dün 01.40'da yangın çıktı. Kısa sürede hastaneyi etkisi altına alan yoğun duman, üst katları tehdit etmeye başladı. 
Dumanın yayılmasını önlemek için camlar kırıldı. Birçok yeni doğmuş bebek, annelerinin kucağında dışarı çıkarıldı. Bazı hastalar ise ellerinde serum şişeleriyle soluğu dışarıda aldı. Doğum için sıra bekleyen 3 hamile kadın da, tahliye edilen hastalar arasında yer aldı. 

Ekip otosuna sığındılar 
Ameliyathanede bulunan bir kadına ise yangına rağmen, sezaryenla doğum yaptırıldığı bildirildi. Dışarı çıkan hastalar ise soğuktan etkilenmemek için telefon kulübeleri, bankamatik, ekip otosu ve taksi durağına sığındılar. Bazı hastalar da çevre hastanelere nakledildi. 
İlk belirlemelere göre, yangının elektrik kontağından çıktığının sanıldığını bildirildi. 


</TEXT>
</DOC>
