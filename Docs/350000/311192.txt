<DOC>
<DOCNO> 311192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/guncel/gun03.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taciz soruşturması gözaltılarla büyüyor 
</HEADLINE>
<TEXT>


Taciz köyü skandalıyla ilgili 25 kişi daha gözaltına alındı. 5 kişi daha aranıyor. Kaymakamın olaya duyarsız kaldığı iddia edildi 

TURAÇ TOP İzmir DHA 

Urla'daki örnek proje Barbaros Çocuk Köyü'nde yaşandığı öne sürülen "cinsel taciz ve ilişkiye girme" olaylarıyla ilgili soruşturmayı sürdüren savcı Murat Gök, 30 kişinin yakalanması için jandarmaya talimat verdi. Bu kişilerden 25'i dün gözaltına alındı. Gök, tutuklanan Köy Müdürü Erdal Tunce'nin serbest bırakılan oğlu Rasim Tunce hakkında da bir üst mahkemeye itirazda bulundu. 
Urla Belediye Başkan Yardımcısı Hasan Hüseyin Özden de konuyla ilgili bir açıklama yaparak Urla Belediye Başkanı Selçuk Karaosmanoğlu'nun büyük üzüntü yaşadığı için hastalandığını belirtti. Özden, "Olaylardan belediye olarak ne adli ne de idari yönden sorumlu değiliz. Yetkili makamlarca bilgilendirilmemiz de söz konusu değil. Oraya gurur duyarak gidiyorduk. Kalkınması için belediye olarak her türlü fedak rlığı gösterdik. Belediye futbol takımında oynayan 4 çocuk bu köyden. Olaylara çok üzüldük" dedi. 

Sakladı mı 
Yerel gazeteler de Kaymakam Ahmet Mailoğlu'nun olayı örtbas ettiğini öne sürerek görevden alınması için kampanya başlattı. Olaya duyarsız kaldığı suçlamalarını reddeden Mailoğlu da bugün açıklama yapacağını duyurdu. 
Urlalılar ile Barbaros Köyü sakinlerinin de olayları protesto için yarın yürüyüş yapacağı duyuruldu. 


</TEXT>
</DOC>
