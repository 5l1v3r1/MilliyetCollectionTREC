<DOC>
<DOCNO> 344412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas16.html </URL>
<DATE> 2005/05/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Alkol denince akla "rakı" geliyor... 
</HEADLINE>
<TEXT>

     İstanbul’da yapılan bir araştırmaya göre, alkol denince vatandaşın aklına ilk gelen sözcük "rakı" olurken, bunu "sarhoşluk", "rahatlama", "keyif", "eğlence", "muhabbet" ve "neşe" izledi. 
     İstanbul Üniversitesi İÜ İletişim Fakültesi öğretim üyesi Yrd. 
     Doç. Dr. Seher Er ile İstanbul Teknik Üniversitesi Maden Fakültesi öğretim üyesi Doç. Dr. Ayhan Ali Sirkeci’nin koordinatörlüğünde İstanbul’un 25 ilçesinde 478 kişiyle yüz yüze görüşülerek "Alkollü İçkinin Çağrışımsal Alanı" başlıklı bir araştırma gerçekleştirildi. 
     Araştırmada yer alan denekler, alkollü içki kullananlar 299 ve kullanmayanlar 179 olarak ikiye ayrıldı. Bu deneklere, alkolle ilgili tutumları soruldu. 
     
     RAKI İLK SIRADA 
     Alkol kullanan 299 kişiye "Alkollü içki denince akla gelen en önemli sözcük nedir " sorusu yöneltildi. 
     Araştırmaya katılan vatandaşların yüzde 15.4’ü, bu soruya "rakı" yanıtı verdi. Katılımcıların yüzde 13’ü "sarhoşluk", yüzde 8’i "rahatlama", yüzde 7.4’ü "keyif", yüzde 6’sı "eğlence", yüzde 5.7’si "bira", yüzde 3’ü "şarap", yüzde 2.7’si "muhabbet", yüzde 
     2.3’ü "keder giderici" ve yüzde 2’si de "neşe" karşılığını verdi. 
     Bu soruya, vatandaşların yüzde 2.3’ü "hastalık" cevabını verirken, yüzde 1.3’ü "uyuşturma" ve yüzde 1.3’ü "unutma", yüzde 1’i "hüzün" karşılığında bulundu. 
     Katılımcılardan sadece 2 kişi binde 7 alkollü içki deyince aklına gelen en önemli sözcüğün "sağlık" olduğunu söylerken, bir kişi de binde 3 "kaza" yanıtı verdi. 
     Çok sayıda kişinin hayatına mal olan "sahte rakı" ise araştırmaya katılan 299 kişiden sadece birinin binde 3 aklına geldi. 
     İlk akla gelen sözcükler arasında "nişanlım", "meyhane", "mangal", "ihtiyaç", "şerefe", "haydari", "doğruluk", "buz", "beyaz peynir", "farklılık", "ayarını bilmek" gibi ilginç yanıtlar da yer aldı. 
     
     "KEYİF ALMAK" İLK SIRADA 
     "Alkollü içki kullanma nedenleri" sorulan vatandaşlardan yüzde 36.5’i "keyif almak" için alkol içtiğini belirtirken, yüzde 8.4’ü "eğlenmek", yüzde 7.4’ü "arkadaş çevresi", yüzde 4.3’ü "rahatlamak", yüzde 4’ü "özel günler", yüzde 3.7’si "ortam gereği", yüzde 3.7’si " özenti" nedeniyle olduğunu söyledi. 
     Deneklerden yüzde 2.7’si "stres atmak", yüzde 2’si "sosyal ortam", yüzde 1.7’si "unutmak", yüzde 1.3’ü "alışkanlık" ve yüzde 1.3’ü "can sıkıntısı", binde 7’si "dertlerden kurtulmak", 
     "depresyon", "yalnızlık", "maddi sıkıntı", "eşe eşlik etmek", "merak", "kadınlar" ve "hayatın çekilmezliği" nedeniyle alkol kullandığını belirtti. 
     Bir kişi binde 3 "doktor önerisi" ile alkol kullandığını ifade ederken, bir kişi "maçlar", bir kişi "askerlik görevi", bir kişi "hükümetin icraatları" ve "babasının bar sahibi olması" nedeniyle içki içtiğini bildirdi. 
     
     ALKOL KULLANMAMADA İLK NEDEN "DİN" 
     "Alkollü içkiyi kullanmama nedenleri" sorulan 179 denekten yüzde 26.3’ü buna "din" yanıtını verirken, yüzde 23.5’i "sevmemek", 
     yüzde 8.9’u "zararlı olması" ve yüzde 8.9’u "sağlık", yüzde 6.1’i ise "sağlık ve din" karşılığını verdi. Vatandaşlardan yüzde 4.5’i "hiç kullanmamak" ve yüzde 4.5’i "zararlı olması ve hoşlanmamak", yüzde 2.8’i ise "ihtiyaç duymamak" gerekçeleri ile alkol kullanmadığını bildirdi. Alkol kullanmayan vatandaşların sıraladığı diğer nedenler arasında "rahatsızlık", "kendini sevmek", "çocuklara kötü örnek olmamak", "paranın yetmemesi", "içenleri görmek", "tadını beğenmemek" ve "ömrü kısaltmak istememe" de yer aldı. 
     
</TEXT>
</DOC>
