<DOC>
<DOCNO> 313416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun34.html </URL>
<DATE> 2005/02/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kerkük Valiliğini, Kürtlerin adayı kazandı 
</HEADLINE>
<TEXT>

     Kerkük Valiliğini, resmi olmayan sonuçlara göre Kürt partilerinin desteklediği Abdurrahman Mustafa kazandı. 
     Irak'ın kuzeyinde 30 Ocak'ta genel seçim ile yapılan valilik seçimlerinde oy sayma işleminin büyük kısmı tamamlandı. 
     Erbil ve Duhok kentlerinde Mesut Barzani liderliğindeki Irak Kürdistan Demokrat Partisi'nin IKDP desteklediği adaylar, Süleymaniye'de ise Celal Talabani liderliğindeki Irak Kürdistan Yurtseverler Birliği'nin IKYB desteklediği aday kazandı. 
     Kerkük ve Musul'da ise Kürt partilerinin ortaklaşa desteklediği adayların kazandığı bildirildi. 
     Kerkük'te Kürt partilerinin desteklediği ve halen valilik görevini yürüten Abdurrahman Mustafa'nın geçerli 325 bin oyun 281 binini aldığı bildirilirken, Türkmen partilerinin Kerkük'te toplam 25 bin oy aldığı kaydedildi. 
     Kerkük'ün Havica bölgesinde oy sayım işleminin sürdüğünü bildiren yetkililer, bu bölgede sayılmayan oy oranın yüzdeliği değiştirmeyecek kadar az olduğunu söylediler. 
     Arapların yoğun olarak yaşadığı Musul'da da Kürtlerin ortak listesinin yüzde 65.5 oranında oy aldığı belirtildi. 
     Öte yandan, Musul'da Kürtlerin, şimdiki Vali Yardımcısı Husro Goran'ın vali seçilmesine rağmen, Araplarla aralarındaki gerginliği azaltmak için valilik görevini Arap kökenli şimdiki Vali Dured Keşmula'ya bırakacağı kaydedildi. 
     
     KÜRTLER 70'İN ÜZERİNDE TEMSİLCİ GÖNDERECEK 
     Bu arada, Bağdat'ta sayımı devam eden genel seçimlerde Kürtlerin 70'i aşkın sandalye kazanacağı belirtiliyor. 
     Irak'ın kuzeyindeki 111 sandalyeli ''bölge parlamentosunda'' IKDP ve IKYB'nin 42'şer sandalyeyi kendi aralarında bölüşeceği, 9 sandalyeyi İslamcı Kürt partilerine, kalanını ise diğer partilere vereceği belirtiliyor. ''Başbakanlığa'' Neçirvan Barzani'nin, ''meclis başkanlığına'' da IKYB'li Adnan Müftü'nün getirileceği belirtildi. 
     
     SEÇİM SONUÇLARINA İLGİ YOK 
     Irak'ta 30 Ocak'ta yapılan seçimlerin üzerinden 9 gün geçmesine rağmen Kürtlerin özellikle genel seçim sonuçlarına ilgi göstermediği gözlendi. 
     Kendilerini daha çok yerel parlamentonun ilgilendirdiğini ifade eden Kürtlerin, Irak Dinarı'nın ABD Doları karşısındaki yükselişini daha önemsediği gözleniyor. 
     Bu arada, Kerkük'te Türkmen partileri, seçimde haksızlığa uğradıklarını belirterek, Araplarla seçime itirazlarını sürdürüyor. 
     Irak'ın kuzeyinde alınan güvenlik önlemleri seçim günü kadar olmasa da devam ediyor. 
     
</TEXT>
</DOC>
