<DOC>
<DOCNO> 318359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas22.html </URL>
<DATE> 2005/02/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gazateci Sağlam, kanserle mücadelesini anlattı 
</HEADLINE>
<TEXT>

     Meme kanseri olan ve tedavisi devam eden gazeteci Tülay Sağlam, hastalığın bedeni ve ruhunda yarattığı etkileri ''Kanser Bana da Yakışmadı'' adlı kitabında anlattı. 
     Türkiye Meme Vakfı'nda düzenlenen basın toplantısında konuşan Sağlam, Türkiye'de her 10 kadından 1'inde görülen meme kanserinin kadınlık kimliği ile örtüşen bir hastalık olduğunu vurguladı. 
     Sağlam, 1.5 yıl memesinde bulunan, ancak kontrolünü gerçekleştiren uzmanlar tarafından önemsenmeyen kitlenin kanser olabileceğini haber yapmak için gittiği bir röportaj sırasında düşündüğünü, bu nedenle de tedavisine geç başlandığını bildirdi. 
     Meme kanseri tanısının 2003 yılının Ekim ayında konulduğunu dile getiren Sağlam, sağ memesinin 3'te 1'inin ve koltuk altı lenf bezlerinin tamamının alındığını söyledi. 
     Altı kür kemoterapi, 1.5 ay radyoterapi gören ve tedavisi hormonalterapi ile süren Sağlam, tedavi sırasında en çok saçlarının dökülmesi nedeniyle travma yaşadığını kaydetti. 
     Tülay Sağlam, hastalığı öğrendiğinde çok sarsıldığını belirterek, ''Kanserle mücadele edince önceki hayatımda ertelediğim her şeyi ön plana çıkarmayı, bedenimin sesine kulak vermeyi ve ruhumu doyurmayı öğrendim. Hastalık, yaşanacak güzelliklerin farkındalığını gösterdi'' dedi. 
     ''Savaştan galip çıktım diyebilmem için en azından 5 yıl geçirmeliyim'' diye konuşan Sağlam, hastalık sonrası bambaşka bir kişilik olduğunu sözlerine ekledi. 
     Türkiye Meme Vakfı Başkanı Dr. Can Gündüz de, gazeteci Sağlam'ın hastalık sonrası yaşadığı travmayı pozitif yönde kullandığına işaret etti. 
     Dr. Gündüz, kitabın, hastalığa yakalanan kadınlar için iyi bir kaynak olduğunu bildirdi. 
     ''Kanser Bana da Yakışmadı'' adlı kitabında tedavinin zorluklarının yanı sıra hastalığın bir kadının duygu ve düşüncelerinde yarattığı değişikliği anlatan gazeteci Sağlam, meme kanseriyle ilgili güncel bilgi ve röportajlara da kitabında yer verdi. 
     
</TEXT>
</DOC>
