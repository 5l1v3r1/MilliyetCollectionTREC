<DOC>
<DOCNO> 310358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur37.html </URL>
<DATE> 2005/01/28/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Postacı kıyafetiyle gasp .. 
</HEADLINE>
<TEXT>

     Çok sayıda gasp, cinayet, hırsızlık ve uyuşturucu bulundurma olaylarına ilişkin 11 kişi gözaltına alındı. 
     Asayiş Şube Müdürlüğü'nden yapılan açıklamada, İstanbul'un çeşitli ilçeleri ile Afyonkarahisar ve Bursa'da geçen yılın Mayıs ayından bugüne kadar cinayet, gasp, hırsızlık, uyuşturucu bulundurmak ve ''Ateşli Silahlar Kanunu'na muhalefet'' olaylarına karıştıkları ileri sürülen aralarında 2 kadının da bulunduğu 11 şüphelinin gözaltına alındığı bildirildi. 
     Açıklamada, yapılan aramalarda 6 adet tabanca, 3 kurusıkı tabanca, 3 çalıntı oto ile 4 çift plaka, 1 postacı şapkası, 2 bin 141 adet uyuşturucu hap, demir kesme makası, levye, tornavida, manivela, murç, 32 adet takı zinciri, 4 kolye, 16 bileklik, 100 adet küpe, 48 adet yüzük ile çok sayıda ev eşyası ele geçirildiği vurgulandı. 
     
     CİNAYET, GASP, HIRSIZLIK 
     Zanlıların karıştıkları ifade edilen olaylar ise şöyle sıralandı 
     -30 Mayıs 2004 tarihinde Şişli'de bıçakla adam öldürme, -1 Ekim 2004'de Bursa'nın Osmangazi ilçesinde uyuşturucu madde bulundurmak ve 6136 sayılı ''Ateşli Silahlar Kanunu''na muhalefet, -12 Ekim 2004 günü Afyonkarahisar'da silahlı işyeri gaspı, -19 Ekim 2004 tarihinde Üsküdar'da silahlı mesken gaspı, -1 Kasım 2004'de Maltepe'de silahlı mesken gaspı, -11 Kasım 2004 günü Küçükçekmece'de postacı kıyafetiyle silahlı mesken gaspı, -1 Aralık 2004 tarihinde Beykoz'da postacı kıyafetiyle silahlı mesken gaspı, -10 ayrı ev ve iş yerinden hırsızlık. 
     Açıklamada, Beykoz'da meydana gelen gasp olayına ilişkin jandarma ile ortak çalışma yapıldığı kaydedildi. 
     
     POSTACI KIYAFETİYLE GASP 
     Polis yetkilileri, 4 aydır sürdürülen çalışma sonucu yapılan operasyonda gözaltına alınan zanlılar arasında şebekenin lideri olduğu ileri sürülen Turan S'nin yanı sıra, Moldova uyruklu bir kişinin de bulunduğunu belirttiler. 
     Bu arada, 11 Kasım 2004'de Küçükçekmece'de, 1 Aralık 2004 günü de Beykoz'da yapılan gasplarda Turan S'nin postacı kıyafetiyle evlere geldiği, kapıyı açtırdıktan sonra diğer bazı zanlılarla birlikte silah tehdidiyle evlerde bulunanları bağladığı ifade edildi. 
     Zanlılardan Murat T'nin, 30 Mayıs 2004 günü Şişli'de Dinçer Taşdemir'in öldürülmesi olayına karıştığı belirlendi. Bu olayla ilgili olarak bir kişinin arandığı kaydedildi. 
     Öte yandan, 1 Ekim 2004 tarihinde Bursa'da ele geçirilen uyuşturucu hapların, zanlılardan bazılarının polisten kaçarken terk ettikleri otomobilde bulunduğu belirtildi. 
     Zanlılar, Asayiş Şube Müdürlüğü'ndeki sorgu ve işlemlerinin ardından Beşiktaş'taki İstanbul Adliyesi'ne sevk edildi. 
     
</TEXT>
</DOC>
