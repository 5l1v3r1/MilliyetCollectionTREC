<DOC>
<DOCNO> 323202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy14.html </URL>
<DATE> 2005/03/12/ </DATE>
<TIME> 23.47 </TIME>
<AUTHOR>  </AUTHOR>
<HEADLINE>
Başbakan Erdoğan, istifaları çuvaldaki çürükler olarak niteledi 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, partisinden istifalarla ilgili olarak, ''Bunların hepsi çuvalın içindeki çürükler. Bunları ona sayın'' dedi. 
     Bayburtlu işadamlarıyla Fatih'teki Berr Otel'de bir araya gelen Erdoğan, yaptığı konuşmada, Teşvik Yasası'ndan en az yararlanan illerin başında Bayburt'un geldiğini belirterek, Bayburtlu işadamlarını kentte yatırım yapmaya çağırdı. 
     Bu anlamda kendisine veya bakan arkadaşlarına ihtiyacı olanlara yardım etmeye hazır olduklarını dile getiren Erdoğan, ''Yeter ki Türkiye'yi kalkındıracak adımlar atılsın'' dedi. 
     Erdoğan, yabancı sermayeyle ortak girişimde bulunmak için en uygun zeminin şu anda mevcut olduğunu ifade ederek, Türkiye'nin yabancı sermaye için son derece cazip bir ülke haline geldiğini söyledi. 
     Yabancı yatırımcıların bir tek istikrarla ilgili şüphelerinin bulunduğunu, onun da bugün giderildiğini vurgulayan Erdoğan, Türkiye'nin kredi notunun da sürekli yükseldiğini hatırlattı. 
     Erdoğan, istikrarla ilgili konuşurken partisinden istifalara da değinerek, şunları kaydetti 
     ''AK Parti'den istifalar varmış. Bunların hepsi çuvalın içindeki çürükler. Bunları ona sayın. Çünkü yola çıkarken AK Parti'nin tüzüğünü biliyorsunuz, programını biliyorsunuz. Bütün bunları bilerek yola çıkıyorsunuz. Ondan sonra dökülüyorsunuz. Olabilir. Siyasi tercihinizi bu istikamette yaptınız. Hayırlı olsun. Biz, yolumuzda emin adımlarla yürüyoruz. Çünkü biz, milletimizin bize verdiği vekalete ve bu vekalet AK Parti'ye verilmiş bir vekalettir, AK Parti'ye verilmiş vekaleti hakkıyla yerine getirmenin gayreti içinde olacağız.'' 
     
     ''ÇIKAR İÇİN BAĞIRIYORLAR'' 
     Eğitim ve sağlık alanında yaptıkları icraatları anlatan Erdoğan, hortumlar kesilmeye başlayınca yeni imkanların doğmaya başladığını söyledi. 
     Erdoğan, bu imkanların daha önce de bulunduğunu, ancak başka yerlere pas edildiğini belirterek, şöyle devam etti 
     ''Hani şimdi bir yerler bağırmaya başladı. Bağırmaya başlamasının sebebi ne biliyor musunuz Çıkar için bizden imkan sağlayamadıkları için bağırıyorlar. Çünkü daha önce, köşeye sıkıştır, köşeye sıkıştırdıktan sonra iste. Ne iste Kredi iste. Unutmayın, devletin mallarını, imkanlarını satın alarak bu ülkede Türk Lirası, sabit kur garantisiyle kredi alıp, enflasyon canavarının altında 10 yıl sonra sıfırlanan bir düzen vardı. Biz, şimdi öyle kuru sıkı dağıtamazsınız dedik. Her şeyi dört dörtlük garanti altına alacaksınız, ipoteklerinizi ona göre yapacaksınız. Bunları yapmadan verdiğiniz krediyi yakaladığımız anda canınızı yakarız. Şu anda Ziraat, Halk ve Vakıfbank'ta geçmişteki şeyler yok. Şimdi gelip takır takır ödemeleri gereken parayı ödüyorlar. Ziraat ve Halk'ta batık var mı diye bakıyoruz, batık yüzde 1'lerde. Bu, daha önce yüzde 60'lara kadar çıkmıştı.'' Şu anda 800 bin küçük esnafa 2 katrilyon liraya yakın kredi verdiklerini kaydeden Erdoğan, bu yıl da 100 bin adet konut yapmayı hedeflediklerini belirterek, bunun için kaynağın nereden geleceğini anlattı. 
     CHP'nin yurtdışına çıkışlarda alınan harçları kaldırmak için teklif verdiğini, partisinin milletvekillerinin de buna ''balıklama atladıklarını'' dile getiren Erdoğan, ''Bundan son anda benim haberim oldu. Biz buna nasıl evet deriz. Rahmetli Özal, bunu toplu konut yapımı için koymuştu. Daha sonra gelen hükümetler bunu açık kapatmak için kullanmışlar. Biz bu parayı aslına döndüreceğiz'' diye konuştu. 
     Erdoğan, Türkiye'de işsizlik rakamlarının düşme eğilimine girdiğini, ancak henüz bunun tatmin edici olmadığını da vurgulayarak, ülkede bugün en azından işsizler ordusuna yenilerinin eklenmediğini söyledi. 
     
     ''UMUDUN YEŞERDİĞİ NOKTA'' 
     Türkiye'nin yavaş yavaş işsizlerine iş, aş ve ekmek vermeye başladığını ifade eden Erdoğan, ''İşte bu nokta, umudun yeşerdiği noktadır'' dedi. 
     Türkiye'de artık herkesin umudunun bulunduğunu, hükümet olarak kendilerinin bunu en büyük kazanç olarak saydıklarını dile getiren Erdoğan, işadamlarının problem ve dertlerinin olduğunu bildiklerini, bunları yavaş yavaş çözeceklerini, bu tür toplantıları da bunun için yaptıklarını söyledi. 
     Ülkede nihayet devlet ile millet, kamu yönetimi ile özel sektör, yöneten ile yönetilen arasındaki iletişimsizliğin sona erdiğini belirten Erdoğan, ''Önce birbirimizi dinleyeceğiz, anlayacağız, sonra el birliğiyle bu ülkeyi kalkındıracağız. Başka bir şansımız yoktur. Türkiye adaletle, demokrasiyle engellerinden, yüklerinden arındırılmış bir ekonomiyle mutlaka kalkınma hedefine doğru yol alacaktır. Güzel günler yakındır'' diye konuştu. 
     Bayburt Valisi Musa Küçükkurt da ilde bulunan meslek yüksekokulunun yeni binaya ihtiyacı olduğunu, bunun için de 4 milyon YTL'lik bir kaynak gerektiğini belirterek, işadamlarından yardım istedi. 
     İşadamı Kazım Erdem de söz alarak, binanın yapımını üstlendiğini ve 6 ay içerisinde tamamlayacağını söyledi. Başbakan Erdoğan, bunun üzerine Erdem'e teşekkür etti. 
     Toplantının basına kapalı kısmında ise Erdoğan'ın Bayburtlu işadamlarının sorunlarını dinlediği öğrenildi. 
     Toplantıya, Sanayi ve Ticaret Bakanı Ali Coşkun, Çevre ve Orman Bakanı Osman Pepe ile çok sayıda Bayburtlu işadamı katıldı. 
     Öte yandan, içeride toplantı sürerken otelin önüne gelen MHP'li bir grup, hükümetin Kıbrıs politikasını protesto etti. 
     ''Kıbrıs bizimdir, bizim olacak'' şeklinde slogan atan gruptakiler, polis ekiplerinin otelin önüne gelmesinin ardından dağıldı. 
     Toplantıda, gazetecilerin belirli bir süre kalmasına izin verildi. 
     
</TEXT>
</DOC>
