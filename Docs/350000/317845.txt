<DOC>
<DOCNO> 317845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun44.html </URL>
<DATE> 2005/02/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
"Türkiye'nin üyeliği ile AB anayasası birbirine karıştırılmasın" 
</HEADLINE>
<TEXT>

     Fransa'da iktidardaki Halk Hareketi Birliği UMP milletvekili Georges Fenech, Türkiye'nin AB üyeliği ile AB Anayasası'nın birbirine karıştırılmamasını istedi. 
     Le Figaro gazetesine makale yazan Fenech, ''iki konunun birbirine karıştırılmasının ağır sonuçlar yaratacağını ve AB Anayasası'nın onaylanmasını tehlikeye atacağını'' savundu. 
     ''Bazı politikacıların bu konuda bilinçli bir biçimde kamuoyunu yanlış bilgilendirdiğini'' ifade eden Fenech, ''bu politikacıların, AB Anayasası'na 'Hayır' demenin Türkiye'ye 'Hayır' deme anlamına geleceği yolunda kampanya yaptıklarını'' söyledi. 
     Fenech, ''Türkiye'nin AB üyeliği öncesinde Fransa'da mutlaka referandum düzenleneceğini'' kaydetti ve ''AB Anayasası'nın da Türkiye'ye otomatik olarak üye olma hakkı vermediğini'' bildirdi. 
     Ankara'nın AB üyeliğine karşı çıkan seçmenlerin, bu tutumları yüzünden AB Anayasası'na da karşı çıkmamaları çağrısında bulunan Fenech, hiçbir art düşünceye kapılmadan ve kuşku duymadan AB Anayasası'nın Fransa'da onaylanmasının gerekli olduğunu savundu. 
     
</TEXT>
</DOC>
