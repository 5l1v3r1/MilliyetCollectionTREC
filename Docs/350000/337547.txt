<DOC>
<DOCNO> 337547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas19.html </URL>
<DATE> 2005/04/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
"Varoş çocukları"nın zenginliğe bakışı... 
</HEADLINE>
<TEXT>

     İstanbul'un varoşlarında yaşayan ilköğretim öğrencileriyle yapılan bir araştırma, bu çocukların ''kısa ve kolay yoldan değil, çok çalışarak, eğitim görerek ve meslek sahibi olarak zengin olmayı hayal ettiklerini'' ortaya koydu. 
     İstanbul Üniversitesi İÜ İletişim Fakültesi'nden araştırma görevlileri Candan Çelik, Korhan Mavnacıoğlu ve Ebru Ulusoy, Avcılar Firuzköy ve Sultanbeyli'de 2 ilköğretim okulunda, ''Varoş çocuklarının kullanamadıkları pahalı markalara ve kullanıcılarına karşı geliştirdiği tutumlar'' konulu araştırma yaptı. 
     Araştırma hakkında AA muhabirine bilgi veren Candan Çelik, çalışma kapsamında 2 okuldan 14 yaşındaki 30 çocukla derinlemesine görüşme yaptıklarını ve her birine yaklaşık 40-50 soru yönelttiklerini söyledi. 
     Literatürde marka bilincinin artık yerleştiği yaş olarak kabul edildiği için 14 yaşı tercih ettiklerini anlatan Çelik, katılımcı çocukların çoğunun anne-babasının ilkokul mezunu olduğunu ve babanın düzenli bir işi bulunmadığını kaydetti. 
     Çocuklara ''zenginlik kavramı ne ifade ediyor, kısa yoldan para kazanma konusunda ne düşünüyorlar, marka bilinci hangi düzeyde, pahalı markalara karşı geliştirdikleri duygu ve tutumlar neler'' türünden sorular sorduklarını dile getiren Çelik, 2-3 günde ancak 500 bin-1 milyon lira harçlık alan öğrencilerin bu nedenle alışveriş bilinçlerinin de çok az olduğunu ifade etti. 
     
     SONUÇLAR 
     Araştırmaya göre, çocukların marka bilincinin daha çok cep telefonu ve spor markalar üzerinde yoğunlaştığını belirten Candan Çelik, pahalı markalara sahip olamadıkları için hayal kırıklığı ve üzüntü yaşadıklarını, ancak gelecekte hep satın alma bilinci içinde bulunduklarını söyledi. 
     Çelik, çocukların bu tür markaları kullanamadıkları için üzüldüklerini, ama bunun bu tür markaları kullananlara karşı olumsuz tavır takınma psikolojisine kadar ilerlemediğini bildirdi. 
     Çocukların genel anlamda ''pahalı markaları kullananların mutlu olduklarını'' düşündüklerini anlatan Çelik, şunları kaydetti 
     ''Başarıyla zenginliği bağdaştırmıyorlar. Onlara göre başarı çalışmayla doğru orantılı. Aşırı zenginliğin mutsuzluk ve huzursuzluk getireceğini düşünüyorlar. Bu yaklaşımın nedeni, kendi durumlarını olumlamak adına. 'Paramız yok, ama mutluyuz. Ailemiz içinde huzurluyuz' gibi cevaplar verdiler. Kısa yoldan değil, çok çalışarak, eğitim görerek ve meslek sahibi olarak zengin olunacağını düşünüyorlar. Zengin olunca da, kendilerinden çok ailelerinin ihtiyaçlarını karşılamak istiyorlar. Hiçbiri 'zengin olursam ben kendimi kurtarırım, bu çevreyi, ailemi unuturum' demiyor. Hep ailesine, arkadaşlarına geri döndürüyor. Alt kültürümüzde hala o Türk değerleri devam ediyor.'' 
     
     YANITLARDAN BAZI ÖRNEKLER 
     Aynı araştırmaya göre, bazı çocuklar ''babasını yoksulluktan kurtarmak'', bazıları ''büyük televizyon ve çamaşır makinesi satın almak'', bazıları da ''iyi eğitim olanaklarına sahip olmak'' için zengin olmak istediklerini söyledi. 
     Çocukların aşırı zengin olmayı istememe nedenleri arasında ise ''aşırı zengin olursan herkesin gözü üzerinde olur'', ''başkaları fakirken haksızlık olur'', ''zengin fakirin halinden anlamaz'' ve ''her şey para ile olmuyor'' gibi yanıtlar yer aldı. 
     Pahalı marka kullanıcıları karşısında kimi ''fakirliğini hissedeceğini'' belirtirken, kimi de ''pahalı markaları giyenler bizden farklılar ve bizi küçümseyebilirler'' şeklinde düşüncesini dile getirdi. 
     Ayrıca çocuklardan bazıları, ''reklamlarda pahalı markalarla karşılaştığında kendini üzgün ve kötü hissettiğini'', ''rahatsız olduğunu'', ''kanalı değiştirdiğini ya da kapattığını'' veya ''büyüyünce alacağım'' diye hayaller kurduğunu bildirdi. 
     
</TEXT>
</DOC>
