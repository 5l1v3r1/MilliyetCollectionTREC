<DOC>
<DOCNO> 316740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo11.html </URL>
<DATE> 2005/02/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Vardar Gaziantep'te gösterişli oynamadık ama mücadele üst seviyedeydi 
</HEADLINE>
<TEXT>

     Beşiktaş Kulübü Yönetim Kurulu Üyesi Sinan Vardar, hedeflerinin, yakaladıkları galibiyet serisini ligin sonuna kadar sürdümek olduğunu söyledi. 
     Sinan Vardar, AA muhabirine yaptığı açıklamada, Beşiktaş'ın iyi yolda olduğunu, Gaziantep gibi zorlu bir deplasmandan 3 puanla ayrılmanın kolay olmadığını belirterek, ''Gaziantep'te futbol olarak gösterişli oynamadık ama mücadele üst seviyedeydi. Böylesine zorlu bir deplasmandan 3 puanla ayrılmamız hepimize moral verdi. Artık hedefimiz, yakaladığımız galibiyet serisini ligin sonuna kadar sürdürmek'' diye konuştu. 
     Ronaldo, Tümer ve Pancu gibi önemli futbolcularının yokluğuna rağmen Gaziantep'ten galibiyetle ayrıldıklarına dikkat çeken Vardar, bu futbolcuların da katılımıyla önümüzdeki hafta oynayacakları Sakaryaspor maçını rahat kazanacaklarını öne sürdü. 
     Vardar, Gaziantepspor maçında savunmalarının mükemmel oynadığını, özellikle kaleci Cordoba'nın da başarılı futboluyla maçın yıldızı olduğunu kaydetti. 
     
     ÇALIMBAY'A ÖVGÜ 
     Teknik direktör Rıza Çalımbay'a da övgüler yağdıran Vardar, ''Büyük takımlarda reformlar önce savunmadan başlar. Rıza Çalımbay, sistemi değiştirip, yetenekli futbolcularımızı çok iyi kullandı. İbrahim Toraman ve Çağdaş yerlerini ve kendilerini buldu. Koray da çok iyi transfer. Rıza Çalımbay, yaptığı ilk transferde, ne kadar doğru hareket ettiğini gösterdi'' şeklinde konuştu. 
     Gaziantep'te dün oynanan ve sonrasında olaylar çıkan Gaziantepspor-Beşiktaş PAF Ligi maçına da değinen kulüp yönetim kurulu üyesi Vardar, ''Maç sonrası çok önemli olaylar olmadı. Ufak tefek gerginlikler yaşandı. Bunlar da her maçta olabiliyor. Ayrıca futbolcularımız bu gerginliklere karışmadı'' diyerek sözlerini tamamladı. 
     
</TEXT>
</DOC>
