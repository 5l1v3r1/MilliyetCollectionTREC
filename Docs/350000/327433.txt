<DOC>
<DOCNO> 327433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/ekonomi/eko03.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'yle 'sosyal güvenlik' iddiası 
</HEADLINE>
<TEXT>


IMF'nin sosyal güvenlik reformuyla ilgili teknik tahminlere itiraz ettiği, ekonomi bürokratlarının ise tahminlerin tutarlı olduğunu iddia ettiği öğrenildi 

AHMET ERHAN ÇELİK Ankara 

Başbakan Recep Tayyip Erdoğan, IMF'yle yapılacak stand by düzenlemesindeki gecikmeyi, sosyal güvenlik reformunu örnek göstererek, "Bazen öyle şeyler isteniyor ki, o noktada sıkıntımız sürüyor" diye açıkladı. 
1 Ocak 2006'dan itibaren yürürlüğe girmesi öngörülen yeni sağlık ve sosyal güvenlik sistemiyle ilgili olarak IMF'yle yaşanan gerilimin teknik tahminlerden kaynaklandığı öğrenildi. Bir bürokrat, IMF'yi ikna ettiklerini bugün için sorun kalmadığını belirtirken, "Bizim tahminlerimiz daha tutarlı. Onlar dünyaya, biz Türkiye gerçeklerine bakıyoruz. Kimin haklı olduğunu zaman gösterecek" diye konuştu. Edinilen bilgilere göre IMF'yle yaşanan tartışmalar şöyle gelişti 
Türk tarafı yeni sağlık ve sosyal güvenlik sistemi için Türkiye şartlarına uygun bir modelleme yaptı. Yeni sistemde ilk emeklilerin en erken 2041'de aylık alacağı dikkate alınarak sigortalılardan alınacak prim miktarı ile sağlık harcamaları arasında denge oluşturuldu.Teknik tahminlerini dünya genelindeki örnekleri dikkate alarak yapan IMF, Genel Sağlık Sigortası'nın GSS kapsamının çok geniş tutulduğunu savundu. IMF, "cömert" diye nitelediği sağlık paketindeki diş ve fizik tedavi gibi hizmetler ile yatarak tedavinin, öngörüldüğünden daha yüksek maliyet çıkaracağını ileri sürdü. Bu çerçevede, sosyal güvenlik primlerinin artırılması ya da aylıkların düşürülmesi gibi önerilerde bulundu.Türk teknisyenler ise sağlık paketinin kapsamının mevcut kanunlarda genel ifadelerle tanımlandığını, yeni düzenlemelerde hizmetlerin tek tek isimlendirilerek sınıflandırıldığını anlattı. "Mevcut kanunlardan geriye düşmeme" prensibiyle hareket edilirken, hizmetlerin tanımlanmasıyla sağlık birimlerinin takdir yetkisi de kısıtlandı. Örneğin mevcut mevzuata göre devlet tüp bebek masraflarını karşılamakla yükümlü kabul edilirken bu hizmet 2005'e kadar verilmedi.IMF, muhtaçlara verilen yeşil kartlıların Hazine'ye önemli miktarda yük getirdiğini savununca, kartlar yenilendi. 12 milyon olan yeşil kartlı sayısı 6 milyona çekildi. Ancak mevcut bilgi sistemi yeterli kontrolün yapılmasına imkan sağlamadığından dolayı yeşil kartlı sayısının yine hızla arttığı bildirildi. 

</TEXT>
</DOC>
