<DOC>
<DOCNO> 304134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur21.html </URL>
<DATE> 2005/01/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Başhekim ile yardımcısına gıyabi tutuklama kararı... 
</HEADLINE>
<TEXT>

     Karaman Devlet Hastanesi Başhekimi ve Başhekim Yardımcısı hakkında, hastalardan yaptıkları ameliyatlar karşılığında para aldıkları iddiasıyla gıyabi tutuklama kararı çıkarıldı. 
     AA muhabirinin edindiği bilgiye göre, Hastane'de yapılan ameliyatlar karşılığında ''bıçak parası'' alındığı yolunda gelen şikayetler üzerine harekete geçen Karaman Savcılığı, olayla ilgili soruşturma başlattı. 
     Yürütülen soruşturma kapsamında Savcılık, hastanede yapılan ameliyatlarda ''bıçak parası'' aldığı iddia edilen Başhekim Yunus A. ve Başhekim Yardımcısı Yıldıray K.'yi ifadelerini almak için bulamayınca, haklarında gıyabi tutuklama kararı çıkarttı. 
     Ayrıca, hastaneye sattığı ürünleri faturalarda yüksek göstermek, bir medikal ürünü başka markaymış gibi göstererek fazla fiyattan satıp devlet kurumunu zarara uğratmakla suçlanan ve bir medikal firma yetkilisi olan Özgür Dağ ise tutuklandı. 
     Halen bulunamayan Yunus A. ve Yıldıray K.'nin, Dağ ile işbirliği yaparak, hastaneyi zarara uğrattıklarının iddia edildiği olayla ilgili soruşturmanın sürdürüldüğü bildirildi. 
     
</TEXT>
</DOC>
