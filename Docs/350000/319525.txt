<DOC>
<DOCNO> 319525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun04.html </URL>
<DATE> 2005/03/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Serdar Denktaş Halkın verdiği işaret önceki koalisyonun devamı şeklinde 
</HEADLINE>
<TEXT>

     KKTC Başbakan Yardımcısı, Dışişleri Bakanı ve Demokrat Parti DP Genel Başkanı Serdar Denktaş, ''Halkın iradesinin mevcut CTP-DP koalisyon hükümetinin devamından yana olduğunu'' söyledi. 
     Demokrat Parti DP Merkez Yönetim Kurulu ve Parti Meclisi, bu akşam Genel Başkan Serdar Denktaş başkanlığında toplanarak, 20 Şubat'ta yapılan genel seçimin sonuçlarını değerlendirdi. 
     Serdar Denktaş, Parti Meclisi toplantısının ardından düzenlediği basın toplantısında, toplantılarda seçim sonuçlarını ve hükümet kurma olasılıklarını değerlendirdiklerini söyledi. 
     DP'nin, seçimde halkın ortaya koyduğu iradeye saygılı olduğunu ve bunun bugünkü toplantıda dile getirildiğini ifade eden Serdar Denktaş, şöyle konuştu 
     ''Halkımızın verdiği oylar dikkate alınırsa, halkımızın iradesi göz önünde bulundurulursa, halkımızın iki partinin oylarını yükseltmekle vermiş olduğu işaret, mevcut bir önceki koalisyonun devamı şeklindedir. Bu itibarla Cumhuriyet Meclisi'nde 4 Mart Cuma günü yemin töreninin yapıldığı andan itibaren hükümet kurma görüşmeleri başlayacaktır.'' 
     
     ''DP KİLİT PARTİ KONUMUNDA DEĞİL'' 
     ''Seçim sonuçları göz önüne alındığında DP'nin kilit parti konumunda olmadığını'' kaydeden Serdar Denktaş, ''Hükümeti kurma görevini alacak olan partinin getireceği önerilere göre değerlendirmelerimizi yaparak, bir karara varacağız'' dedi. 
     Serdar Denktaş, ''Öyle zannediyorum ki mevcut koalisyon hükümetinin devamı konusunda, eğer çok beklenmedik bir taleple karşımıza gelinmesi hariç, çok büyük bir sorun çıkacağını tahmin etmiyoruz. Oturup konuşarak, mevcut hükümetin nasıl devam edeceği konusunda bir sonuca varılabilir. Bunu, görüşmeler başladığında göreceğiz'' diye konuştu. 
     
     'İVEDİ VE ÖNEMLİ KONU CUMHURBAŞKANLIĞI SEÇİMLERİ'' 
     Bakan Serdar Denktaş, ''ivedi ve önemli bir konu'' olarak tanımladığı cumhurbaşkanlığı seçimlerine de değinerek, DP'nin, ''siyasi partilerin mutabık kalacağı, siyasi kimliği olmayan ortak bir aday çıkarma taraftarı olduğunu'' söyledi. 
     Bu görüşlerini, genel seçimler öncesinde de dile getirdiklerini, ancak hiçbir siyasi partiden bu konuda görüş gelmediğini ifade eden Serdar Denktaş, bu konuda nabız yoklama çerçevesinde yarın Cumhuriyetçi Türk Partisi CTP , Ulusal Birlik Partisi UBP ve Barış ve Demokrasi Hareketi'ni BDH ziyaret edeceklerini bildirdi. 
     Serdar Denktaş, şöyle konuştu 
     ''Yarın sırasıyla BDH, UBP ve CTP'yi genel başkanlar seviyesinde ayrı ayrı ziyaret ederek, cumhurbaşkanlığı seçimleri konusunda görüş alışverişinde bulunacağız. Bizim buradaki yaklaşımımız, cumhurbaşkanlığı seçimleri için müşterek bir aday çıkarılıp çıkarılamayacağı konusunun irdelenmesidir. Bütün partilerin üstünde konsensusla durabileceği bir aday mümkün olabilirse eğer, ona bile açık durumdayız. Değilse bu partilerin biriyle müştereken bir aday üzerinde mutabakata varabilir miyiz, bunu yoklayacağız. Eğer bu üç partiden bu konuda olumlu bir sonuç alırsak, onun değerlendirmesini de parti meclisimiz yapacaktır.'' Serdar Denktaş, ''DP'nin cumhurbaşkanlığı adayı olarak üzerinde düşündüğü biri var mı '' sorusu üzerine, ''Hayır, biz herhangi bir isim üzerinde gitmiyoruz'' dedi. 
     Bakan Serdar Denktaş, siyasi partilere herhangi bir isimle gitmediklerini kaydetti. 
     
     CTP, HÜKÜMET GÖRÜŞMELERİNDE MYK'YI GÖREVLENDİRDİ 
     Bu arada, 20 Şubat seçimlerinden birinci parti olarak çıkan CTP Parti Meclisi de bu gece yaptığı toplantıda, hükümet kurma çalışmalarında, Merkez Yönetim Kurulu'nu görevlendirdi. 
     
</TEXT>
</DOC>
