<DOC>
<DOCNO> 316640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/yersen.html </URL>
<DATE> 2005/02/19/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tükürük deyip geçme .. 
</HEADLINE>
<TEXT>


Futbolda disiplin talimatları hazırlanırken hangi hukuki kriterlerin esas alınacağı ve bunların yaptırım gücü önemlidir. 
FIFA ve UEFA'nın öncelikli konularından biri, insan sağlığıdır. Sağlık denince hemen sakatlıkların önlenmesi adına konan caydırıcı hükümler gelmesin aklınıza. Böylesi sert bir sporda kasti davranışların önüne geçebilmek için elbette ciddi yaptırımlar uygulanır. 
Ancak UEFA'nın Disiplin Talimatı'nda en ağır ceza gerektiren eylemlerden biri, rakibe tükürmektir. 
Hani Samsunsporlu Krita'nın "rakip takım oyuncusuna yönelik fiili hakaret eylemi" kısacası tükürmek nedeniyle PFDK'den üç maç ceza alması, daha sonra bunun Tahkim Kurulu tarafından "tahrik edilmiştir" gerekçesiyle bire indirilmesi örneği var ya... 
Anımsarsınız, UEFA Disiplin Kurulu Valencia - Werder Bremen maçında kırmızı kartla oyun dışı kalan Miguel Angulo'ya tam yedi maç ceza vermişti. Bu cezanın iki maçı rakibe tekme attığı, beş maçı ise oyundan çıkarken Alman oyuncunun yüzüne tükürdüğü için kesilmişti. 
Disiplin Kurulu bizim sıradan bir aşağılama saydığımız tükürüğü, rakibin sağlığına tehdit olarak değerlendirmiş, olası bir hastalık mikrobunun bulaştırılması girişimini ağır şekilde cezalandırmıştı. 
Yani tüberküloz ve verem gibi ölümcül hastalıkların bu yolla bir başka insana geçmesi olasılığı, rakibi sakatlama tehdidinden daha ciddiye alınmıştı. 
Ya Türkiye'de 
Bizim Tahkim Kurulu'nda yer alan hukukçuların bilgisine, deneyimine ve mesleki kıdemlerine saygı gösteriyorum da... 
Biraz daha futbolun evrensel yanını dikkate alsalar, kurumlar arasındaki iletişime ve bu oyunun uzmanlık gerektiren yanlarına özen gösterseler diyorum. 
Kötü mü olur yani 

Aydın'ın düşündürdükleri 

Cemal Aydın'ın hafta içinde düzenlenen futbol zirvesinde önüne gelene posta koyarken, üslubu ve yükselen ses tonuyla nezaket sınırlarını aşmış görünse de, haklı olduğu pek çok konu vardı. 
MHK Başkanı Sabri Çelik'in, "Bizi Mehmet Ali Yılmaz seçtirdi" ifadelerine verdiği tepki doğruydu. Çünkü genel kurul sabahı Sheraton Oteli'nin 17. katındaki "şafak operasyonunu" yöneten kendisiydi. 
Zirveye katılan bazı kulüp başkanlarının iki yüzlülüğüne de dayanamamıştı Cemal Aydın. 
Ankaragücü Başkanı, seçimde Levent Bıçakcı'ya karşı tavır almanın bedelini ödediğini, yalnız bırakıldığını ve ihanete uğradığını düşünmektedir. 
Ancak Bıçakcı'ya federasyon başkanlığının gereklerini öğretmeye kalkması, kabadayı kültürü üzerine tartışmaya girmesi ve KDV'sinin ne işe yaradığını anlatma çabası, yakışık almadı. 
Oysa son hamleyi yapmasaydı Cemal Aydın, biz de gündeme getirdiği ve getirmeyi unuttuğu konulara yoğunlaşacaktık. 
Örneğin, federasyonun kulüp yöneticilerinin tümüne neden eşit ve cesur davranamadığını, Sabri Çelik'in daha az temiz bir MHK'de 4 yıl ne iş yaptığını, İlhan Cavcav'ın FIFA kokartlı hakem Mustafa Çulcu hakkında söylediklerini üç ayda nasıl unuttuğunu, Kulüpler Birliği'nden çok "çıkar birliği" adının daha yakıştığı bu topluluğun Türk Futbolu yararına hangi fikirleri ürettiğini, insanların teşvik belgelerini neden görmezden geldiğini, hazırladıkları yasa tasarılarını kamuoyu ile paylaşıp tartışmaktan niçin utandıklarını ve inkar ettiklerini konuşuyor olacaktık belki de. 
Ama... Olmadı işte 

Maraş'tan Manchester'a 

Ara transferin son günleri. Çoğu kulüp maddi sıkıntı içinde. Federasyon lisans vermek için eski borçların ödenmesini şart koşuyor. Bu arada kulüplerden sezon başında aldığı teminat mektuplarını gerekirse bozdurup, mağdur durumdaki futbolculara veriyor. Teminat mektubu da 60 bin YTL'lik Eskilerin deyimiyle 60 milyar liralık bir kapora. 
Olayımızın kahramanı Kahramanmaraşspor, futbolcularına borçlarını ödemeyen ama ara transferde yenilerini alıp onlara da "takmayı" planlayan onlarca kulüpten biri. 
Lisans çıkartmak istiyor, federasyon "Olmaz borcun var, önce onu öde" diyor. Kulüp ödemiyor, bu kez federasyon teminat mektubunu bozdurmaya kalkıyor. 
Ama o ne Maraşspor, federasyon bu parayı almasın diye teminat mektubuna bankadan tedbir koydurmuş 
Bu kurnazlığın bedeli, doğrudan bir alt kümeye tek yönlü gidiş bileti. 
Devreye hemen kulüp başkanı unvanıyla AKP Kahramanmaraş milletvekili Hanefi Mahçiçek giriyor. Önce Başbakan Yardımcısı ve Devlet bakanı Mehmet Ali Şahin'den yardım istiyor. Bakan bey onca işi arasında ne yapsın Danışmanlarına "ilgilenin bakalım neymiş " diyor. Mahçiçek ardından Federasyon Başkanı Levent Bıçakcı'yı arıyor. Bilirsiniz Bıçakcı yumuşak kalpli bir insan, "hallederiz" diyor. 
Mahçiçek'e "evet" demek, talimatları "delmek" demek. Malum bir kere delerseniz... 
Gel git, ilimizin diğer milletvekilleri de konuya vakıf olmaya çalışıyor. Kendilerine uygun bir üslupla borcun ödenmemesi durumunda başlarına gelecek iş anlatılıyor. İkna olan vekillerimiz el birliği ile önce teminat mektubundaki tedbiri kaldırıyor. Sonra da tüm borcun 31 Mart'a kadar ödeneceği garantisi veriliyor... 
Federasyon da kulübün lisanslarını çıkarıyor tabii ki. 

Gözüm gazetedeki habere takıldı... 
İngilizlerin ünlü Manchester United'ı dünyanın en zengin kulübü seçilmiş. Geçen yıl tam 171.5 milyon sterlin kazanmış. Dile kolay, Türkçesi 429 milyon YTL... 
Bu ülkede bir futbol kulübünün 60 bin YTL'yi ödememek için devreye vekilleri, bakanları, federasyon başkanlarını sokmaya çalıştığını düşünürsek... 
Maraş'tan, Manchester'e... Git git biter mi bu yol kardeş 
Bitmez, aradaki dağlar bu kafayla aşılmaz elbet. 

Bekleriz efendim 

Başbakanlık Teftiş Kurulu, Haluk Ulusoy Federasyonu'nun son üç yılıyla ilgili yaptığı araştırma sonuçlarını TBMM Şike, Şiddet ve Dopingi Araştırma Komisyonu'na sundu. 
A Milli Takım'ın 2002 Dünya Kupası için Japonya ve Güney Kore'ye yaptığı seyahate futbolcular, yönetim kurulu üyeleri ile eşleri dışında, bakan ve vekillerden oluşan bir misafir grubunun da götürüldüğü rapor edildi. Federasyonun bu organizasyonda konaklama, ulaşım ve cep telefonu faturalarının oluşturduğu 2 trilyon 383 milyar liralık "fahiş bir harcama" yaptığı kaydedildi. 
Şimdi merak ettiğim, o gezide yer alan, şu an milletvekili ve bakan olan şahısları "ağırlayan" Ulusoy Federasyonu hakkında nasıl bir işlem yapılacağı 
Teftiş Kurulu'na araştırma talimatı veren Sayın Bakan Mehmet Ali Şahin'in bu raporu Sayın Başbakan Recep Tayyip Erdoğan'a sunup sunmayacağı. Başbakan'ın gereğinin yapılmasını isteyip istemeyeceği... 
Rapor sonuçları için bir yılı aşkın bir süre bekledik. Soruların yanıtlarını alabilmek için yeterli vaktimiz var.. 



</TEXT>
</DOC>
