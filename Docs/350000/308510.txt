<DOC>
<DOCNO> 308510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur34.html </URL>
<DATE> 2005/01/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Dolmuşta yankesici paniği... 
</HEADLINE>
<TEXT>

     Antalya'da dolmuş sürücüsünün yankesici olduğunu iddia ederek, şüphelendiği 3 kişiden biri, yolcuların yanında bıçakla vücudunu kesti. 
     07 M 0324 plakalı dolmuşun sürücüsü Avni Karaörs, dolmuşa binen Z.G., İ.E. ve N.Ş.'nin yankesici olduğunu iddia ederek, Vatan Kavşağı'na geldiğinde, minibüsün kapılarını kapatarak, polis ekiplerinden yardım istedi. Zanlıların kaçmaması için dolmuşun kapıları kapalı tutulurken, Z.G., İ.E. ve N.Ş. minibüsten inmek istedi. Buna izin vermeyen polis ekipleriyle zanlılar arasında tartışma çıktı. Tartışmanın büyümesiyle zanlılardan Z.G., yanındaki bıçağı çıkartarak, kendine zarar vermeye başladı. 
     Bunun üzerine dolmuştaki yolcular Z.G.'nin kendilerine de saldırabileceği endişesiyle, kapıların açılmasını isteyerek, dolmuşun camlarına vurmaya başladılar. Bu sırada dolmuşun kapısı bir yolcu tarafından açıldı ve yolcular dışarıya çıktı. 
     Yolcularla birlikte dışarıya çıkan Z.G., İ.E. ve N.Ş., polis ekiplerince yakalanarak, gözaltına alındı. 
     
</TEXT>
</DOC>
