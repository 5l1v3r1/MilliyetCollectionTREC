<DOC>
<DOCNO> 316833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/guncel/axgun02.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Firmayı hanımefendi çağırırdı' 
</HEADLINE>
<TEXT>


Deniz Kuvvetleri'ndeki yolsuzluk davasında bir tanık, Oramiral Erdil'in eşi Füsun Hanım'ı işaret ederek, "Hanımefendi istediğini alır, hesap sorulmazdı" dedi 

GÖKÇER TAHİNCİOĞLU Ankara, ANKA 

Deniz Kuvvetleri Komutanlığı'ndaki DKK yolsuzluk iddialarına ilişkin bir kısmı emekli 11 subay ile 8 firma yetkilisinin yargılanmasına, DKK Askeri Mahkemesi'nde 18 Şubat'ta görülen duruşmayla devam edildi. Sanıklar ihalelerin kurallara uygun, "çarşı pazarlığı" olarak nitelendirilen firmalardan teklif alınıp en uygun teklifi sunan firmaya ihalenin verilmesi yöntemiyle yapıldığını, ancak Satın Alma Komisyonu'nun hiç toplanmadığını kaydetti. Mahkeme, buna karşılık, teklif alındığı iddia edilen firmaların sahipleri ve bazı memurları tanık olarak dinledi. 
DKK Teknik Daire Başkanlığı'ndan emekli olan sivil memur Doğan Kılıç ifadesinde, eski Deniz Kuvvetleri Komutanı İlhami Erdil'in eşi Füsun Erdil'i işaret ederek şunları söyledi "Hanımefendi veya komutanlar firmaları bizzat kendi çağırır. Komisyona gelene kadar iş bitmiş olur. Komisyon zaten çalışamaz. Hanımefendiler bunları kendi beğenir, onlara kimse hesap soramaz. 1999-2001 Erdil'in dönemi arasında da komutan ve eşi beğendi. Satın alma belgeleri onaylanarak, dosya hazırlandı. Komisyon hiç toplanmadı." 
Mete Tekstil'in sahibi Nuri Mete de, kendisine ait teklif mektuplarına isminin farklı yazıldığını, imzaların da kendisine ait olmadığını söyledi. Buse Mobilya'nın sahibi Nurettin Erdoğan da şunları söyledi "Hiç teklif vermedim. Mektup ve imzalar bize ait değil. Teklifte yer alan dünya maketi, gemici düğümü, telgraf maketi, bambu, vazo gibi malzemeleri hiç satmadım. Diğer teklifteki lamine sehpa, masa, glorya masa gibi şeyleri de çalışmadık." Duruşma ertelendi. 

Ayrı dosya 
Erdil, eşi Füsun ve kızı Deniz Erdil'in DKK'deki yolsuzlukla ilgili yargılandığı dava sürerken, dosyanın bir bölümü Askeri Savcılığa gönderilmişti. Erdil'in döneminde, DKK'ye yüksek fiyattan, sahte fatura ve kaşelerle mal alımı yapıldığını belirleyen savcılık, bir kısmı emekli 11 subay ve astsubay ile 8 firma yetkisi hakkında dava açmıştı. 


</TEXT>
</DOC>
