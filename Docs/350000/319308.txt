<DOC>
<DOCNO> 319308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo09.html </URL>
<DATE> 2005/02/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Basketbolda Avrupa kupalarında bu hafta... 
</HEADLINE>
<TEXT>

     Basketbolda Türkiye'yi Avrupa kupalarında temsil eden 5 erkek ve 1 bayan takım, kupalardaki mücadelelerini, 2 Mart Çarşamba ve 3 Mart Perşembe günü sürdürecekler. 
     ULEB Erkekler Avrupa Ligi'nde 2. tur D Grubu'nda bulunan ve ilk maçında deplasmanda İsrail'in Maccabi Elite Tel Aviv takımına 90-59 yenilen Ülkerspor, 2. maçını, ilk karşılaşmasında yine deplasmanda İtalyan rakibi Montepaschi Siena'ya 90-62 yenilen Hırvat rakibi KK Cibona VIP Zagreb'i 2 Mart Çarşamba günü İstanbul'da ağırlayacak. Abdi İpekçi Spor Salonu'ndaki maç, saat 19.40'da başlayacak. 
     G Grubu'ndaki ilk maçında, İstanbul'da Polonya'nın Prokom Trefl Sopot takımını 86-62 yenerek 2 puan ve averajla zirveye yerleşen Efes Pilsen ise 2. maçında, ilk karşılaşmasını sahasında İtalyan rakibi UC Benetton Basket Treviso'ya karşı 83-75'lik skorla kazanan Yunanistan'ın AEK Atina takımıyla 3 Mart Perşembe günü deplasmanda mücadele edecek. Başkent Atina'daki Galatsi Spor Salonu'ndaki maçın başlama saati 21.10. 
     Her iki karşılaşma da SKY Türk'den canlı olarak ekrana gelecek. 
     
     FIBA ERKEKLER AVRUPA LİGİ 
     FIBA Erkekler Avrupa Ligi'nin 2. turunda da Beşiktaş ve Tuborg Pilsener, serideki 3. ve son maçlarını 2 Mart Çarşamba günü sahalarında yapacaklar. 
     Beşiktaş, İstanbul Akatlar Spor Salonu'nda Fransa'nın Strasbourg IG takımını saat 20.30'da başlayacak maçta konuk ederken, Tuborg Pilsener ise Ukrayna'nın Azovmash Mariupol takımıyla İzmir Atatürk Spor Salonu'nda saat 19.00'da karşı karşıya gelecek. 
     Beşiktaş, Fransız rakibi önünde İstanbul'daki ilk maçı 89-71 kazanıp, deplasmanda 83-67 yenilirken, Tuborg Pilsener ise İzmir'de rakibine 101-90 yenilip, deplasmandaki maçı ise 90-76'lık skorla kazanınca 2 eşleşme serisinde de durum 1-1 olmuştu. 
     Bu karşılaşmaları kazanacak takımlar seride durumu 2-1 yapıp çeyrek finale yükselecek. 
     Kupada İsrailli rakibi Hapoel Tel Aviv'i 2 maçta da yenmeyi başaran Fenerbahçe, daha önce çeyrek finale yükselmişti. 
     
     FIBA AVRUPA KUPASI 
     FIBA Bayanlar Avrupa Kupası play-off çeyrek finalinde de Fenerbahçe, rakibi Rusya'nın Nadezhda Orenburg takımıyla rövanş maçını 3 Mart Perşembe günü İstanbul'da yapacak. 
     Kadıköy Caferağa Spor Salonu'ndaki maç, saat 20.00'de başlayacak. Rusya'daki ilk maçı 74-63 kazanan sarı-lacivertli ekip, rakibini yenmesi ya da 11 sayıdan daha az farkla yenilmesi durumunda kupanın ''Dörtlü Finali''ne yükselecek. 
     FIBA Erkekler Avrupa Kupası play-off çeyrek finalinde de Bandırma Banvitspor, bu turdaki rakibi İsviçre'nin Benetton Fribourg Olympic takımıyla ilk maçı, 2 Mart Çarşamba günü deplasmanda yapacak. Fribourg kentindeki maçın başlama saati 20.00. Karşılaşmanın rövanşı ise 9 Mart Çarşamba günü Bandırma'da oynanacak. 
     
</TEXT>
</DOC>
