<DOC>
<DOCNO> 346164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonyas06.html </URL>
<DATE> 2005/05/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Almanya güzeli Aslı’nın gözü, kainat güzelliğinde 
</HEADLINE>
<TEXT>

     İhsan DÖRTKARDEŞ DHA 

      TAYLAND’ta önümüzdeki salı günü yapılacak Miss Universe 2005 güzellik yarışmasında Almanya’yı temsil edecek Türk kızı Aslı Bayram, bu ülkeye giderken, Alman medyasının ilgi odağı oldu. 
     Miss Germany 2005 güzeli Aslı Bayram, Tayland’da 31 Mayıs günü düzenlenecek Kainat Güzellik Yarışması’nda Almanya için mücadele edecek. Son dönemde Alman medyasında Almanya’yı temsil etmek üzere Aslı Bayram’ın değil, onun yerine RTL online güzeli seçilen Natalie Ackermann’ın Tayland’a gideceği iddiaları yer aldı, ancak büyük yarışma öncesinde Bangkok’taki çeşitli mekanları ziyaret eden yarışmacı güzellerin arasında 23 yaşındaki Aslı’nın da yer alması, bu iddiaların asılsız olduğunu ortaya koydu. 
     Türk asıllı Almanya güzeli, Kainat Güzellik Yarışması’nda, Türkiye’yi temsil edecek 21 yaşındaki Dilek Aksoy’la da rekabet edecek. Yarışmada toplam 80 ülkenin güzelleri Miss Universe olabilmek için yarışacak. Türkiye 2005 2’nci güzeli seçilen Dilek Aksoy’un, yarışmada ünlü modacı Hanife Çetiner’in diktiği bir elbise giyeceği açıklandı. 
     
     GELİR TSUNAMİZEDELERE 
     Tayland’taki Kainat Güzellik Yarışması’nın 800 milyon kişi tarafından televizyonlardan canlı olarak izlenmesinin bekleniyor. Yarışma organizasyonu için 6.3 milyon dolar harcama yapıldığı, beklenen 76.2 milyon dolar gelirin masraflar çıkarıldıktan sonra kalan bölümünün 2004’ün sonlarında tsunamiden zarar gören bölgelere aktarılacağını kaydetti. 
     Alman RTL kanalı, Aslı Bayram’la yapılan röportajı ekrana getirirken, Türk kızı Puket adasında diğer yarışmacılarla ’Mavi yolculuğa’ çıktı. 
     
</TEXT>
</DOC>
