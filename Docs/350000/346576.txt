<DOC>
<DOCNO> 346576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy03.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Organizasyonun başı Başbakan' 
</HEADLINE>
<TEXT>


Toptan, Kuran kursu düzenlemesiyle ilgili, 'Başbakan'ın dahli var mı ' sorusunu, başlıktaki sözlerle yanıtladı 

ANKARA Milliyet 


TBMM Adalet Komisyonu Başkanı Köksal Toptan, "kanuna aykırı eğitim" kurumlarıyla ilgili düzenlemenin Türkiye'de bugüne kadar uygulama alanı olmadığını belirterek, 5 yılda 230 dava açıldığını söyledi. Toptan, dün Genel Kurul'da kabul edilen maddenin yarattığı tartışma ve CHP'nin salonu terk etmesiyle ilgili olarak da, "İki parti Katolik nik hı yapmadı" dedi. 
TBMM Adalet Komisyonu, önceki akşam Genel Kurul'da nitelikli çoğunluk 330 oy olmadığı için geri çekilen, TCK'da değişiklik yapılmasını öngören teklifin "imar kirliliğine neden olma" maddesini aynen kabul etti. 
CHP'lilerin katılmadığı toplantıdan sonra "kanuna aykırı eğitim"le ilgili bir değişikliğe gidilip gidilmeyeceği sorusuna Toptan, "Hayır, dün Genel Kurul tarafından kabul edildi. Parti ve grup yönetiminin bileceği iştir. Genel Kurul'un verdiği karara saygı göstermek lazım" yanıtını verdi. 

'CHP'ye saygılıyız' 
Yasada yapılan değişikliğin ceza indiriminden ibaret olduğunu belirten Toptan, "Şimdiye kadar yasanın Türkiye'de çok uygulama alanı da yoktur. Genel Kurul öyle takdir etmiş" dedi. Toptan, CHP'nin konuyla ilgili hassasiyetinin öteden beri bilindiğini ve bu tutumuna saygı gösterdiklerini söyledi. Bir gazetecinin, "Konunun AB ile ilişkileri nasıl etkileyeceği " sorusu üzerine Toptan, "Türkiye'deki her tartışmayı bir AB engeli saymamak lazım. Onları aşmak lazım" diye konuştu. 
Toptan, "Yasanın, Cumhurbaşkanı Ahmet Necdet Sezer tarafından veto edilmesi ve 1 Haziran'a yetişmemesi halinde nasıl bir sorun oluşturacağı" sorusuna, "Bu, Cumhurbaşkanı'nın takdiridir" yanıtını verdi. 
"CHP'liler, bunun suçlusu Başbakan'dır diyorlar. Başbakan'ın bunda dahli var mı " sorusu üzerine Toptan, "Ortada suç da, suçlu da yoktur. Başbakan, bu siyasi organizasyonun başı ve sorumlusudur" şeklinde konuştu. 


</TEXT>
</DOC>
