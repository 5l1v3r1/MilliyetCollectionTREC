<DOC>
<DOCNO> 331046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun34.html </URL>
<DATE> 2005/04/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Rumlardan yeni iddia KKTC'ye doğrudan uçuş... 
</HEADLINE>
<TEXT>

     Rum basını, KKTC uçaklarının Ercan Havaalanı'na doğrudan uçuşlara başladığını ileri sürdü. İddiaya göre, uçaklar bunun için bir 'kod oyunu' yapıyor, Türkiye de buna göz yumuyor. 
     Rum Politis gazetesinin iddiasına göre, Kıbrıs Türk Havayolları uçakları iki defa İngiltere'den KKTC'ye doğrudan uçuş gerçekleştirdi. 
     Uluslararası Sivil Havacılık Kurumu'nun kurallarını açıkça çiğnememek için önce Türkiye hava sahasına giren KTHY uçakları, Türkiye'ye inmeden havada kod değiştiriyor ve doğrudan uçuş gerçekleştiriyor.Yöntem kurallara aykırı olsa da Türkiye hava sahası kontrolörleri ses çıkartmıyor. 
     
     Rumlar da aynı yöntemi kullanıyor 
     Gazete havada kod değiştirerek doğrudan uçuşu Rum uçaklarının da Larnaka Havaalanı'ndan Türkiye seferlerinde gerçekleştirdiğini savundu . 
     Gazete, Güney Kıbrıs'taki bir seyahat bürosunun, Yunanistan'ın 'Air Miles' havayolları ile charter seferler gerçekleştirdiğini, bu şirkete ait uçakların Larnaka Havaalanı'ndan kalkarak Yunanistan'ın Rodos Havaalanı'na indiğini ve 10 dakika gibi kısa bir süre bekleyerek ve uçuş kodunu değiştirerek İstanbul'a uçtuğunu yazdı. 
     Dönüş yolunda ise uçakların Rodos'a hiç inmeden havada uçuş kodunu değiştirerek Larnaka Havaalanı'na geldiği öne sürüldü. 
     
</TEXT>
</DOC>
