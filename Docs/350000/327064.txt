<DOC>
<DOCNO> 327064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy19.html </URL>
<DATE> 2005/03/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan AB'den mektubu bekliyoruz 
</HEADLINE>
<TEXT>

     Ekonomik ve Sosyal Konsey ESK , Avrupa Birliği'ne uyum gündemiyle olarak toplandı. Başbakan Recep Tayyip Erdoğan, Türkiye'nin mektup teatisi konusunda şu anda AB'den mektubu beklediklerini açıkladı. Başbakan ESK'nin yapısına ilişkin eleştirilerin dikkate alınarak sosyal taraflarla yeni yapılanmanın görüşüleceğini açıkladı. 
     Başbakan Recep Tayyip Erdoğan, ESK'nin açılışında yaptığı konuşmada, 3 Ekim 2005 tarihinde AB ile müzakerelerin başlayacağını, tam üyelik için gerekli olan müktesabat ile ekonomik ve sosyal uyum konularının Türkiye'nin ön önemli gündem maddesini oluşturduğunu söyledi. "Türkiye mektup teatisi konusunda şu anda AB'den mektubu bekliyoruz" diyen Erdoğan, ESK'nin gündeminin de AB'ye uyum olduğunu anlattı. 
     Erdoğan, toplantının ilk gündem maddesinin ESK'nin yeniden yapılandırılması olduğunu belirtirken, "ESK'nin daha iyi çalışmasını sağlamak, Avrupa Komisyonu'nun Türkiye hakkındaki ilerleme raporlarında yer alan eleştirileri gidermek açısından yeniden yapılandırma önem arz etmektedir" dedi. Erdoğan, Avrupa Komisyonu'nun 2003 ve 2004 yılı ilerleme raporlarında, Ekonomik ve Sosyal Konsey'in sosyal taraflara ulusal düzeyde danışılması işlevini yerine getirme konusunda yetersiz kalmakla ve hükümetin ESK içinde ağırlıklı role sahip olması nedeniyle eleştirildiğini anımsattı. AB Komisyonu'nun ESK'nin yapısının tüm sosyal taraflarla bir araya gelerek gözden geçirilmesini tavsiye ettiğine dikkat çeken Erdoğan, şöyle konuştu 
     "ESK'nin yeniden yapılandırılması ve sivil toplum kesimlerinin daha ağırlıkta olduğu daha iyi işleyen bir ESK'nin oluşturulması olumlu bir adım olacaktır. Bu oluşumun tamamlanması, sadece AB süreci açısından değil, sivil toplum kesimlerinin sosyoekonomik ilerleme hedeflere ulaşmamızda doğrudan rol sahibi olmaları, dolayısıyla katılımın en üst seviyede hayata geçmesi açısından da fevkalade önemlidir. Bu konuda biz hükümet olarak üstümüze düşeni yapmaya hazırız." Başbakan Recep Tayyip Erdoğan, AB 6 Ekim 2004 İlerleme Raporu'nda sosyal politika ve istihdam başlığı altında "İş Kanunu, kadın ve erkek arasındaki muamele eşitliği, iş sağlığı ve güvenliği, sosyal diyalog, halk sağlığı, istihdam politikası, sosyal koruma ve ayrımcılıkla mücadele"nin yer aldığını anımsattı. Bu konularda sağlanacak gelişmelerin Türkiye'nin üyelikten kaynaklanan yükümlülüklerini üstlenebilme yeteneğinin göstergelerinden biri olacağını belirten Erdoğan, "Ancak daha da önemlisi çok öncelerden tamamlanmış olması gereken bir dizi reformun hayata geçirmesini sağlayacak, bu alandaki aksaklıklarımızı düzeltmemize vesile olacaktır" dedi. 
     
     ERDOĞAN'DAN KAYITDIŞI İTİRAFI 
     Erdoğan, hükümetleri döneminde bu konularda önemli ilerlemeler kaydedildiğini savunarak, şunları söyledi 
     "İş Kanunu'nun kabul edilmesini takiben gerekli uygulama mevzuatı da çıkartılmış, kadın ve erkek arasında muamele eşitliğiyle ilgili anayasa değişikliği yapılmıştır. 
     İş sağlığı ve güvenliği alanında müktesabatın öngördüğü yönetmelikler de çıkarılmıştır. Sosyal diyalogla ilgili olarak geçtiğimiz yılın nisan ayında 3'lü danışma kurulunun çalışma esas ve usullerini düzenleyen yönetmelik yürürlüğe girmiştir. Bu gelişmenin ardından işçi, işveren, kamu çalışanları sendikaları ve hükümet temsilcilerinden oluşan kurul Mayıs 2004'te ilk toplantılarını yapmıştır. Kaydedilen bu olumlu gelişmelere rağmen ilgili müktesebatın AB'yle uyumlu hale getirilmesi ve etkili bir biçimde uygulanması için daha fazla çabaya ihtiyaç bulunmaktadır. Özellikle kadınların istihdama katılımın düşük olması, yüksek düzeylerde seyreden genç işsizlik, kayıtdışı ekonominin büyüklüğü, kırsal kentsel işgücü piyasanın önemli ölçüde bölünmüşlüğü başlıca sorun alanlarıdır. Bu sorunların çözümü için gerekli tüm reformları uygulamaya koymakta kararlıdır." 
     
</TEXT>
</DOC>
