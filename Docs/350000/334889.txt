<DOC>
<DOCNO> 334889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo47.html </URL>
<DATE> 2005/04/19/ </DATE>
<TIME> 23.01 </TIME>
<AUTHOR>  </AUTHOR>
<HEADLINE>
Sedat Artuç ''İnandık, çalıştık, başaradık'' 
</HEADLINE>
<TEXT>

     84. Avrupa Erkekler Halter Şampiyonası'nda 3 altın madalya kazanan Sedat Artuç, ''İnandık, çalıştık, başardık'' dedi. 
     Bulgaristan'ın başkenti Sofya'da bugün başlayan şampiyonanın ilk gününde podyuma çıkarak 56 kiloda 3 altın madalya alarak Avrupa şampiyonu olan Sedat Artuç, A.A muhabirine yaptığı açıklamada şampiyonaya titiz bir şekilde çalıştıklarını söyledi. Artuç, ''Bu başarıyı elde edeceğimize inanıyorduk. Ama inanmak yetmiyordu. Çalışmamız gerekirdi. Biz de en iyi şekilde çalışarak bu mutlu sona ulaştık'' diye konuştu. 
     Altın madalyalarını Türk milletine hediye ettiğini söyleyen Artuç, Bulgaristan'da şampiyonanın yapıldığı salona gelen Türk seyircilerin, kendilerini motive ettiğini söyledi. Koparmada üçüncü hakkını, şampiyonluğu garantilediği için kullanmadığını ifade eden Artuç, en büyük mutluluğun da, genç takım arkadaşı Erol Bilgin'in ikinci olarak gümüş madalya alması olduğunu kaydetti. 
     
     EROL BİLGİN ''18 YAŞINDAYIM, BU BENİM İÇİN BÜYÜK BAŞARI'' 

     56 kiloda Sedat Artuç'un arkasından silkme, koparma ve toplamda ikinci olarak 3 gümüş madalya kazanan Erol Bilgin de, büyükler kategorisinde ilk kez şampiyonaya katıldığını hatırlatarak, ''Bu sonuç, benim için büyük başarı. Ben henüz 18 yaşındayım. Sedat ağabeyin de bana verdiği destekle bu madalyaları kazandım. Gerçekten çok mutluyum'' dedi. 
     Artuç ve Bilgin'in, 56 kiloda ilk iki sırayı paylaşmaları, Türk Milli Takım kafilesinde de büyük sevinç yarattı. Milli halterciler, alınan altın ve gümüş madalyaların kendilerini teşvik edeceğini söylediler. 
     
</TEXT>
</DOC>
