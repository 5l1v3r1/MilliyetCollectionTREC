<DOC>
<DOCNO> 342235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy22.html </URL>
<DATE> 2005/05/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Onur Air'e yasak... Ulaştırma Bakanlığı Teknik bir eksiklik yok 
</HEADLINE>
<TEXT>

     Ulaştırma Bakanlığı, Hollanda’ya iniş kalkışları dün iptal edilen Onur Havayolları’nın uçaklarında teknik bir eksikliğin bulunmadığını, Dışişleri Bakanlığı nezdinde diplomatik girişimlerde bulunularak sorunun çözümüne ilişkin çalışmaların sürdürüldüğünü bildirdi. 
     Ulaştırma Bakanlığı’ndan yapılan yazılı açıklamada, Hollanda Sivil Havacılık Teşkilatı tarafından başta Onur Havayolları filosunda bulunan uçaklar olmak üzere Türkiye’nin tescilindeki uçaklara yapılan denetimlerde artış gözlendiği ifade edildi. 
     Hollanda Sivil Havacılık Teşkilatı tarafından özellikle Onur Havayolları’na ait uçaklara yapılan denetimlerde çeşitli eksikliklerin tespit edildiğine işaret edilerek dün Hollanda saati ile 12.00’de işletmenin bu ülkeye yaptığı uçuşların durdurulduğu yönündeki kararın Bakanlığa bildirildiği kaydedildi. 
     Hollanda Sivil Havacılık Teşkilatı tarafından alınan ve Bakanlığa bildirilen kararın hangi gerekçelere dayandırıldığının net bir şekilde anlaşılamadığına işaret edilen açıklamada, teşkilat yetkilileriyle hemen temasa geçilerek kararın alınmasına esas teşkil eden gerekçeler hakkında bilgi talep edildiği, ancak tatmin edici bir yanıt alınamadığı belirtildi. 
     Bu tür durumlarda işleticinin eksiklikleriyle ilgili tescil ülkesinin sivil havacılık teşkilatı ile temasa geçilerek soruna çözüm aranmasının uluslararası teamüller açısından en uygun hareket tarzı olduğuna işaret açıklamada, ancak burada durumun böyle olmadığını ve iki sivil havacılık teşkilatı arasında toplantı yapılması kararı alınmış olmasına rağmen toplantı beklenmeden tek taraflı bir kararın alınarak uygulamaya sokulduğu ifade edildi. 
     Bakanlık tarafından yetkilendirilmiş olan yerli hava yollarının hava aracı, personel ve işletme konularındaki denetimlerinin ulusal ve uluslararası mevzuatlara uygun olarak yapıldığının belirtildiği açıklamada, "Denetlemeler neticesinde Onur Havayolları da dahil olmak üzere hiçbir yerli hava taşıyıcısının uçmasını engelleyecek teknik bir eksiklik bulunmamaktadır. Zaten böyle bir eksikliğin tespit edilmesi halinde uçuşlara Bakanlığımızca izin verilmesi söz konusu olamaz" denildi. 
     Türk tescilli hava taşıyıcıları uzun yıllardır Avrupa’nın çeşitli noktalarına emniyetli uçuşlar gerçekleştirdiklerine değinilen açıklamada, Dışişleri Bakanlığı nezdinde diplomatik girişimde bulunularak sorunun çözümüne yönelik çalışmaların sürdürüldüğü, en kısa sürede sonuç alınmasının beklendiği kaydedildi. 
     
</TEXT>
</DOC>
