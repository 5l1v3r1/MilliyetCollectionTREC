<DOC>
<DOCNO> 341995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur35.html </URL>
<DATE> 2005/05/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bataklık bulanan kişinin sağlık durumu iyiye gidiyor... 
</HEADLINE>
<TEXT>

     İzmir Şaraphane mevkiindeki bataklık alanda, önceki gün çıplak halde bulunan ve kurtarıldıktan sonra tedavi altına alınan emekli işçi Hasan Gürlek’in 58 sağlık durumunun iyi olduğu bildirildi. 
     Tepecik Eğitim ve Araştırma Hastanesi yetkilileri, AA muhabirine yaptıkları açıklamada, Göğüs Hastalıkları Servisi’nde tedavisi süren Hasan Gürlek’in bilincinin açıldığını, sağlık durumunu iyiye gittiğini bildirdi. 
     Hasan Gürlek de açıklamasında, gezmek için gittiği Kültürpark’ta yanına gelen genç kişinin ikram ettiği bisküvileri yedikten sonra bilincini yitirdiğini daha sonra olanları hatırlamadığını söyledi. 
     Kendine geldiğinde içinde 25 YTL ve kimliklerinin bulunduğu cüzdanı ile eşyalarının çalındığını fark ettiğini belirten Gürlek, bisküvi ikram eden genci fotoğraftan teşhis edebileceğini, emniyet yetkililerinden zanlıyı kısa sürede yakalamasını beklediğini kaydetti. 
     Olayla ilgili soruşturmayı sürdüren Asayiş Şube Müdürlüğü Gasp Büro Amirliği ekipleri, ifadesinin alınması için Gürlek’in sağlık durumunun biraz daha düzelmesini beklediklerini bildirdi. 
     Alsancak Semti Şaraphane Kavşağı yakınlarındaki bataklık alanda önceki gün baygın halde bir kişinin bulunduğunu fark eden vatandaşlar, durumu polise bildirmişti. Olay yerine gelen itfaiye ve polis ekipleri, vücudunda darp izleri bulunan çıplak haldeki Hasan Gürlek’i bataklıktan çıkararak hastaneye kaldırmıştı. 
     
</TEXT>
</DOC>
