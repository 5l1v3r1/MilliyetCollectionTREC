<DOC>
<DOCNO> 311109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur14.html </URL>
<DATE> 2005/01/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Prof.Yılmazer Van'da bir deprem, Van Gölü'nde tsunami etkisi yaratabilir 
</HEADLINE>
<TEXT>

     Yüzüncü Yıl Üniversitesi Mühendislik ve Mimarlık Fakültesi Jeoloji Mühendisliği Bölümü Öğretim Üyesi Prof. Dr. İlyas Yılmazer, Van'da meydana gelecek olası büyük bir depremde etkin durumdaki Nemrut Dağı'ndaki 188 milyon ton tüfün dışarıya püskürmesinin Van Gölü'nde tsunami etkisi yaratabileceğini ileri sürdü. 
     Yılmazer, AA muhabirine yaptığı açıklamada, geçmiş dönemlerde ve 25 Ocak'tan itibaren Hakkari merkezli devam eden artçı depremlerin Van merkezli olası büyük bir depremin işaretçisi olabileceğini savundu. Yerküredeki tüm doğa olaylarının birbirine bağlantılı olarak yaşandığını dile getiren Yılmazer, Hakkari'deki depremlerin Güneydoğu Asya'daki depremlerle ilişkisinin bulunabileceğini kaydetti. 
     Van'daki konutların kayalık alanlar yerine zemini sağlam olmayan yerlerde yapıldığını, büyük bir depremde çok sayıda binanın hasar göreceğini dile getiren Yılmazer, binalarda meydana gelecek hasarların dışında Van'ı bekleyen büyük bir tehlikenin daha olduğunu iddia etti. 
     Bu tehlikenin Van Gölü çevresinde bulunan ve etkin durumdaki volkanik Nemrut Dağı olduğuna işaret eden Yılmazer, şunları söyledi 
     ''Van'da meydana gelecek olası büyük bir depremde etkin durumdaki Nemrut Dağı'ndaki 188 milyon ton tüfün dışarıya püskürmesinin Van Gölü'nde tsunami etkisi yaratma olasılığı fazla. Geçmiş yüzyıllarda Nemrut Dağ'ı püskürmesine karşın içinde halen tüf kütlesi bulunmaktadır. Olası bir depremin etkisiyle volkanın içindeki tüf sarsıntı nedeniyle dışarıya çıkacak ve dağ eteğinden ilerleyerek Van Gölü'ne girmesi suyu harekete geçirecek. Suyun tonlarca kütleyle harekete geçmesi gölde tsunami etkisi yaratabilir.'' Van Gölü'nün başka bir denizle bağlantısı bulunmayan bir göl olduğunu vurgulayan Yılmazer, ''Bu nedenle gölde oluşacak bir tsunami büyük zararlara neden olacaktır. Özellikle göl çevresinde bulunan ilçelerde fışkıran tüflerin sıcak olması nedeniyle büyük hasarlar oluşabilir'' diye konuştu. 
     
</TEXT>
</DOC>
