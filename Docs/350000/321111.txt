<DOC>
<DOCNO> 321111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas10.html </URL>
<DATE> 2005/03/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yahoo'dan mobil oyun teknolojisi... 
</HEADLINE>
<TEXT>

     Yahoo, popüler oyun sitesindeki oyunların ABD'de bundan böyle bilgisayarlardan mobil cihazlara aktarılmasını ve bunların oynanmasını sağlayan bir teknoloji geliştirildiğini açıkladı. 
     Yahoo şirketi, Stadeon şirketi tarafından geliştirilen bu teknolojinin, birden fazla oyuncunun çeşitli platformlarda aynı anda oynamalarına olanak sağladığını bildirdi. 
     Yeni teknoloji sayesinde, cep telefonunda domino oynayan bir oyuncu aynı anda bilgisayarda Yahoo oyunu oynayan bir arkadaşıyla oynayabilecek. Ayrıca, değişik servis sağlayıcıları kullanan iki cep telefonu kullanıcısı birbiriyle oyun oynayabilecek. 
     Yahoo Games Genel Direktörü Geoff Graber, yeni teknolojinin internetteki birinin bir cep telefonu kullanıcısıyla oynarken benzersiz bir deneyim yaşamasını sağlayacağını söyledi. 
     Mobil oyun pazarında giderek varlığını arttıran Yahoo'nun 2004'te ABD'deki gelirinin 204 milyon dolar civarında olduğu belirtiliyor. 
     
</TEXT>
</DOC>
