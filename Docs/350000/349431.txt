<DOC>
<DOCNO> 349431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo43.html </URL>
<DATE> 2005/06/06/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Vestel Manisaspor Kulüp Başkanlığına, Haluk Çubukçu getirildi... 
</HEADLINE>
<TEXT>

     Süper Lig’e yükselen Vestel Manisaspor’un Olağan Genel Kurulu’nda Kulüp Başkanlığına, Haluk Çubukçu getirildi. 
     Siyah-beyazlı ekibin Genel Kurul Toplantısı, Tarık Almış Tesisleri’nde, 147 üyenin katılımıyla yapıldı. 
     Toplantıda, Kulüp Tüzüğü’ne şirketleşmenin önünü açacak maddenin eklenmesi oy çokluğuyla kabul edildi. 
     Gelecek yıla ilişkin tahmini bütçe, 17 trilyon 970 milyar lira olarak belirlenerek onaylandı. 
     Genel Kurul toplantısında söz alan Manisa Valisi Orhan Işın, stat konusunun bir an önce çözülmesi gerektiğini belirterek, "Yeni stat yapımı çok pahalıya mal olacak ve yeni sezona yetişmeyecek" dedi. 
     Işın, mevcut stadın kapasitesinin artırılmasını önerdi. 
     Kulübe tesisler kazandıran, hayırsever işadamı Tarık Almış, stat için herkesin elini cebine atması gerektiğini, bu konuda yöneticilerin öncü olması gerektiğini belirterek, "Bedava yöneticilik yapmak yok" dedi. 
     Kulübün ana sponsoru Vestel’in İcra Kurulu Başkanı Ömer Yüngül de mevcut stadın kapasitesinin artırılmasından yana olduğunu dile getirdi. Yüngül, "Hiçbir maçta 6 bin seyirciyi geçememişiz. 
     Manisalılardan da takımlarına sahip çıkmalarını ve stadı doldurmalarını bekliyoruz" dedi. 
     Şirketleşmenin iyi örnekleri de bulunduğunu kaydeden Yüngül, "Mevcut dernekler yasasına göre bir forma dahi satamıyoruz. Bir an önce şirketleşip kulübü kendi kaynakları ile döner hale getirmeliyiz" diye konuştu. 
     Konuşmaların ardından tek liste gidilen seçimde, Zor Pet Genel Müdürü de olan Haluk Çubukçu başkanlığındaki liste yönetime geldi. 
     Yönetim Kurulu, Ömer Yüngül, Sertaç Beller, Şükrü Buğa, İhsaner Alkım, Semih Vardarer, Kenan Yaralı, Mustafa Melih Gürcan, Gürhan Onat, Levent Közer, Erdal Türek, Fikret Taşçı, İbrahim Akbalık, Nizamettin Etyemez, Abdullah Mergen’den oluştu. 
     
     ENGİZ ERGÜN KATILMADI 
     Genel Kurul’a siyah-beyazlı ekibin 1999 yılından bu yana kulüp başkanlığını yapan Cengiz Ergün, katılmadı. 
     Haluk Çubukçu, Cengiz Ergün’ün çok başarılı çalışmalara imza attığını, kulübü adım adım Süper Lig’e taşıdığını söyledi. Çubukçu, "Bu bir bayrak yarışıdır. Üzerimize düşen görevi Manisa camiasıyla bütünleşerek daha üst seviyelere taşıyacağız" dedi. 
     
</TEXT>
</DOC>
