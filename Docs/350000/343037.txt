<DOC>
<DOCNO> 343037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo36.html </URL>
<DATE> 2005/05/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Aziz Yıldırım'dan maç sonrası Daum'a saldıran kişilere tepki... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Ankaragücü yenilgisinin ardından teknik direktör Christoph Daum’a tepki gösteren bazı taraftarların davranış biçiminin kabul edilir olmadığını kaydetti. 
     Kulübün resmi internet sitesinde açıklama yapan Yıldırım, Ankara dönüşünde Sabiha Gökçen Havalimanı’nda takımlarını karşılayan taraftarlara teşekkür ederek, "Ancak aralarında alkol aldığını düşündüğüm bir veya birkaç kişinin tam çıkış yaptığı esnada Daum’un yanına gelerek Alman teknik adama tepki göstermesi hiç bir zaman kabul edilir bir davranış biçimi değildir" dedi. 
     Aziz Yıldırım, açıklamasında şu görüşlere yer verdi 
     "Fenerbahçe’nin galibiyet ve yenilgilerindeki eleştiri ve sevgi sınırlarına taraftarlarımızın gösterdiği ölçü bugüne kadar diğer rakiplerimiz tarafından övgü ile kabul edilirken, kendini bilmez birkaç kişinin Ankaragücü mağlubiyeti yüzünden teknik direktörümüzün yanına kadar gelerek tepki gösterme hakkı, hiç kimseye ait değildir. 
     Unutmayın, bugün Fenerbahçe’nin başında bulunan kişi geçtiğimiz yıl takımımızı şampiyonluğa taşımış kişiyle, aynı kişidir. Bu renklere gönül veren taraftarlarımızın yapması gereken tek şey, hafta sonu Fenerbahçe Şükrü Saracoğlu Stadı’nda Galatasaray ile yapacağımız lig maçında Daum ve teknik ekibinin yanında olup, onlara moral ve destek vermek olacaktır." 

     
</TEXT>
</DOC>
