<DOC>
<DOCNO> 333076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur34.html </URL>
<DATE> 2005/04/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çakıcı sağlık kontrolünden geçirildi 
</HEADLINE>
<TEXT>

     Tekirdağ F Tipi Cezaevi'nde tutuklu bulunan Alaattin Çakıcı, sağlık kontrolünden geçirilmek üzere Edirne'deki Trakya Üniversitesi TÜ Tıp Fakültesi Hastanesi'ne getirildi. 
     Çakıcı, zırhlı bir araçla getirildiği TÜ Tıp Fakültesi Hastanesi'nde önce tutuklu ve hükümlüler bölümüne alındı. Daha sonra polis ve jandarma tarafından alınan güvenlik önlemi altında, hastanenin Nükleer Tıp Bölümü'ne götürülen Çakıcı'nın burada sağlık kontrolünden geçirileceği öğrenildi. 
     Çakıcı'nın bel ağrısı şikayetiyle 21 Mart'ta Nükleer Tıp Bölümü'nde bazı tetkikler yaptırdığını belirten hastane yetkilileri, bu tetkiklerin inceleneceğini ve Çakıcı'nın kalp sintigrafisinin çekileceğini kaydettiler. 
     Avusturya'da 14 Temmuz 2004'te yakalandıktan sonra hakkında iade kararı verilen Çakıcı, uçakla Türkiye'ye getirilmişti. İstanbul'da adliyeye götürülen Çakıcı, hakkındaki tutuklama kararları vicahiye çevrilerek önce Bayrampaşa Cezaevi'ne, daha sonra da Tekirdağ F Tipi Cezaevi'ne nakledilmişti. 
     
</TEXT>
</DOC>
