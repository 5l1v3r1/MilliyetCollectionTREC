<DOC>
<DOCNO> 315415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko38.html </URL>
<DATE> 2005/02/15/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
IMF, AB'yi uyardı Bütçe kurallarını sulandırmayın 
</HEADLINE>
<TEXT>

     Avrupa Birliği, Fransa ve Almanya gibi en önemli üyeleri tarafından ihlal edilen bütçe disiplin kurallarını yenilemek için iç görüşmelerini sürdürürken, Uluslararası Para Fonu'ndan gelen eleştiri ve uyarıya maruz kaldı. 
     IMF Avrupa Bölüm Başkanı Michael Deppler, AB için benimsenmiş bütçe disiplin kurallarının yumuşatılması için bazı siyasetçilerden gelen taleplere itibar edilmemesini isteyerek, bu konuda verilecek tavizin, Avrupa ortak parası avro'nun güvenilirliğini zedeleyeceğini ve önemli mali sorunlara yol açacağını savundu. 
     AB üyelerinin uyması gereken maliye ve bütçe ilkelerini belirleyen ve Almanya ve Fransa gibi üyelerin ihlalleri yüzünden kadük kaldığı için yeniden tartışmaya açılan ''İstikrar ve Büyüme Sözleşmesi''nin güçlü maliye politikalarını içermesini isteyen IMF, bu konuda verilmeyecek tavizlerin ''istikrarlı maliye politikalarını seçim kaygılarına kurban edeceği'' uyarısında bulundu. 
     AB maliye bakanlarının bugün ve yarınki toplantılarında, Fransa ve Almanya'nın izin verilenin üzerinde bütçe açığı vermeleriyle geçersiz kalan İstikrar ve Büyüme Sözleşmesi'nde yapılacak değişiklikler için görüş birliğine varılmaya çalışılacak. 
     Maliye bakanlarının üzerinde anlaştıkları taslak, Mart ayında AB üyesi ülkelerin devlet ve hükümet başkanlarının onayına sunulacak. 
     
</TEXT>
</DOC>
