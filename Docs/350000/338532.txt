<DOC>
<DOCNO> 338532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/dunya/dun01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore nükleer deneme yapmaya hazır 
</HEADLINE>
<TEXT>


DIŞ HABERLER SERVİSİ 


Kuzey Kore'nin haziran ayına kadar yeraltında nükleer deneme yapabilecek seviyeye gelebileceği bildirildi. 
Avusturya'nın başkenti Viyana'daki Uluslararası Atom Enerjisi Ajansı'ndan UAEA diplomatik kaynaklar, ABD'nin, müttefiklerini, Kuzey Kore'nin hazirana kadar yeraltı nükleer denemesi yapmaya hazır olabileceği yolunda uyardığını söyledi. Adının açıklanmasını istemeyen diplomatlar, bu bilginin bir bölümünün uydu görüntülerine dayandığını belirtti. 
Kuzey Kore'nin resmi ajansı KCNA da, ABD'yi, bu ay hava sahasında 170 casusluk uçuşu yapmakla suçlayarak, bunun Washington yönetiminin kendilerine karşı saldırı hazırlığında olduğunu gösterdiğini iddia etti. ABD'nin müttefiklerine ilettiği bilginin bu uçuşlar yoluyla elde edilip edilmediği konusunda bir açıklama yapılmadı. 
Kuzey Kore Dışişleri Bakanlığı Sözcüsü, ABD Başkanı George W. Bush'un başkanlığı döneminde nükleer meselede çözüm beklemediklerini belirterek, "Bush, insani özelliklerden yoksun bir kabadayıdır" ifadesini kullandı. Bush, geçen perşembe, Kuzey Kore lideri Kim Jong Il'i "tiran ve tehlikeli bir kişi" olarak nitelendirmişti. 


</TEXT>
</DOC>
