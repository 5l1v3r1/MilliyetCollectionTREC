<DOC>
<DOCNO> 334357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/yasam/yas01.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski başkan ölüm saçtı 
</HEADLINE>
<TEXT>


Ekşioğlu Şafakkent Yapı Kooperatifi kongresinde seçimi kaybeden eski başkan, yeni başkan ve 2 yöneticiyi öldürdü 1 kişiyi de yaraladı 

MESUT IŞIK Kocaeli DHA 

Kocaeli'nde, önceki gün yapılan Ekşioğlu Şafakkent Yapı Kooperatifi kongresinde seçimi kaybeden eski başkan Davut Ekşioğlu, devir teslim törenini kana buladı. İddiaya göre, Ekşioğlu yanında eski yöneticilerden İsmet Tandur ve henüz kimliği belirlenemeyen bir kadınla beraber yeni yönetime devir - teslim yapmak üzere dün 11.30 sıralarında Bayramoğlu'ndaki kooperatif binası önüne geldi. Kadın otomobilde beklerken, araçtan inen Ekşioğlu ve Tandur site girişinde, yeni kooperatif başkanı Öznur Sabancı, yönetim kurulu üyeleri İsmail Nazım Çakmak, Önder Kara ve yönetim kurulu üyesi olan arsa sahibi Makbut Duru'yla karşılaştı. Bir anda taraflar arasında kavga çıktı. Tabancasını çıkarıp ateş etmeye başlayan Ekşioğlu, kurşunlar bitince şarjör değiştirip ateş etmeyi sürdürdü. 

Kayıplara karıştı 
Ağır yaralanan Sabancı, Duru, Çakmak ve Kara kanlar içinde yere yığılırken, Ekşioğlu'yla Tandur otomobile binerek kaçtı. Olayın meydana geldiği sitenin bitişiğindeki özel hastaneye kaldırılan Sabancı, Çakmak ve Duru yaşamını yitirdi. 





</TEXT>
</DOC>
