<DOC>
<DOCNO> 315173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur09.html </URL>
<DATE> 2005/02/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yanlış iğneden ölüm iddiası .. 
</HEADLINE>
<TEXT>

     Esenyurt'taki özel bir hastanede ''yanlış iğne yapılarak öldüğü'' iddia edilen hastanın yakınları, olay çıkarttı. Jandarma, hastane ve çevresinde güvenlik önlemleri aldı. 
     AA muhabirinin aldığı bilgiye göre, aşırı terleme şikayetiyle Özel Uğur Hastanesi'ne getirilen Ahmet Koca'ya 50 , şeker yükselmesi teşhisiyle iğne yapıldı. 
     Burada müşahede altına alınan Koca, yaklaşık 1 saat sonra kalp krizi belirtileri gösterdi. Başka bir hastaneye sevk edilmek istenen Koca'nın yakınları, hastanede ambulans bulunmaması üzerine aracından faydalanmak üzere Esenyurt Belediyesi'ne başvurdu. 
     Koca, işlemler sürerken vefat etti. Bunun üzerine yakınları, hastane personeline saldırdı. 
     Olay yerine gelen jandarma, saldırıların büyümemesi için hastane içi ve çevresinde güvenlik önlemleri aldı. 
     Koca'nın kesin ölüm nedeni, Adli Tıp Kurumu'nda yapılacak otopsinin ardından belirlenecek. 
     Koca'nın, İstanbul Kültür ve Turizm Müdürlüğü'nde şube müdürü olan kardeşi Cahit Koca, kalp krizi geçiren ağabeyine şeker düşürücü iğne yapılarak ölümüne neden olunduğunu iddia etti. 
     
     "HASTANENİN SAVUNMASI" 

     Özel Uğur Hastanesi'nin dahiliye sorumlusu Dr. Tuncay Beyhan, ''yanlış iğne yapılarak öldüğü'' iddia edilen Ahmet Koca'nın kendilerine ulaştırıldığında ''şok tablosu'' altında olduğunu belirterek, böyle bir durumda hastanın kaybedilebileceğini söyledi. 
     Dr. Beyhan, AA muhabirine yaptığı açıklamada, evinde rahatsızlanan 67 yaşında şeker hastası Ahmet Koca'nın hastanelerine getirildiğini belirterek, şöyle konuştu 
     ''Hasta bize geldiğinde şok tablosundaydı. Bu, sebebi ne olursa olsun ciddi bir durumdu. Böyle bir durumda hasta kaybedilebilir. Şekeri 464'e yükselmişti. Tansiyonu kötüydü. Tansiyonu, kan dolaşımı düzelsin diye serum taktık. Şekeri düşürmek için de ensülin yaptık. Durumunda hafif bir düzelme oldu. Ancak, 10 dakika sonra hastayı kaybettik.'' Bu arada hastanın EKG'sinin de çekildiğini, ancak kalp krizi geçirdiğine dair herhangi bir bulguya rastlanmadığını ifade eden Dr. Beyhan, ''Şok tablosunda ölen bir hastanın kesin ölüm nedeni otopside belli olur. Savcılık olaya el koydu. Kesin ölüm nedeni, Adli Tıp Kurumu'nda yapılacak otopsiyle belirlenecek'' dedi. 
     Hastanelerinde ambulans bulunduğunu, ancak hastanın başka bir hastaneye nakledilebilecek durumu olmadığını söyleyen Dr. Beyhan, ''Öncelikle nakil edilebilecek hale gelmesi gerekiyordu. Bu durumda götürülürse yolda ölebileceğini yakınlarına bildirdik. Ancak, ölüm olayından sonra hasta yakınlarının taşkınlığına maruz kaldık'' diye konuştu. 
     
</TEXT>
</DOC>
