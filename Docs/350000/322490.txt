<DOC>
<DOCNO> 322490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun60.html </URL>
<DATE> 2005/03/10/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
AB, Hırvatistan'a baskıyı artırdı 
</HEADLINE>
<TEXT>

     AB Komisyonu ve Dönem Başkanlığı, eski Yugoslavya için kurulan BM savaş suçları mahkemesi ile ''tam işbirliği'' yapmayan Hırvatistan'ın AB'ye katılım müzakerelerinin gelecek hafta başlamayabileceği mesajları veriyor. 
     AB Komisyonu Sözcüsü Françoise Le Bail, konuya ilişkin açıklamasında, Lahey'deki mahkemenin başsavcısı Carla del Ponte'nin geçen hafta verdiği olumsuz raporu değiştirmediğini, bu değişikliği gerektirecek bir gelişme olmadığını bildirdiğini duyurdu. 
     Başsavcı Del Ponte, Hırvatistan'ı, savaş suçu zanlısı general Ante Gotovina'nın yakalanması konusunda yeteri kadar çaba göstermemekle suçluyor. 
     Hırvatistan hükümetinin, AB'ye bir mektup yazarak, bu konuda elinden geleni yaptığını bildirdiği ve müzakerelerin, öngörüldüğü gibi, 17 Mart'ta başlamasını istediği belirtiliyor. 
     Sözcü Le Bail, söz konusu mektubun henüz Brüksel'e ulaşmadığını, Lahey'in, Brüksel'e, ''Hırvatistan mahkeme ile yüzde 100 işbirliği yapıyor'' mesajı iletmediğini, bu durumda ''müzakerelerin başlamasının çok zor olacağını'' ifade etti. 
     ''Hırvatistan yükümlülüklerini yerine getirmelidir'' diyen Le Bail, AB'ye üye olmak isteyen bu ülke için çok hassas günler yaşandığını söyledi. 
     AB Dönem Başkanlığı da çeşitli açıklamalarla Hırvatistan'a baskıyı artırıyor. Başkanlık, Hırvatistan'ın Lahey ile işbirliği konusunda gerekli çabayı göstermediğini belirterek, üye ülkelerin çoğunluğunun, tam üyelik müzakerelerinin gelecek hafta başlamasına karşı çıktıklarını, bu müzakerelerin başlaması için öngörülen koşulların yerine gelmediğini duyuruyor. 
     Bugün yapılan AB Daimi Temsilciler Konseyi toplantısında, Belçika, Fransa, Almanya, İngiltere ve Kuzey ülkelerinin Hırvatistan ile tam üyelik müzakerelerinin gelecek hafta başlatılmasına karşı olduklarını bildirdikleri duyuruldu. 
     
</TEXT>
</DOC>
