<DOC>
<DOCNO> 310450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/ykocaomer.html </URL>
<DATE> 2005/01/29/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Dostumuzun zor günleri 
</HEADLINE>
<TEXT>



Ulf Mehrens, Almanya Tekerlekli Sandalye Sporları Federasyon Başkanı. Ülkemizde tekerlekli sandalye sporları konusunda yapılan her türlü çalışmada en büyük desteği gördüğümüz dostumuz. Sakarya depreminde kaybettiğimiz Dr.Trawinsski'nin de yakın arkadaşı. Her ihtiyacımız olduğunda federasyonunun hocalarını, sporcu ve antrenörlerimizin eğitimi için derhal ülkemize gönderen arkadaşımız. 
Ülkemizde yapılan tekerlekli sandalye basketbol hakem, antrenör ve sınıflandırma seminerlerinden tutun da, 3 yıl önce Almanya'da federasyon olarak açtığı, "2. Tekerlekli Sandalyeni Türkiye'ye ver" kampanyasıyla bizlere destek olan bir spor adamı. 2.05 metre boyunda eski bir basketbolcu Ulf Mehrens. Alman Tekerlekli Sandalye Sporları'nın lokomotifi, kalbi. İnsan sevgisi ile dolu bir spor adamı. 
24 Aralık 2004 günü cep telefonuma bir mesaj gönderdi. "İyi Noeller." Cevap yazdım. "Ne o başkan Eskiden internet üzerinden çok güzel kartlar gönderirdin. Şimdi artık cep telefonu ile bizi idare ediyorsun " Cevap geldi. "Yavuz dokunma bana. Şu anda Tayland'da eşim ve oğlumla denizdeyim. Sevgiler." 
Bir gün sonra büyük Tsunami felaketi oldu. 5 gün boyunca kendisine ulaşmaya çalıştım. Alman Dışişleri Bakanlığı aracılığıyla kurulan Tsunami haberleşme merkezleri vasıtası ile bilgi almaya çalıştım. Ve sonra Almanya'dan beni aradı. O dev gibi adamın her zaman neşeli sesi neredeyse çıkmıyordu. "Kaburgalarım kırıldı, birkaç ufak tefek yarayla atlattım. Ama eşim ve oğlumu dalgalar aldı götürdü" sözlerini duyduğumda sanki dünya başıma yıkıldı. "Hep iyileri mi bulacaktı böyle felaketler" diye bir an düşündüm. Ulf şimdi hala eşi ve çocuğunu arıyor. Son konuştuğumuzda ümidini hala kaybetmemiş idi. 
Önümüzdeki haftalarda İstanbul'a gelip bizimle birlikte olacak. Son telefon konuşmamızda, "Sen de bir deprem yaşadın, halimi en iyi sen anlarsın" dedi. 
Böyle felaketler karşısında tanrıya sığınmaktan ve sabretmekten başka maalesef elimizden başka bir şey gelmiyor. 



</TEXT>
</DOC>
