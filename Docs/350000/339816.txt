<DOC>
<DOCNO> 339816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun24.html </URL>
<DATE> 2005/05/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Gül Kırgızistan'da Türkiye'nin yardımları sürecek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, iki günlük resmi ziyaret için Kırgızistan’ın başkenti Bişkek’e geldi. 
     Gül ve beraberindeki heyeti taşıyan özel uçak, yerel saatle 17.00’da TSİ 14.00 Uluslararası Bişkek Manas Havaalanı’na indi. 
     Gül’ü havaalanında Başbakan Yardımcısı İşengül Bolcurova, Sağlık Bakanı Mitalip Mamıtov ve Türkiye’nin Bişkek Büyükelçisi Serpil Alpman karşıladı. 
     Bakan Gül, karşılamadan sonra, Kırgızistan’ın isteği üzerine hazırlanan sağlık yardımının ilk partisinin teslimatını da yaptı. Gül, bu yardımın, Türkiye’nin kardeş Kırgızistan’a yardımlarının bir parçası olduğunu belirterek, "Türkiye’nin yardımlarının devamı gelecektir" dedi. 
     Türkiye’nin dost ve kardeş Kırgızistan’ın her zaman yanında olduğunu belirten Gül, bunun geçmişte olduğu gibi gelecekte de süreceğini kaydetti. 
     Kırgızistan Başbakan Yardımcısı Bolcurova da Türkiye’nin, kendilerinin sıkıntılı her anında yanlarında olduğunu daima gösterdiğini hatırlatarak, şu andaki geçiş döneminde de Dışişleri Bakanı Gül’ün ziyaretinin, desteğin aynı şekilde sürdüğünün bir işareti olduğunu söyledi. 
     Bolcurova, bu desteğinden dolayı Türkiye’ye teşekkür etti. 
     Bakan Gül, havaalanından kalacağı otele hareket etti. Gül, bugün Kırgızistan-Türkiye Uluslararası Manas Üniversitesi’ni ziyaret edecek, daha sonra Büyükelçi Alpman’ın onuruna vereceği yemeğe katılacak. 
     
</TEXT>
</DOC>
