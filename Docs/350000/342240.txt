<DOC>
<DOCNO> 342240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy27.html </URL>
<DATE> 2005/05/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rektör Akbıyık Başbakanla karşı tutumunun yok, kimse kriz yaratmasın 
</HEADLINE>
<TEXT>

     Abant İzzet Baysal Üniversitesi AİBÜ 
     Rektörü Prof. Dr. Yaşar Akbıyık, kendilerinin Başbakan Recep Tayyip Erdoğan’a karşı özel bir tutumları olmadığını belirterek, "Kimse kriz yaratmaya çalışmasın, kriz bu ülkeye ve üniversitemize fayda sağlamaz" dedi. 
     Akbıyık, düzenlediği basın toplantısında, AİBÜ Senatosu’nun Başbakan Recep Tayyip Erdoğan’ın ve Milli Eğitim Bakanı Hüseyin Çelik’in Bolu’yu ziyareti sonrasında gelişen olayları değerlendirdiğini belirtti. AİBÜ’nün kurulduğu günden bugüne 13 yıl boyunca devletin kurum, kuruluş, kişileri ve Bolu kamuoyu ile barışık olduğunu ifade ederek, şunları kaydetti 
     "Bundan sonra da ilkemiz bu olacaktır. Türkiye’de birliğin, beraberliğin bozulmasına neden olacak tartışmalara girmek istemiyoruz. 
     Sadece ve sadece hedefimiz, üniversitemizi daha iyi bir noktaya taşımak. Bizim sayın Başbakana karşı özel bir tutumumuz yok. Basında geçen bazı kavramları ve protesto sözcüğünü kabul etmiyoruz. Bizim çeşitli uyarı ve önerilerimize ve üniversiteye rağmen yapılan davetin ortaya çıkardığı rahatsızlığı belirtmek istedik. Üniversitemize ilkelerimiz çerçevesinde siyasiler de davet edilmektedir. Biz siyasileri akademik toplantılara, açılışlara ve mezuniyet törenlerine davet ediyoruz." Akbıyık, Türkiye Cumhuriyeti’nin bilim yuvaları olan üniversitelerin kendi ilkeleri doğrultusunda hareket isteğinin anlaşılması gerektiğini ifade ederek, "Kimse kriz yaratmaya çalışmasın, kriz bu ülkeye ve üniversitemize fayda sağlamaz. İzzet Baysal’ı saygıyla anıyorum. İzzet Baysal ailesi bizim baş tacımızdır. 
     Sevgimiz artarak devam edecektir. Bizim zaman içinde daha iyi anlaşılacağımıza inanıyorum" diye konuştu. 
     AİBÜ Rektörü Prof. Dr. Yaşar Akbıyık’ın, basın mensupları tarafından yöneltilen soruları yanıtsız bırakması ve 12.30’da başlayacağı açıklanan toplantının yaklaşık 2 saat sonra başlamasına da tepki gösteren gazeteciler, toplu şekilde üniversiteden ayrıldı. 
     
     BOLU GAZETECİLER CEMİYETİ’NDEN TEPKİ... 
     Bu arada, Bolu Gazeteciler Cemiyeti, Başbakan Recep Tayyip Erdoğan’ın Bolu ziyaretindeki törene katılmayan AİBÜ Rektörü Prof. Dr. 
     Yaşar Akbıyık’ı ve üniversite yönetim kurulu üyelerini kınayan açıklama yaptı. 
     Bolu Gazeteciler Cemiyeti Başkanı Caner Güngör, düzenlediği basın toplantısında, rahmetli İzzet Baysal’ın da şu an görevde bulunan İzzet Baysal Vakfı Başkanı Ahmet Baysal ve vakfın mütevelli heyeti üyelerinin Atatürkçü düşünce doğrultusunda hareket ettiklerini söyledi. 
     Güngör, İzzet Baysal’ın yaşarken siyasi tavır, tutum ve sözlerin Abant İzzet Baysal Üniversitesi’ne yansımasına karşı çıktığını belirterek, şunları kaydetti 
     "Halen görev yapan İzzet Baysal Vakfı Mütevelli Heyeti Başkanı ve üyeleri de bu doğrultuda hareket etmektedir. İzzet Baysal Vakfı’nın bu konudaki düşünceleri kamuoyu tarafından çok net bir şekilde bilinmektedir. Bunun aksini düşünmek tamamen cehalet ve delalettir. 
     Bize göre bu tür yaklaşımlar birilerinin kendi geleceklerini kurtarmak amacıyla ortaya konulmuş yaklaşımlardır. Biz bu yaklaşımların üniversite camiasının genel görüşü olmadığına inanmak istiyoruz. 
     Bu bağlamda Bolu Gazeteciler Cemiyeti Yönetim Kurulu olarak bu talihsiz açıklamayı yapan Rektör Prof. Dr. Yaşar Akbıyık ve Yönetim Kurulu’nu kınıyoruz" 
     
</TEXT>
</DOC>
