<DOC>
<DOCNO> 334044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur08.html </URL>
<DATE> 2005/04/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kuşadası, Fransız denizaltı gemisini ağırlıyor... 
</HEADLINE>
<TEXT>

     Fransa Deniz Kuvvetlerine bağlı ''Georges Leygues'' isimli denizaltı savunma firkateyni, resmi liman ziyaretleri kapsamında Kuşadası Limanı'na demirledi. 
     Savunma firkateyninin komutanı Deniz Yarbay Pierre François Graffin, yaptığı yazılı açıklamada, ''Georges Leygues''in, 1999 yılından beri Deniz Kuvvetleri Subay Sınıf Okulu Grubu çerçevesinde geleceğin subaylarına yönelik pratik eğitim verdiğini belirtti. 
     Graffin, açıklamasında, eğitim gören subayların Deniz Harp Okulu veya Deniz Kuvvetleri Ordu Donatım Okulu ya da Silahlı Kuvvetler Sağlık Hizmetleri Okulu'nda ilk 2 yıl öğrenim gördükten sonra Deniz Kuvvetleri Subay Sınıf Okulu Grubu'na katılabildiklerini ifade etti. 
     Bu yıl Deniz Kuvvetleri Subay Sınıf Grubu'na 4 kıtadan yaklaşık 30 yabancı öğrencinin katıldığını ve gemide eğitim gördüğünü bildiren Graffin, büyük bölümü Hint Okyanusu'nda gerçekleşen sefer sırasında Georges Leygues Denizaltısı'nın aynı zamanda tsunami mağdurlarına yardım görevine de katıldığını bildirdi. 
     Graffin, ayrıca geminin, Endonezya'nın kuzey sahili açıklarında 70 ton su ve yiyecek yardımında bulunduğunu, 8 bin 600 afetzede çocuğa kızamık aşısı çalışmaları yürüttüğünü, gemideki tüm personelin Sumatra'da yeniden inşa çalışmalarına katkıda bulunarak, 5 okul ve 1 dispanserin rehabilitasyon çalışmalarına katıldığını kaydetti. 
     
</TEXT>
</DOC>
