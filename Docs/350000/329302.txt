<DOC>
<DOCNO> 329302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko34.html </URL>
<DATE> 2005/04/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İTO Perakende fiyatlar Mart ayında binde 8 arttı 
</HEADLINE>
<TEXT>

     İstanbul'da Mart ayında perakende fiyatlar binde 8, toptan fiyatlar binde 1 arttı. 
     İstanbul Ticaret Odası İTO tarafından İstanbul için hazırlanan 1995 bazlı geçinme endeksine göre, yıllık ortalama artışlar, perakende fiyatlarda yüzde 8.7, toptan fiyatlarda yüzde 9.8 olarak gerçekleşti. 
     Bir önceki yılın aynı ayı ile kıyaslandığında ise perakende fiyatlar yüzde 8, toptan fiyatlar yüzde 5.8 artış gösterdi. 
     İTO açıklamasında, toptan eşya fiyatlarındaki binde 1'lik artış oranının, son 23 yılın en düşük aylık rakamı olduğu bildirildi. 1981 Mart ayında toptan eşya fiyatları yüzde eksi 1.3 olarak gerçekleşmişti. 
     
     YILLIK ORTALAMA 

     İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre, perakende fiyatlarda Mart ayları itibariyle yıllık ortalama artış yüzde 8.7 oldu. 
     Mart ayında, bir önceki yılın aynı ayına göre 12 aylık artış yüzde 8 olarak gerçekleşti. 
     Aynı endekse göre, geçen yıl, Mart ayı artışı binde 8, bir önceki yılın Mart ayına göre 12 aylık artış yüzde 14.6, yıllık ortalama artış da yüzde 22.2 olarak kaydedilmişti. 
     Gıda harcamaları grubunda Mart ayında yüzde 4 artış görüldü. Bu grupta yer alan ekmek ve tahıl endeksinde binde 3, et, balık ve kümes hayvanları endeksinde binde 7, yağlar, süt ve süt mamülleri, çeşitli ve hazır yiyecekler ile tütün ve alkollü içkiler endekslerinde binde 8, dışarıda yenen yemek endeksinde yüzde 1.7 artış oldu. Yaş-kuru sebze ve meyve endeksinde ise binde 8 düşüş kaydedildi. 
     Konut harcamaları grubu endeksinde yüzde 1.3, giyim harcamaları grubunda yüzde 2.3, kültür, eğitim ve eğlence harcamaları grubu endeksinde yüzde 3.9 artış belirlendi. 
     Ev eşyası harcamaları ile sağlık ve kişisel bakım harcamaları gruplarında kayda değer bir fiyat hareketi izlenmedi. 
     Ulaştırma ve haberleşme harcamaları grubunda binde 6 düşüş görüldü. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre, fiyatlar Mart ayında binde 1 artış gösterdi. 
     Mart ayında, bir önceki yılın aynı ayına göre 12 aylık artış yüzde 5.8 olurken, yıllık ortalama artış oranı yüzde 9.8 olarak gerçekleşti. 
     Aynı endekse göre geçen yıl Mart ayı artışı yüzde 1.7, bir önceki yılın Mart ayına göre 12 aylık artış yüzde 13.4, yıllık ortalama artış da yüzde 20.5 olmuştu. 
     
</TEXT>
</DOC>
