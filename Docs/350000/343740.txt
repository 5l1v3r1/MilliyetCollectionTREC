<DOC>
<DOCNO> 343740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo33.html </URL>
<DATE> 2005/05/18/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Şampiyonlar Ligi için 8.000 kişilik çadır oluşturuluyor... 
</HEADLINE>
<TEXT>

     Atatürk Olimpiyat Stadı’nda 25 Mayıs Çarşamba günü İtalya’nın AC Milan ve İngiltere’nin FC Liverpool takımları arasında yapılacak Avrupa Şampiyonlar Ligi final maçına günübirlik gelecek FC Liverpool taraftarları için Sabiha Gökçen Havaalanı’nda 8 bin kişilik çadır hazırlanıyor. 
     Dış hatlar otoparkında kuruluş çalışmaları süren çadırın, 23 Mayıs Pazartesi günü hazır duruma getirilmesi planlanıyor. Yetkililer, 20 bin FC Liverpool taraftarının 12-14 bin kadarının günübirlik gelmesinin beklendiğini, bu taraftarların yeme ve içme ihtiyaçlarını bu çadırda karşılayabileceklerini, kurulacak hediyelik eşya standlarından da alışveriş yapabileceklerini bildirdiler. Ayrıca çadırın yanında 60 tuvalet ve 50 lavabo yer alacak. 
     Bu arada 24 ve 45 Mayıs tarihlerinde Sabiha Gökçen Havaalanı, yalnızca FC Liverpool taraftarlarını getiren uçaklara açık olacak. 
     Aynı günlerde havaalanında 6 ambulans ve 2 itfaiye aracı hazır bulundurulacak. Olası taşkınlıklara önlem amacıyla, havaalanında görevli 220 polis ile jandarma ekiplerine ek olarak çevik kuvvetten takviye ekiplerin Sabiha Gökçen Havaalanı’nda görev yapacağı bildirildi. 
     
     İNGİLİZ TARAFTARLARA BEATLES MÜZİĞİ 
     Sabiha Gökçen Havaalanı Genel Müdürü İbrahim Büyükyumukoğlu, alınan güvenlik önlemlerinin, gelecek FC Liverpool taraftarlarını rahatsız etmeyecek biçimde organize edileceğini söyledi. 
     Büyükyumukoğlu, havaalanının birçok yerinde FC Liverpool’a başarılar dileyen pankartlar yer alacağını, İngiliz taraftarların bulunduğu sürece alan içinde, Liverpool halkının çok sevdiği eski ünlü müzik grubu Beatles’a ait eserlerin ve Liverpool Kulübü’nün marşının çalınacağını kaydetti. 
     Büyükyumukoğlu, "Organizasyondan maddi bir kazanç beklemiyoruz. 
     Tamamıyla Türk konukseverliğini göstermek amacıyla bu organizasyonu gerçekleştiriyoruz" dedi. 
     
     HOLİGANLARA İZİN YOK 
     Bu araada gelmesi olası İngiliz holiganlar için de önlemler alınıyor. 
     Büyükyumukoğlu, yasaklı İngiliz holiganların listesinin ellerinde mevcut olduğunu, maça girmelerine izin verilmeyen bu kişilerin İstanbul’a gelmesi durumunda havaalanında tutulup ilk uçakla geri gönderileceklerini söyledi. 
     Bu arada görevlilere yardımcı olmak üzere İngiltere Konsolosluğu’ndan 2 memur ile İngiltere’den gelecek bir polis memurunun da 24-25 Mayıs tarihlerinde Sabiha Gökçen Havalimanı’nda bulunacağı bildirildi. 
     
</TEXT>
</DOC>
