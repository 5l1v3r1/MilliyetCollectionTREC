<DOC>
<DOCNO> 308575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/axspo01.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kaldığı yerden 
</HEADLINE>
<TEXT>


Teknik Direktör Vicente Del Bosque, lige verilen aranın ilk yarının son haftalarında yakaladıkları performansı etkilemediğini söyledi, "Hırsımız devam ediyor. Hatta daha çok arttı" diye konuştu 

SÜLEYMAN HATISARU 


Transfer mesajı 
BEŞİKTAŞ Teknik Direktörü Del Bosque, dün Nevzat Demir Tesisleri'nde yaptığı basın toplantısıyla Konyaspor maçını değerlendirdi. İspanyol hoca, iyi bir hazırlık dönemi geçirdiklerini belirterek, "Lige verilen ara geçen sezondan kalan hırsımızı etkilemedi. Daha çok artırdığını da söyleyebilirim. Konyaspor maçına istekli çıkacağız. Önümüzdeki hafta takıma yeni gelen veya gidecek oyuncular olabilir. Bu bizim motivasyonumuzu etkilememeli. Son hafta transferleri doğal karşılanmalı" diye konuştu. 

Tecrübe konuştu 
TECRÜBELİ çalıştırıcı Juanfran konusunda, "Çok iyi bir futbolcu. Beşiktaş'a geldiği günden bu yana inişli - çıkışlı dönemleri oldu. Onun oynadığı bölgede Dünya'da fazla oyuncu bulunmuyor. Bu unutulmamalı" dedi. Basın mensuplarının, "Büyük paralarla alınan oyuncular dengeyi bozar mı Örneğin Anelka" sorusuna, Del Bosque, "Ben daha önce kimsenin talip olamadığı oyuncuların transferinde bulundum. Denge hiç bozulmadı. Kötü olan şey büyük para verdiğiniz oyuncudan yararlanamamaktır" cevabını verdi. 

Beşiktaş'a çifte darbe 

SİYAH - Beyazlı ekibin dün yaptığı antrenmanda Tümer ve İbrahim Akın sakatlandı. Tümer'in çift kale maçta sol omuzuna darbe aldığı, kesin durumunun bugün yapılacak kontroller sonrası belli olacağı öğrenildi. Ayağından sakatlanan İbrahim Akın'ın da Konyaspor önünde forma giyemeyeceği belirtildi. 
TÜMER'İN yerine Pancu'nun şans bulması beklenirken, Teknik Direktör Del Bosque, Konyaspor karşısında kalede Cordoba'ya görev verecek. İspanyol hoca, iki hafta sahalardan uzak kalacak olan Ahmed Hassan'ın yerine de sağ kanatta Ali Güneş'i oynatacak. Forvet Carew ve Veysel ikilisinden oluşacak. 

Souleymanou kiralanacak 

YÖNETİM, denenmek üzere Türkiye'ye getirilen ancak ortaya koyduğu performansla beğeni toplayan Nijeryalı Souleymanou konusundaki tavrını netleştirdi. Yabancı oyuncu kontenjanının açılması halinde, genç futbolcu ile sözleşme yapılacağı, ardından tecrübe kazanması için bir takıma kiralık olarak gönderileceği belirtildi. Del Bosque bu oyuncuyu şimdilik düşünmediğini ifade etti. 


</TEXT>
</DOC>
