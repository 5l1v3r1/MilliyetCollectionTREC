<DOC>
<DOCNO> 346658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun13.html </URL>
<DATE> 2005/05/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Verheugen'den Merkel'e Türkiye uyarısı... 
</HEADLINE>
<TEXT>

     AB Komisyonu Başkan Yardımcısı Günther Verheugen, Alman Hıristiyan Demokrat Birlik Partisi CDU Genel Başkanı Angela Merkel’i, olası erken genel seçimlerde Türkiye’nin AB üyeliği konusunu seçim malzemesi yapmaması konusunda uyardı. 
     Verheugen, "Welt am Sonntag" gazetesine yaptığı açıklamada, Türkiye’nin AB üyeliğinin gündemde olmadığını belirterek, "Bayan Merkel’e bu konudan uzak durmasını öneririm" dedi. 
     Türkiye ile AB üyelik müzakerelerine başlanması konusunda AB Konseyi’nin oybirliğiyle karar aldığına işaret eden Verheugen, bu kararın kaldırılması için de yeniden oybirliğiyle karar alınması gerektiğini belirtti. 
     Verheugen, "Merkel’in, bu kararı kaldırabilirmiş gibi bir intiba yaratması durumunda, bunun olası erken genel seçimlerden sonra sözünde duramayacağı ilk vaadi olacağını" kaydetti. 
     Hür Demokrat Parti FDP federal meclis grubu Başkanı Wolfgang Gerhardt da "Hannoversche Allgemeine Zeitung" adlı gazeteye yaptığı açıklamada, Türkiye’nin AB üyeliğinin seçim malzemesi yapılmamasından yana olduğunu belirterek, "Ben Türkiye’nin Batı’yla yakınlaşmasından yanayım. Bu konuda da AB ile kararlaştırılan inceleme yöntemlerinin yardımcı olacağını düşünüyorum" dedi. 
     Gerhardt, Türkiye ile yapılacak AB üyelik müzakerelerinin ucunun da açık olduğunu ve müzakerelerden, "imtiyazlı ortaklık"tan tam üyeliğe kadar herhangi bir sonucun çıkabileceğini kaydetti. 
     
</TEXT>
</DOC>
