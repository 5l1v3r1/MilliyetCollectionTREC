<DOC>
<DOCNO> 316013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun06.html </URL>
<DATE> 2005/02/17/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
CIA ve FBI'dan saldırı uyarısı... 
</HEADLINE>
<TEXT>

     Amerikan Merkezi Haberalma Teşkilatı CIA ve Federal Soruşturma Bürosu FBI'ın başkanları, teröristlerin ABD'yi vurmak üzere gruplaştıklarını söylediler. 
     ABD Senatosu İstihbarat Komitesi'nde düzenlenen oturumda konuşan CIA'in yeni Başkanı Porter Goss, Irak Savaşı'nın teröristlere deneyim ve gelecek saldırılar için bağlantı imkanı sağladığını söyledi. FBI Direktörü Robert Mueller de, ABD'de uykudaki bir terör hücresinin, yıllarca saldırıda bulunmak üzere hazır bekleyebileceği endişesini dile getirdi. Mueller, ''Gördüklerimiz karşısında endişelerim devam ediyor'' dedi. 
     Goss ve Mueller, Amerikan kongresinin bu durumda yapması gereken en uygun şeyin, Başkan George W. Bush'un terörizme karşı ve askeri bütçesini biran önce onaylamak olduğunu söyledi. 
     CIA Başkanı Goss, El Kaide'nin Amerikan güvenlik tedbirlerini aşarak saldırma kararlılığını sürdürdüğünü belirterek, ''El Kaide veya başka grupların kimyasal, biyolojik, radyolojik veya nükleer silahlar kullanmaya teşebbüs etmesi sadece an meselesi olabilir'' dedi. Irak'ta devam eden çatışmaların aşırılar için bir ''dava'' haline geldiğini belirten Goss, cihad amacı taşıyanların Irak'tan daha deneyimli ayrılacaklarını ve dikkatlerini şehir terörizmine yönelteceklerini söyledi. Goss, Irak'taki çatışmalar sayesinde bu teröristlerin, uluslararası terör grupları, terör ağları ve hücreleriyle bağlantı kurduğunu kaydetti. 
     Kuzey Kore'nin kısa zaman içinde istediği zaman ABD'ye nükleer silah yollama imkanına sahip olacağına dikkati çeken Goss, İran'ın da Şahab-3 füzelerinin menzilini daha da geliştirmekte olduğunu anlattı. 
     ABD Savunma Bakanı Donald Rumsfeld de, ABD Temsilciler Meclisi'nde bütçe görüşmeleri kapsamında katıldığı oturumda, El Kaide liderliğini sıkıştırmada büyük yol aldıklarını ancak mücadelenin henüz bitmediğini söyledi. Rumsfeld, ''işimiz henüz bitmedi. Zaman alacak. Ciddi bir işin içindeyiz'' dedi. 

     
</TEXT>
</DOC>
