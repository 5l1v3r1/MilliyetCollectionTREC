<DOC>
<DOCNO> 323743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo23.html </URL>
<DATE> 2005/03/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Samsunspor İki haftadır son dakika şanssızlığı yaşıyoruz... 
</HEADLINE>
<TEXT>

     Samsunspor'un sahasında Kayserispor ile 3-3 berabere kalmasını değerlendiren Samsunspor Basın Sözcüsü Mazhar Başoğlu, iki haftadır son dakika şanssızlığı yaşadıklarını söyledi. 
     Başoğlu, AA muhabirine yaptığı açıklamada, dün oynanan karşılaşmada alınan 3-3'lik beraberliğin şanssızlık olarak değerlendirilmesi gerektiğini kaydetti. 
     Maçın genelinde Samsunspor'un üstün olduğunu, özellikle ikinci yarı baskılı bir oyun ortaya koyduklarını belirten Başoğlu, beklemedikleri bir beraberlik aldıklarını ifade etti. 
     Başoğlu, bir önceki haftaki İstanbulspor maçı ve dün oynadıkları Kayserispor maçında son dakikalarda yapılan basit defans hataları yüzünden 4 puan kaybettiklerini vurgulayarak, ''İki haftadır son dakika şansızlığı yaşıyoruz. Galip geleceğimiz maçlardan berabere ayrılıyoruz. Ama bu duruma karşı gereken önlemlerin alınacak'' diye konuştu. 
     Bu hafta oynayacakları Akçaabat Sebatspor maçına mutlak 3 puan için çıkacaklarını da belirten Başoğlu, ''Son iki haftada kaybettiğimiz puanları bu hafta oynayacağımız Akçaabat Sebatspor maçı ile telafi etmek istiyoruz'' dedi. 
     
</TEXT>
</DOC>
