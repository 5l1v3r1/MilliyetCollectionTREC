<DOC>
<DOCNO> 334856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo13.html </URL>
<DATE> 2005/04/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Ali Şen Federasyon Başkanı Bıçakçı, Ersun Yanal'ı desteklemiyor 
</HEADLINE>
<TEXT>

     Fenerbahçe Kulübü Eski Başkanı Ali Şen, Futbol Federasyonu Başkanı Levent Bıçakcı'nın A Milli Takım Teknik Direktörü Ersun Yanal'ı desteklemediğini söyledi. 
     Türk Kalp Vakfı'nın BP Petrolleri A.Ş. sponsorluğunda düzenlediği Ayın ve Yılın Futbol Hakemi Yarışması'nın Mart ayı değerlendirme toplantısına onur konukları arasında davet edilen Ali Şen, burada soruları yanıtladı. 
     A Milli Takım'ın 2006 Dünya Kupası eleme grubunda Ukrayna'ya İstanbul'da yenildiği gün finallere katılma şansını kaçırdığını düşündüğünü anlatan Şen, şunları söyledi 
     ''Levent Bıçakcı'nın Ersun Yanal'ı desteklemediğini de biliyorum. Ersun Yanal denedi ve olmadı. Kendisine, 'Çık istifa et' dedim. Ama birileri de çıkıp bu göreve talip olmalı. Başarıya talip olmalı ve ben yapabilirim demeli. Bu Fatih Terim veya Mustafa Denizli olabilir. Almanya bileti kaçtı. Ben grupta ikinci de olamayacağımızı düşünüyorum. Ersun Yanal bir yenilgi daha alırsa Levent Bıçakcı 24 saat içinde onu gönderir ve yerine Fatih Terim'i getirir.'' Türk hakemlerinin üst düzey organizasyonlarda görev alamamasında UEFA Asbaşkanı Şenes Ersik'in hatası olduğunu kaydeden Ali Şen, ''Bunları söyleyince bana kırılıyor, ama bunda Erzik'in payı vardır. Gerekli çalışmaları yapmamıştır. Bu gücü vardı. UEFA'da bu kadar üst düzeyde temsil edileceksiniz, ama hakemleriniz geri planda kalacak. 2006 Dünya Şampiyonası'nda da olamayacak'' dedi. 
     Futboldaki sorunların çözülmesinin temel yolunun ekonomik güç olduğunu da kaydeden Şen, ''Futbolun her alanında ekonomik güç çok önemlidir. Kulüpler ve futbolcuların ekonomik gücü yeterli olursa kim teşvik pirimi önerebilir. Bir hakem sadece bu işiyle ailesinin geçinimi sağlayabilirse kimsenin gözünün yaşına bakmaz. Profesyonel hakemlik çok önemli'' diye konuştu. 
     Ayrıca, 1998 yılı Şampiyon Kulüpler Kupası'nda Galatasaray'ın Neuchatel Xamax karşısındaki 3-0'lık mağlubiyetin ardından 5-0 yendiği ikinci maçta yaşanan gerginlikler nedeniyle sonucun UEFA'da mahkemelik olması konusuyla ilgili bir konuşmanın ardından, Ali Şen'in Galatasaray lehine bir karar alınmasında yaptığı etkin çalışmalara dikkat çekilirken, Şen ise açıklamasında, ''O günkü kulisleri 50 yıl da geçse anlatamam. UEFA şimdi bile Galatasaray'a en az 5 yıl ceza verebilir'' demekle yetindi. 
     
     ''ŞAMPİYON FENERBAHÇE OLUR'' 
     Ali Şen, ligin nasıl sonlanacağına dair tahmininin sorulması üzerine ise, ''Fenerbahçe'nin şampiyonluk yolu bence Türkiye Kupası'ndaki Denizlispor maçından geçiyor. Eğer Denizlispor'u eleyemezse Büyükşehir Belediyesi Ankaraspor'a da puan kaptırır. Bana göre ligi Fenerbahçe lider bitirir. Trabzonspor ikinci olur, Galatasaray ise üçüncü. Galatasaray için daha iyi şeyler söyleyebilirdim, ancak Hagi'nin kıymetini bilmiyorlar'' şeklinde konuştu. 
     
     NASIR ''BEDAVA BİLET RANT YARATTI'' 
     Toplantının bir diğer onur konuğu Beşiktaş Kulübü Divan Kurulu Başkanı Şeref Nasır ise futbol fanatiklerinin karıştığı olaylara dikkat çekerek, ''Bedava bilet bir rant yarattı ve bu insanlar artık o rantı bırakmak istemiyor. Dirayetli olmalıyız. Hapı çekip ellerinde biralarla maça geliyorlar. Ben onları Beşiktaşlı olarak görmüyorum. Madem yöneticiyiz, bunu önleyeceğiz. Yönetimle yakın görüşme içindeyiz. 2005-2006 sezonunda tertemiz Beşiktaş sözü veriyorum'' dedi. 
     
</TEXT>
</DOC>
