<DOC>
<DOCNO> 329015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo27.html </URL>
<DATE> 2005/03/31/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Beşiktaş'ta Diyarbakır maçı hazırlıkları sürüyor... 
</HEADLINE>
<TEXT>

     Beşiktaş, ligin 26. haftasında deplasmanda Diyarbakırspor ile yapacağı maçın hazırlıklarını, bugün tek antrenmanla sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri'nde gerçekleştirilen ve 1 saat 20 dakika süren antrenmanda siyah-beyazlılar, pas çalışmalarının ardından 2 gruba ayrılarak dar alanda pres ve çabukluk çalışması ve çift kale maç yaptı. 
     Antrenman, 3 grup halinde dar alanda yapılan çift kale maçla sona ererken Tayfur, Mustafa, Ali, Veysel, Ronaldo ve Sezer'den oluşan turuncu takım, turnuva biçimindeki maçı kazanan ekip oldu. 
     
     KORAY, ANKARAGÜCÜ MAÇINDA DA YOK 
     Milli takımdan sakat dönen M.Koray Avcı'nın, 2 hafta forma giyemeyeceği bildirildi. 
     Bugün MR'ı çekilen futbolcunun sağ ayak bileğinde bağ yırtığı ve yoğun ödem belirlendiği, bu haftaki Diyarbakırspor ve gelecek hafta Ankaragücü maçlarında oynayamayacağı belirtilirken, sonraki Fenerbahçe maçında forma giyip giyemeyeceğinin, tedavi sürecindeki gelişmeye bağlı olacağı ifade edildi. 
     
     BERKANT, ÇALIŞMAYI TAMAMLAYAMADI 
     Antrenmanda sağ ayağından sakatlanan Berkant, çalışmayı tamamlayamadı. 
     Dar alanda yapılan pres çalışmasında ayağına darbe alan futbolcu, saha kenarında yapılan kontrolün ardından tesislerin yolunu tuttu. 
     Siyah-beyazlıların bugünkü çalışmasına, henüz İstanbul'a dönmeyen Pancu ve sakat olan İbrahim Üzülmez katılmazken, Juanfran ve Fatih diğer sahada takımdan ayrı çalıştı. 
     Milli takımlardan dönen İbrahim Akın, İbrahim Toraman ve Carew takımdan ayrı koşu yaptı. İbrahim, koşunun ardından takıma katılırken, Carew de çalışması bittikten sonra kendi isteğiyle antrenmana dahil oldu ve bir süre takımla çalıştı. 
     Bu arada antrenmanın bir bölümünü, kulüp başkanı Yıldırım Demirören ve asbaşkan Kıvanç Oktay da izledi. 
     Siyah-beyazlılar, Diyarbakırspor maçının hazırlıklarını yarın akşam yapacakları antrenmanla sürdürecek. 
     
     OKTAY ''ARAYI İYİ DEĞERLENDİRDİK'' 
     Diyarbakırspor maçının önemli ve zor bir deplasman olduğunu belirten Kıvanç Oktay, ''İyi çalışıp, arayı iyi değerlendirdik'' dedi. 
     Antrenman sırasında basın mensuplarının maçla ilgili sorularını yanıtlayan Oktay, Diyarbakır'a 3 puan için gideceklerini belirterek, ''Bütün maçlarımızı kazanmak için sahaya çıkıyoruz. Ulaşabildiğimiz yere kadar gideceğiz'' diye konuştu. 
     
</TEXT>
</DOC>
