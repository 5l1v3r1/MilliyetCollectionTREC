<DOC>
<DOCNO> 325073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy13.html </URL>
<DATE> 2005/03/19/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Başbakan Erdoğan, Kahramanmaraş'ta... 
</HEADLINE>
<TEXT>

     Başbakan Recep Tayyip Erdoğan, AB yolunda her şeyin program çerçevesinde ve uyum içinde devam ettiğini belirterek, ''Kimse bizi provoke etmeye çalışmasın'' dedi. 
     Erdoğan, Kahramanmaraş'ta, DSİ Konferans Salonu'nda işadamları tarafından onuruna verilen yemeğe katıldı. 
     Başbakan Erdoğan, yemekte yaptığı konuşmada, hükümetin halka hizmeti amaç edindiğini ve bu yönde mücadele verdiğini söyledi. 
     Temel felsefelerinin ''insanı yücelt ki devlet yücelsin'' olduğunu ifade eden Erdoğan, insan merkezli adımları atarak yollarına devam edeceklerini kaydetti. 
     Bir ülkeyi ayakta tutan en büyük gücün vatandaşların birbirine bağlılığı ve ortak bir millet iradesi göstermesi olduğunu belirten Erdoğan, ''Bizler milletin bize gösterdiği teveccühe asla ihanet etmedik'' dedi. 
     Milletin başının bir daha eğilmeyeceğini, umut ve hayallerinin kararmayacağını ifade eden Erdoğan, şöyle devam etti 
     ''Yaşadığımız tecrübelerden millet olarak çıkardığımız ibret dersiyle Türkiye'yi daha ileriye götürecek enerjiyi ve gücü kendimizde buluyoruz. Bu potansiyel Türkiye'de var. Bu millette, bu gençlikte bu potansiyel var. Ancak birileri virüs sokuyor virüs. Gençliğimizi maalesef yanlış yönlere kanalize etmeye gayret edenler var. İşte bunun karşısında AK Parti olarak, AK Gençlik olarak, kadın kollarımızla da el ele vererek, bu yanlış gidişi durdurmakta kararlıyız. En önemli güç örgütlü halk gücüdür. Bunu başaracağız. 
     Bugün uyuşturucu müptelası bir gençlik var, tinerci, çalan, çırpan gençlik var. Bu, nereden kaynaklanıyor Değerlerinden, tarihinden, ahlak yapısından uzak olursa bu sıkıntıları yaşayacak ve topluma yaşatacaktır. 
     Son zamanlarda bir moda var. Efendim misyonerlik aldı başını gidiyor . Lütfen kendimizi aldatmayalım. Eğer misyonerliğe ilaç arıyorsanız ilaç şudur Bu millet kendi dinini en iyi şekilde biliyorsa misyonerlik avucunu yalar. Bunun ilacı budur. İyot gibi açığa çıkar, hiçbir şey yapamaz. Boşluk bırakmayacaksın. Hani şöyle derler Siyaset boşluk kabul etmez. Aynı şekilde insanın iç dünyası da boşluk kabul etmez. Dikkatli olmaya mecburuz. Biz bunun sorumluluğu içinde ülkemizde herhangi bir gerginliğe fırsat vermeden bunu başarmanın yollarını arıyoruz. Sıkıntımız var, derdimiz var, dertliyiz ama bütün bunlara rağmen, bunu aşacağız, başaracağız.'' 
     
     ''BAKAR KÖR OLMAYALIM'' 

     Adil ve kalkınmış bir Türkiye hayalinin tüm kurumlarıyla gerçekleşmesi için ekonominin çağın gereklerine göre işletilmesi gerektiğini ifade eden Erdoğan, son 2 yılda hükümetin attığı adımlarla ekonomide çok olumlu sonuçlar alındığını söyledi. 
     Ekonomideki bu olumlu gelişmeleri çekemeyenlerin bulunduğunu kaydeden Erdoğan, ''Bırakın bu işleri. Biraz samimi olun, dürüst olun. Ülke gerçeklerine gözümüzü kapatmayalım, bakar kör olmayalım'' dedi. 
     Rakamlara bakıldığında Türkiye'nin iyi durumda bulunduğunu belirten Erdoğan, OECD ülkelerinde Türkiye'nin bir numara olduğunu ifade etti. Erdoğan, ''Milletimiz ikinci dönemde de bize yürü derse kişi başı milli gelir hedefimiz 10 bin dolar'' dedi. 
     Devlet ve millet kaynaşmasıyla el ele, omuz omuza verilerek, tırnakla kazıyarak mücadele vereceklerini anlatan Erdoğan, fellik fellik dünyayı dolaştığını, iş adamlarını koluna takarak dünyada pazarlar aradığını ifade etti. Erdoğan, ''Kim ne derse desin, biz dolaşacağız, siz de dolaşacaksınız'' dedi. 
     
     ''TAMAMLANMASI GEREKENLER TAMAMLANACAK'' 

     Konuşmasında Türkiye-AB ilişkilerine de değinen Erdoğan, şunları kaydetti 
     ''Biz insanımızın refah standardını yükseltmek için çalışmaya devam edeceğiz. Kimsenin şüphesi olmasın ki Türkiye, 3 Ekim'e kadar tamamlaması gerekenleri tamamlayacaktır. AB yolunda her şey programı içinde, tam uyum içinde devam etmektedir. Kimse bizi provoke etmeye çalışmasın. Biz işimizi biliyoruz, dersimize iyi çalıştık. 17 Aralık'a nasıl geldiysek, 3 Ekim'e de nasıl gideceğimizi de iyi biliyoruz.'' Erdoğan, konuşmasında işadamlarından dar gelirlilere yardım etmelerini ve hayır işlerinde bulunmalarını da istedi 
     
</TEXT>
</DOC>
