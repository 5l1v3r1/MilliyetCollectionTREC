<DOC>
<DOCNO> 348882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun25.html </URL>
<DATE> 2005/06/04/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Duisburg ile Gaziantep kardeş şehir oldular... 
</HEADLINE>
<TEXT>

     Almanya’nın Ruhr havzasında yer alan ve Türklerin yoğun olarak yaşadığı Duisburg kenti, Gaziantep ile kardeş şehir oldu. 
     Duisburg belediye sarayında düzenlenen ve iki kentin belediye başkanlarıyla belediye meclisi üyelerinin yanı sıra çok sayıda davetlinin hazır bulunduğu bir törende, "Kardeş Şehir" resmi anlaşmaları imzalandı. 
     Resmi anlaşmalar, Gaziantep Belediye Başkanı Asım Güzelbey ve Duisburg Büyükşehir Belediye Başkanı Adolf Sauerland tarafından imzalandı. 
     İmza töreninden önce konuşan belediye başkanları, işbirliği anlaşmalarının iki ülke arasındaki dostluğun ileri seviyelere taşınmasına katkı sağlayacağını belirttiler. 
     Gaziantep Belediye Başkanı Güzelbey, Duisburg kentiyle kardeş şehir olmaktan duyduğu memnuniyeti dile getirerek, şunları kaydetti 
     "Toplumsal ilişkilerimiz güçlenecek. Bu anlaşma kültür, eğitim, okul, meslek ve spor alanlarında karşılıklı işbirliğini geliştirecek, bilimsel ve teknik işbirliğini teşvik edecek, kamu yönetimi, sağlık, turizm alanlarında bilgi ve deneyim alışverişini hayata geçirecek. 
     Daha pek çok alanda da işbirliğine kapı açacak olan anlaşma, iki toplumun kaynaşmasına da büyük katkı sağlayacak." Duisburg Belediye Başkanı Sauerland da konuşmasında, Gaziantep’i tanımaktan ve kardeş şehir olmaktan aynı şekilde memnuniyet duyduğunu ifade ederek, Gaziantep’in tarihsel ve kültürel zenginliğiyle görülmeye değer, modern bir kent olduğunu, iki tarafın da anlaşmadan faydalanacağını söyledi. 
     Güzelbey’in, halı üzerine Gaziantepli dokumacı ustalara yaptırdığı bir portreyi, Sauerland’a vermeden portredeki kişinin kim olabileceğini sorması üzerine Sauerland, "Atatürk olabilir" cevabını verdi. 
     Kendi portresini görünce şaşıran Sauerland, "Bu benim için büyük sürpriz oldu" dedi. 
     
</TEXT>
</DOC>
