<DOC>
<DOCNO> 337400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy12.html </URL>
<DATE> 2005/04/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
100 milyon liraya 1 gün hapis teklifi... 
</HEADLINE>
<TEXT>

     AK Parti Çorum Milletvekili Muzaffer Külcü ve üç arkadaşı, ağır para cezasından dönüştürülen adli para cezalarının ödenmemesi halinde 100 milyon liraya bir gün hesabıyla hapis cezasına çevrilmesi için yasa teklifi verdi. 
     Türk Ceza Kanununun Yürürlük ve Uygulama Şekli Hakkında Kanun'da değişiklik yapılmasını öngören teklife göre, ağır para cezasından dönüştürülen adli para cezasının ödenmemesi halinde hapis süresinin belirlenmesinde bir gün karşılığı olarak 100 milyon lira esas alınacak. 
     Teklife göre, ''hafif hapis'' ve ''hafif para'' cezaları idari para cezasına dönüştürülecek. İdari para cezasının hesaplanmasında 5237 sayılı yeni TCK hükümleri uygulanacak. Ancak ilgili kanunda ''hafif hapis'' cezasının üst sınırının belirtilmediği hallerde, idari para cezasının hesaplanmasında esas alınacak gün sayısının üst sınırı, 730 olacak. 
     Kanunlarda ''hafif hapis cezası'' ile ''hafif para cezası''nın seçimlik olarak veya birlikte öngörüldüğü hallerde, idari para cezası yaptırımının belirlenmesinde ''hafif hapis cezası'' esas alınacak. 
     Kanunlarda sadece ''hafif para cezası''nın öngörüldüğü ve cezanın alt veya üst sınırının belirtilmediği hallerde, idari para cezası 120 milyon Türk Lirasından az, 18 milyar Türk lirasından fazla olamayacak. 
     Bu madde hükmüne göre idari para cezasına karar vermeye Cumhuriyet savcısı yetkili olacak. 
     Teklife göre ayrıca, kesin hükümle sonuçlanmış olan davalarda, sonradan sanık lehine çıkan bir hüküm dolayısıyla yeniden yargılama yapılabilmesi için zamanaşımı dikkate alınmayacak. 
     Diğer kanunların, Türk Ceza Kanunu'nun genel hükümlerine aykırı hükümleri, ilgili kanunlarda gerekli değişiklikler yapılıncaya ve en geç 31 Aralık 2006 tarihine kadar uygulanacak. 
     
</TEXT>
</DOC>
