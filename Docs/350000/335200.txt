<DOC>
<DOCNO> 335200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy34.html </URL>
<DATE> 2005/04/20/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Başbakan Erdoğan, Karzai ilre görüştü... 
</HEADLINE>
<TEXT>

     Başbakan Recep Tayyip Erdoğan, ISAF'ın etkinlik ve görev alanının artmasından memnuniyet duyduklarını belirtti. 
     Alınan bilgiye göre, Erdoğan'ın, Afganistan Devlet Başkanı Hamid Karzai ile yaptığı görüşme, çok samimi bir havada gerçekleşti. 
     Karzai, görüşmede, Erdoğan'a Türk şirketleri ve okullarının Afganistan'daki faaliyetleri dolayısıyla teşekkür etti. 
     Türkiye'nin, Afganistan'a yaptığı katkılar için minnettarlığını dile getiren Karzai, ''Halklarımız arasında, tarihi, dini, kültürel ilişkiler çok derinlere gitmektedir'' dedi. 
     Karzai, Türkiye ve Afganistan'ın, iki dost ülke olduğuna işaret ederek, şöyle konuştu 
     ''Türkiye, Afganistan'da yeni imar çalışmaları çerçevesinde 500 milyon dolarlık yatırım yaptı. Bu rakamın daha da artırılmasını temenni ediyoruz. Türk heyetinde parlamenterlerin yer almasından da memnuniyet duyduk. Yakın zamanda, Afganistan'da da parlamento oluşturulacak. Parlamenterlerimiz, inşallah ilk resmi ziyaretlerini Türkiye'ye yapacaklar. 
     Türkiye'nin ISAF'a yaptığı katkı için de teşekkürlerimi sunuyorum. Yemek ve tatlı kültürlerimiz birbirine çok benziyor. Haftada bir-iki kez Hikmet Ağabeye gidip, Türk baklavası yemezsem, rahat edemiyorum.'' 
     
     ''ORTAK MEDENİYET, ORTAK KÜLTÜR'' 
     Başbakan Erdoğan da görüşmede Karzai'ye, Türk ve Afgan halklarının, ortak medeniyete ve ortak kültüre sahip olduklarını dile getirdi. 
     İki ülke ilişkilerinin, Atatürk döneminden beri en üst düzeyde gerçekleştiğine dikkati çeken Erdoğan, şöyle konuştu 
     ''Eylülde yapılacak Afganistan parlamentosu seçimlerinden sonra inşallah parlamentolar arası dostluk grubunu kurarız. ISAF'ın etkinlik ve görev alanının artmasından büyük memnuniyet duyuyoruz. Uyuşturucu ile mücadele konusunda takdire şayan bir mücadele veriyorsunuz. Bu konuda her türlü desteği vermeye hazırız. 
     Türkiye-Afganistan iş konseyinin toplanmasını yararlı görüyoruz. Afganistan'da şu anda 60 Türk şirketi çalışıyor. Bu şirketlere gösterdiğiniz kolaylıklardan ötürü teşekkür ediyoruz. TİKA 2004 Eylülünde Afganistan'da ofis açtı. Bu ofisin Afganistan'a yatırım sürecinde olumlu katkıları olacak. 
     Kültürel ilişkileri de önemsiyoruz. Mevlana Celaleddin Rumi'nin, Belh şehrinde doğduğu evin restorasyonu için gerekli desteği vereceğiz.'' Erdoğan'ın görüşmede Kıbrıs ve Irak konusunda Türkiye'nin ilkelerini anlatarak, KKTC'ye yönelik ambargonun kalkması gerektiğini belirttiği kaydedildi. 
     Başbakan Erdoğan, ayrıca, Karzai'ye, Türkiye'nin BM'ye geçici üye olması konusunda Afganistan'ın verdiği destek dolayısıyla teşekkür etti. 
     Öte yandan, NATO Afganistan Kıdemli Sivil Temsilcisi Hikmet Çetin'in, Gaziantep'ten kendisine gönderilen baklavaları, haftanın bir-iki gününde kendisini ziyaret eden Karzai'ye ikram ettiği, görüşemedikleri zamanlarda da Karzai'ye baklava gönderdiği öğrenildi. 
     
</TEXT>
</DOC>
