<DOC>
<DOCNO> 342527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy02.html </URL>
<DATE> 2005/05/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
''Öcalan süreci erken seçim getirebilir'' senaryosu... 
</HEADLINE>
<TEXT>

     AİHM’in Abdullah Öcalan hakkında verdiği karar ve süreçle ilgili gelişmelerin, AKP’nin 2007’deki genel seçimi erkene çekmesine neden olabileceği görüşü ortaya atıldı. 
     AKP’de hukukçuların görüşleri çerçevesinde Öcalan’la ilgili yeniden yargılama kararı verilmesi durumunda, bu sürecin ne kadar bir sürede hayata geçebileceğine ilişkin hesaplamalar yapılmaya başlandı. AKP çevrelerinde kararın Avrupa Bakanlar Komitesi’nce değerlendirilip, Türkiye’nin önüne gelerek yeniden yargılamanın başlamasının en az 1 yılı alacağı, 2 yılı da bulabileceği belirtildi. AKP yönetimine iletilen bilgiye göre Öcalan’ın yeniden hakim karşısına çıkması 2006’nın sonlarını bulabilecek. 
     Parti yönetiminde Avrupa ve Türkiye’deki yargı çevrelerinin muhatap olacağı şekli gelişmelerle geçeceği öngörülen bu süreçte, AKP’nin ve hükümetin tartışmaların içine çekilmesine izin verilmeyen bir tavır izlemesi benimsendi. 
     AKP, gelişmeler süresince, "Bu bir hükümet ve parti sorunu değil, millet ve devlet sorunudur" mesajı verecek. 
     Parti yönetimindeki sürecin uzunluğuyla ilgili yapılan bu değerlendirmeler AKP içinde ilk kez erken seçim için ciddi bir gerekçenin ortaya çıktığı yorumlarına neden oldu. Partide yeniden yargılama halinde mahkeme kurulmasının 2 yılı bulması durumunda, AKP’nin mahkeme sürecinden önce erken seçime gidebileceği konuşulmaya başlandı. Bununla AKP’nin "Öcalan’ı yeniden yargılayan hükümet ve parti" olarak görülmekten kurtulmayı amaçlayacağı kaydedildi. Bu değerlendirmeye göre seçimi öne alarak AKP, yapılacak bir seçimde Öcalan yargılaması nedeniyle faturanın kendisine çıkarılmasını da önlemiş olacak. 

ANKA 
     
</TEXT>
</DOC>
