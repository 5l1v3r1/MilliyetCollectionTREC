<DOC>
<DOCNO> 328078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun24.html </URL>
<DATE> 2005/03/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belçika basını Türkiye, Kıbrıs dosyasında boyun eğmiyor 
</HEADLINE>
<TEXT>

     Belçika'nın ''La Derniere Heure'' gazetesi, Türkiye'nin Kıbrıs dosyası konusunda boyun eğmek istemediğini yazdı. 
     Gazete, ''Ankara'da soğuk hava'' başlıklı yazısında, Dışişleri Bakanı ve Başbakan Yardımcısı Abdullah Gül'ün, Ankara Anlaşması Uyum Protokolü'nün imzalanmasının, Kıbrıs Rum kesiminin tanınması anlamına gelmeyeceğine ilişkin açıklamalarına yer verdi. 
     ''La Derniere Heure'', Kıbrıs Rum kesimini resmen tanımayan Türkiye'nin, Uyum Protokolü'nü imzalamasının, AB tarafından ''de facto'' tanıma olarak kabul edileceğini yazdı. 
     Gül'ün açıklamalarına yer verirken, Ankara'nın Kıbrıs'ta süratli bir çözüm umduğunu ve tanıma sorununun bu çözümle aşılacağını düşündüğünü belirten gazete, adada yapılan referandumlar sonunda Kıbrıslı Türklerin Annan planından yana tavır koyduklarını, Rumların plana karşı çıktıklarını hatırlattı. 
     Uyum Protokolü'nün imza sürecinde gecikme olasılığı üzerinde duran gazete, ''Türkiye, Kıbrıs konusunda kolay boyun eğmemekte kararlı'' diyerek, söz konusu dosyanın, Türkiye'nin AB'ye katılım sürecindeki önemine değindi. 
     
</TEXT>
</DOC>
