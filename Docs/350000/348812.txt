<DOC>
<DOCNO> 348812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo02.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sezon yasakları 
</HEADLINE>
<TEXT>


Daum'un talimatlarına göre futbolcular tesislerde laptop ve cep telefonlarında oyun oynamayacak, teknik heyet hakkında demeç vermeyecek, herkes evinde hayvan besleyecek 

YUSUF DURSUN 


Fenerbahçe Teknik Direktörü Christoph Daum, tatile çıkmadan önce Samandıra Tesisleri'nde yardımcılarıyla birlikte gelecek sezonu masaya yatırdı. 
Alman hoca, kamp döneminden başlamak üzere bir dizi yeni kurallar getirdi. Tecrübeli çalıştırıcının emirleri şu şekilde 
Öncelikli olarak takım içinde arkadaşlık pekiştirilecek. Samandıra Tesisleri içinde laptop ya da cep telefonlarıyla oyun oynanmayacak. Teknik heyet hakkında basına kesinlikle demeç verilmeyecek. 
Özel maçlar dahil kimse gereksiz kart görmeyecek. Hakemlerle kesinlikle olumsuz bir diyaloğa girilmeyecek. Herkes sahada, terini son damlasına kadar akıtacak. Bunlara uyulmaması durumunda ise Sarı - Lacivertli futbolcuları çok ağır cezalar bekliyor. Kimsenin gözünün yaşına bakılmayacak. 
Herkes evinde hayvan besleyecek. Bu uygulamayla hem sorumluluk duygusunun gelişmesi, hem de psikolojik rahatlama sağlanması düşünülüyor. 

Emre'de geri sayım 

CÜNEYT KARAKAYA 

Teknik Direktör Christoph Daum'un ısrarla istediği Emre Belözoğlu transferinde olumlu gelişmelerin yaşandığı belirtildi. Yönetimin, Inter Kulübü ile yaptığı görüşmelerde önemli adımlar attığı ve el sıkışıldığı ileri sürüldü. Fenerbahçe'nin milli maçlar sonrası Türkiye'de oynamaya pek sıcak bakmayan Emre ile masaya oturacağı ve yıldız futbolcunun ikna edilmeye çalışılacağı öğrenildi. 

Nihat Kahveci CSKA'ya yakın 

İspanyol basını, 3.5 sezondur Real Sociedad'da top koşturan Nihat Kahveci'nin CSKA Moskova forması giyeceğini iddia etti. Diariovasco gazetesi, Ruslar ile milli yıldız arasında anlaşmanın sağlandığını, 20 Haziran'da iki kulübün masaya oturacağını yazdı. Sociedad'ın ekonomik sorunlarını çözmek için Nihat'ı gözden çıkardığını belirten gazete, Nihat'ın 4 Temmuz'da CSKA'nın yeni futbolcusu olarak, basına tanıtılacağını öne sürdü. Nihat ise "Henüz karar alınmadı. Ben ve Real için en iyisini istiyorum" dedi. 

Setbaşı şampiyon 

Bu yıl 6. kez gerçekleştirilen Danone Küçükler Futbol Kupası'nın finalinde Aksaray Yavuz Selim İlköğretim Okulu'nu penaltılarla 4-2 yenen Bursa Setbaşı İlköğretim Okulu şampiyon oldu. İstanbul Hatip Dinçsoy İlköğretim Okulu'nu 6-3 yenen İstanbul Hafize Özal İlköğretim Okulu ise üçüncülüğü elde etti. Eski şöhretlerin final öncesi yaptığı maç ilgiyle izlendi. 


</TEXT>
</DOC>
