<DOC>
<DOCNO> 332884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun37.html </URL>
<DATE> 2005/04/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Berlusconi, medya hisselerinin bir bölümünü satıyor... 
</HEADLINE>
<TEXT>

     İtalya Başbakanı Silvio Berlusconi'ye ait Fininvest Grubu, televizyonları bünyesinde barındıran Mediaset Şirketi'nin hisselerinin yüzde 16.88'lik bölümünün satışa sunulacağını açıkladı. 
     Gelişme, Fininvest Grubu Başkanı Fedele Confalonieri ve Murahhas Aza Giuliano Adreani'nin imzalarını taşıyan basın açıklamasıyla duyuruldu. 
     Açıklamada, hisselerin İtalyan veya yabancı yatırımcılar tarafından satın alınabileceğine işaret edilerek, ''Grubumuz bu operasyonla, piyasa imkanlarını kullanarak gücünü artırabilmeyi hedeflemektedir'' denildi. 
     Satışta, Fininvest'in Mediaset'te sahip olduğu hisselerin oranı da yüzde 34.3'e düşecek. Halihazırda Mediaset'in hisselerinin yüzde 50.99'u Fininvest'in elinde bulunuyor. 
     Açıklamada, satış işleminin ABB accelerated book building prosedürü doğrultusunda, 180 gün içerisinde gerçekleştirileceği de kaydedildi. 
     İtalya'daki haber ajansları, Fininvest Grubu'nun Mediaset hisselerinin mutlak çoğunluğunu elinde tutmasından vazgeçmesinin, normalde 2006'da yapılması gereken genel seçimlere hazırlık amacıyla Berlusconi tarafından atılmış siyasi bir adım olabileceğini ileri sürüyor. 
     Berlusconi, başbakanlığının yanı sıra, aynı zamanda ülkenin en önemli üç özel televizyon kanalını da bünyesinde barındıran Mediaset'in de gerçek patronu olması nedeniyle ''çıkar çatışması'' olgusuna sebebiyet verme suçlamalarıyla da mücadele etmek zorunda kaldı. 
     
</TEXT>
</DOC>
