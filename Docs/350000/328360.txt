<DOC>
<DOCNO> 328360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy03.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'tan 'bayrak' zirvesi 
</HEADLINE>
<TEXT>


NAMIK DURUKAN Ankara 


DEHAP yönetimi, dünkü Merkez Yürütme Kurulu'nda MYK , Mersin'de Türk bayrağına yapılan saldırıya dikkat çekmek ve böyle olaylara fırsat verilmesini engellemek için il başkanlarıyla Ankara'da toplantı yapma kararı aldı. 
Ankara'daki zirvede il başkanlarının provokasyonlara gelmemeleri konusunda uyarılacağı öğrenildi. 
Nevruz kutlamaları ve Türk bayrağına yönelik saldırının ele alındığı MYK'de, Başbakan Recep Tayyip Erdoğan'ın "Türk bayrağı istismar edilmemeli" açıklamasının tam zamanında yapıldığına dikkat çekilerek destek verildi. 
Toplantıda ayrıca, Erdoğan ve Dışişleri Bakanı Abdullah Gül'ün açıklamalarının, toplumda tansiyonu düşürmede etkili olduğu sonucuna da varılarak, "Hükümetin bu alandaki çalışmalarının desteklenmesi" karara bağlandı. 

Bayrak davası açıldı 

GÖKÇER TAHİNCİOĞLU 

MERSİN Başsavcılığı, nevruz gösterilerinde Türk bayrağını çiğneyerek yakmaya çalıştıkları iddia edilen 6 çocukla ilgili soruşturmayı tamamladı. 15 yaşından küçük 4 zanlının 6.5 yıla kadar, 18 yaşından küçük 2 zanlının da 8 yıl 8 aya kadar hapisle cezalandırılmaları talep edildi. 


</TEXT>
</DOC>
