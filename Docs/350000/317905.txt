<DOC>
<DOCNO> 317905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko37.html </URL>
<DATE> 2005/02/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Unakıtan Türkiye'ye olan ilgi arttı 
</HEADLINE>
<TEXT>

     Dilek Kocabaş AA 

Maliye Bakanı Kemal Unakıtan, Avrupa Birliği'nin Türkiye ile müzakere sürecini başlatmasıyla birlikte Türkiye'ye uluslararası piyasalarda duyulan ilginin arttığını bildirdi. 
     ''Aslında sürecin başlaması bile değil, Türkiye'nin tarih almasıyla ilgili iyimserlik başladığından beri ilgi büyük ölçüde artmaya başlamıştı'' diyen Unakıtan, ''Türkiye'nin her sektörüne büyük bir talep var, bu talebin giderek de artacağına inanıyorum'' dedi. 
     Yabancı gazeteciler için düzenlediği basın toplantısında eski dönemle karşılaştırmalarda da bulunan Unakıtan, geçmişte yurtdışı ziyaretleri sırasında kendisine Türk ekonomisinin rakamları, özelleştirme gibi sorular sorulduğunu, şimdi ise ''özelleştirmedeki spesifik noktalarda'' sorular almaya başladığını anlattı. 
     Yatırımcıların artık daha çok detay istediğini vurgulayan Unakıtan, bunun da Türkiye'ye duyulan ilgideki artışı ortaya koyabileceğini ifade etti. 
     Unakıtan, özelleştirmeyle ilgili soruları yanıtlarken de Türk hükümeti olarak 2004 yılında iyi bir özelleştirme gerçekleştirdiklerini, küçük ve orta ölçekli pek çok şirketi tümüyle özelleştirdiklerini kaydetti. 
     
     2005 YILI ÖZELLEŞTİRMELERİ... 

     Bu özelleştirmeler sonucunda 2.1 milyar dolar gelir elde edildiğini belirten Unakıtan, 2005 yılında ise daha büyük kuruluşların özelleştirilmesine yöneleceklerini söyledi. 
     Bu çerçevede Telekom'un özelleştirilmesi sürecinin başladığını, onu TEKEL'in sigara bölümünün izlediğini, yakında da TÜPRAŞ, PETKİM ERDEMİR gibi şirketlerin özelleştirilmesi için düğmeye basılacağını belirten Unakıtan, programda Milli Piyango, enerji dağıtımı gibi kalemler de bulunduğuna dikkat çekti. 
     Pek yakında 2005 programı ile ilgili ayrıntılı açıklamalar yapacağını belirten Unakıtan, 2005 yılının özelleştirme açısından iyi bir yıl olacağını söyledi. Unakıtan, ''Ancak, bu konuda bir hedef rakam telaffuz etmek istemiyorum. Ama bu program sonucu önemli bir rakam elde edilecek'' dedi. 
     
     DIŞ BORÇLANMADA TL VE VERGİLER... 

     Bir soru üzerine 2005 yılı için büyüme hedefinin yüzde 5, enflasyon hedefinin ise yüzde 8 olduğunu hatırlatan Bakan Unakıtan, dış borçlar konusundaki soruya karşılık olarak da şunları söyledi 
     ''Türkiye'de dış borçlanmanın ne kadar olacağını hazine her yıl ilan ediyor ve bu rakam değiştirilmiyor. Zira sonradan yapılan değişiklikler kafalarda soru işaretleri yaratıyor. TL bazındaki borçlanmaları da giderek artırıyoruz. Böylece de Türk ekonomisinin dış piyasalardaki dalgalanmalardan çok fazla etkilenmemesini sağlamaya çalışıyoruz.'' Bakan Unakıtan, bir gazetecinin vergilerde artış düşünüp düşünmedikleri yolundaki sorusunu üzerine, daha fazla vergi geliri elde ettiklerini hatırlattı. ''Ama vergi nispetlerini artırmayı ya da yeni vergiler koymayı düşünmüyoruz'' diyen Unakıtan, sadece vergi tabanını genişleterek, gelirleri artırmayı tercih ettiklerini bildirdi. 
     IMF ile stand by anlaşmasının ne zaman tamamlanabileceği yolundaki bir soruyu da yanıtlayan Unakıtan, bu tür görüşmelerin karşılıklı mutabakat esasına dayalı olduğunu bildirdi. 
     ''Bu yüzden de tek taraflı tahminlerde bulunmanın güç'' olduğunu ifade eden Unakıtan, ''Bu zamanlama, IMF'nin durumu kadar TBMM'nin gündemine de bağlı. Türkiye demokratik bir ülke ve TBMM ajandasına müdahale etmemiz söz konusu değil'' şeklinde konuştu. 

     
</TEXT>
</DOC>
