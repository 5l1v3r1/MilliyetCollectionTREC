<DOC>
<DOCNO> 331181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo13.html </URL>
<DATE> 2005/04/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Galatasaray ve Fenerbahçe'nin stad sıkıntısı 
</HEADLINE>
<TEXT>

     Avrupa kupalarına katılabilmek için statlarına UEFA'dan lisans almak zorunda olan Galatasaray ve Fenerbahçe kulüpleri, Ali Sami Yen ve Şükrü Saraçoğlu statlarındaki tadilat çalışmaları nedeniyle sıkıntı yaşıyor. 
     Galatasaray Kulübü, devam eden eski açık tribün inşaatını, Fenerbahçe Kulübü de mayıs ayında başlayacak protokol ve basın tribünlerindeki tadilat çalışmalarını, yeni sezon öncesi tamamlamayı taahhüt ediyor. Fakat UEFA'nın taahhüt karşılığında lisans vermeye sıcak bakmaması nedeniyle sıkıntı yaşayan her iki kulübün de UEFA'yı ikna etmek için görüşmelerini sürdürdüğü öğrenildi. 
     Bu arada Birinci Süper Lig'de mücadele eden kulüpler, UEFA'nın sportif, altyapı, idari, mali ve hukuki konulardaki kriterlerine uyum yönündeki çalışmalarını içeren dosyalarını Futbol Federasyonu'na göndermeye başladılar. Futbol Federasyonu, kulüplerden 31 Mayıs 2005 tarihine kadar gelecek dosyaları inceledikten sonra, 2005-2006 sezonu için lisans alan kulüpleri UEFA'ya bildirecek. 
     Kulüplere, UEFA'nın mali kriterlerini iki aşamada gerçekleştirme olanağı sağlayan Futbol Federasyonu, önümüzdeki sezon için tüm kulüplerden öncelikle futbolcularına ya da diğer çalışanlarına vadesi geçmiş borçlarının bulunmamasını istiyor. Federasyon'un daha sonraki sezonlarda ise kulüplerin vergi borçlarını ve diğer taraflara borçlarını da incelemeye alacağı bildirildi. 
     Geçen yıl yapılan değerlendirmede UEFA'nın tüm kriterlerini yerine getiren kulüpler ise Fenerbahçe, Beşiktaş, Trabzonspor, Gençlerbirliği, Ankaragücü, Denizlispor ve Samsunspor olmuştu. 
     
</TEXT>
</DOC>
