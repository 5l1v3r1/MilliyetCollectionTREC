<DOC>
<DOCNO> 322551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy08.html </URL>
<DATE> 2005/03/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AKP'de bir istifa daha .. 
</HEADLINE>
<TEXT>

     AK Parti Isparta Milletvekili Mehmet Sait Armağan partisinden istifa etti. Armağan, ''AK Parti, akılcı, anlamlı ve ortak akla dayanan siyaset üretebilir bir ortam olmaktan uzaklaşmıştır'' dedi. 
     Armağan, yaptığı açıklamada, istifasının kişisel bir karar değil, ettiği yeminin bir gereği olarak değerlendirilmesini istedi. 
     Türkiye'nin geçirdiği kaos dolu yılların ardından, özlemi duyulan istikrarı gerçekleştirebilecek, reformcu, cesur ve milletin dertlerine çare olacak bir parti olabileceği ümidiyle AK Parti'nin saflarında yer aldığını kaydeden Armağan, ''Ne yazık ki Türkiye'nin değişim ihtiyacını karşılamak bir yana, her gün sıradanlaşan, mevcut verimsiz sisteme hızla entegre olan, etkinliğini yitiren bir yapı ortaya çıkmıştır'' dedi. 
     Siyasetin eski hastalıklarının AK Parti'de de baş gösterdiğini, antidemokratik uygulamalarla, lider sultasının öne çıktığını iddia eden Armağan, şunları kaydetti 
     ''Milli çıkarlarımız konusundaki sorumsuzca tutumlara karşı gösterilen hassasiyeti grup kürsüsünden tartışmaya açmak yerine, bu hassasiyeti göz ardı eden ve bunu dile getirenleri dışlayan bir tutum benimsemiştir. Demokratlığı sadece kendisinin ve yönetiminin dışında kullanılacak bir araç ve söylem olarak görmek doğrultusundaki yaklaşımları göstermektedir ki AK Parti artık akılcı, anlamlı ve ortak akla dayanan siyaset üretebilir bir ortam olmaktan uzaklaşmıştır. 
     AK Parti'nin mevcut siyaset yapma biçimi, bizi uluslararası sorunlar konusunda izah edilemez pozisyonlara sürükleme tehlikesini barındırmakta, reformların özüne sadık kalınmadığını ve siyasetin daha demokratik bir işleyişe kavuşması yönünde güçlü irade sergilenmediğini kanıtlamaktadır. 
     Bu nedenlerle aziz milletimizin ve ülkemizin çıkarlarına AK Parti çatısı altında daha fazla hizmet imkanımın kalmadığını görerek istifa kararı almış bulunuyorum.'' 
     

Meclis'te son durum AK Parti 361 CHP 169 DYP 6 HYP 1 Bağımsız 12 Boş 1      
</TEXT>
</DOC>
