<DOC>
<DOCNO> 326744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur09.html </URL>
<DATE> 2005/03/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Canlı kalkan' olmaya gelen Alman grup, PKK'lının evini ziyaret etti 
</HEADLINE>
<TEXT>

     Arif ARSLAN DHA 

      ALMANYA'dan nevruz kutlamaları için Batman'a gelen, Güneydoğu'da teröristlere karşı yürütülen operasyonların durdurulması için canlı kalkan olacaklarını söyleyen insan hakları ve çeşitli sivil toplum örgütlerinin temsilcilerinden oluşan 6 kişilik heyet, 9 yıl önce bir çatışmada öldürülen PKK'lı Tofan' kod adlı Tevfik Yılmaz'ın Sason İlçesi'nin Acar Köyü'nde oturan ailesini ziyaret etti. 
     Batman'da 21 Mart'ta düzenlenen Nevruz kutlamalarına katılan insan hakları, sosyolog ve öğrencilerden oluşan Martin Dolzer, Daniel Hubner, Meike Nack, Julie Burzan, Udah Wintzen, Cristoph Ktoczhowi adlı Alman grup, Sason İlçesi'nin Acarlar Köyüne giderek, Bitlis'in Hizan İlçesi'nde 9 yıl önce öldürülen PKK'lı terörist Tevfik Yılmaz'ın köyde oturan babası Abdullah Yılmaz ve annesi Saliha Yılmaz'ı ziyaret etti. Baba Yılmaz'a sarılan Alman gençler, daha sonra İHD Genel Merkezi'nin raporu doğrultusunda Sason'un Acar ve Heybeli köyünde incelemelerde bulundu. Heybeli köyü yakınlarında 2000 yılında 16 teröristin öldürüldüğü bölgede incemelerde bulunarak, toplu mezar aradılar. Yine Acar Köyü'ne 1994 yılında düşen bir havan mermisi nedeniyle hayatını kaybeden 8 köylünün mezarını ziyaret etti. 
     Alman heyeti adına açıklama yapan insan hakları temsilcisi Daniel Hubner burada yaptığı açıklamada, şunları söyledi 
     "Bu bölgede insanlar hala serbest dolaşamıyor. Yıkılan yakılan köyleri görmeye gittik. Askerler yolumuzu engellemeye çalıştılar. Sason'a giderken iki defa kimlik kontrölünden geçtik. Heybeli Köyü'ne serbest giremedik. Yine askerler bizi takibe aldı. 15 yıllık kirli savaşın ve insan haklarının ihlalini gördük. Türkiye, AB'ye hazır olmayan bir ülke. Temel çözüm yolu, Kürt sorununun çözümüdür. Baharla beraber tekrar bir çatışma ortamının yaşanacağı duyumlarını aldık. Yeniden bir çatışmanın gündeme gelmesi Türkiye'yi geriye götürür. Kürtlerin siyasal muhataplarıyla diyaloğa girip Kürt sorunu gidermelidir. Biz Türkiye'deki barış ortamını destekliyoruz ve bunun için mücadele edeceğiz. Şimdiye kadar barış için çok çalışma yürütüldü ancak yeterli değil. Halen cinayetler ve çatışmalı bir ortam var. Türkiye'nin AB'ye girmesi için daha çok çalışmalı.'' Nevruz öncesi bölgeye gelen ve güvenlikg üçlerinin teöristlere yönelik operasyonlarını durdurmak için canlı kalkan' olacaklarını söyleyen Alman grup, jandarmanın aldığı sıkı güvenlik önlemleri altında gece geç saatlerde Batman'a döndü. 
     
</TEXT>
</DOC>
