<DOC>
<DOCNO> 314439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko35.html </URL>
<DATE> 2005/02/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Siemens'in zarar eden cep telefonu birimi belirsizliğini koruyor... 
</HEADLINE>
<TEXT>

     Alman elektrik ve mühendislik devi Siemens'in zarar eden cep telefonu birimi, belirsizliğini koruyor. 
     Siemens'in mobil telefon biriminden sorumlu İcra Kurulu Üyesi Rudi Lamprecht, zarar eden cep telefonu birimiyle ilgili öncelikle yapmaları gereken şeyin, ''şirketi düze çıkarmak'' olduğunu söyledi. 
     ''Eğer bir şirketi satmak istiyorsanız, önce kar elde eder hale getirmeniz gerekir. Çünkü zarar etmeyen bir şirketi satmak daha kolaydır'' diyen Lamprect, başka bir şirketle birleştirmenin ise ilk planda bir sonuç üretmeyeceğini kaydetti. 
     Siemens, geçen yıl 152 milyon avro zarar eden cep telefonu birimiyle ilgili 'satma, kapatma, düzeltme ve birleştirme' seçeneklerinden birini uygulayacağını açıklamıştı. 
     Siemens, cep telefonu üreticileri arasında Nokia, Motorola ve Samsung'un ardından yaklaşık yüzde 7.5 pazar payıyla dördüncü sırada bulunuyor. 
     
</TEXT>
</DOC>
