<DOC>
<DOCNO> 341663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur55.html </URL>
<DATE> 2005/05/11/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Etibank davası... 
</HEADLINE>
<TEXT>

     El konulan Etibank’ın eski sahibi Dinç Bilgin’in de aralarında bulunduğu 23 sanığın yargılandığı dava kapsamında hazırlanan bilirkişi raporunda, Etibank’ın TMSF’ye devredildiği tarihteki zararının 478 trilyon lira olduğu bildirildi. 
     Emekli banka müdürleri Recep Aslan, Şahin İpekkan ve Seyfi Çolak tarafından hazırlanan bilirkişi raporunda, mahkemenin, daha önceki incelemede aynı heyetteki bilirkişiler arasında ortaya çıkan çelişkinin giderilmesi için yeniden bilirkişi incelemesi yapılmasına karar verdiği hatırlatıldı. 
     Dava konusu tüm işlemlerin ayrı ayrı değerlendirildiği 67 sayfalık bilirkişi raporunda, bankanın TMSF’ye devredildiği 27 Ekim 2000 tarihindeki birikmiş zararının, 478 trilyon 119 milyar lira olduğu kaydedildi. 
     Etibank’ın özelleştirilmesinin, "banka kaynaklarının kullanılmaması kaydını" içeren bir protokolle yapıldığı, ancak özelleştirme bedellerinin yarısına yakın kısmının yine banka kaynaklarından karşılandığı belirtilen raporda, bu işlemlerin gizlenmesi amacıyla firmalar arası virman yerine, tahsil ve tediye işlemleri görüntüsüyle merkezi vezne operasyonlarına başvurulduğu ifade edildi. 
     Etibank hisse sentlerinin bir kısmının Cavit Çağlar Grubu’ndan Bilgin Grubu’na devrinde usul dışı yöntemlerin kullanıldığı kaydedilen raporda, Çağlar ve Medya gruplarının, çeşitli şekillerde kullandıkları kredilerin yasa, usul ve bankacılık teamüllerine aykırı olduğu belirtildi. 
     Raporda, banka hakim ortaklarının, kendisine emanet edilmiş bulunan banka kaynaklarını, Bankalar Kanunu’nun sınırlandırmalarından kurtulmak amacıyla yurtdışı finans kuruluşlarına, kendi grup firmalarının kullanacağı kredilerin teminatı olmak üzere rehnettiği kaydedildi. 
     Medya Grubu’na dahil ve İMKB’de işlem gören şirketlerin hisse senetleri üzerinde banka kaynağıyla manipülasyon yapıldığı, kayıt dışı teminat mektubu verildiği belirtilen raporda, banka yöneticilerine hayali hesaplar açılmak ve banka zararına repo faizleri ile sermaye piyasası işlem geliri yazılmak suretiyle kayıt dışı "başarı" primleri verildiği anlatıldı. 
     Müşteri talimatları olmaksızın yurtiçi mevduat hesaplarından off-shore hesaplara aktarımların yapıldığı ve bankaca kullanılmayan kaynaklara banka bünyesinden faiz verildiği belirtilen raporda, tüm bu işlemlerden dolayı bankanın borç ve yükümlülüklerini gerçekleştiremez hale geldiği kaydedildi. 
     Raporda, davanın 23 sanığının hangi işlemlerden dolayı ne kadarlık zarardan sorumlu oldukları ayrı ayrı anlatıldı. 
     Dava dosyasındaki 3 iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Önay Şevket Bilgin, Mustafa Çağlar ve Türker İnanoğlu’nun da aralarında bulunduğu 23 sanığın, 3.5 ile 33 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
