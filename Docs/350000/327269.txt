<DOC>
<DOCNO> 327269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yazar/asik.html </URL>
<DATE> 2005/03/26/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
İncirlik pazarlığı 
</HEADLINE>
<TEXT>


ABD, İncirlik Üssü'nü Irak ve Afganistan için "Daha geniş kapsamlı lojistik merkez" olarak kullanmak istiyor. 
Görüşmeler sürüyor. 
ABD, bu arada Türkiye'yi Ermeni tasarısını Kongre'den geçirmekle tehdit ediyor. Ankara'nın bu tehdidi göğüslemek için lojistik destek talebini kabul edeceği söyleniyor Mazeret ve bahaneye bakınız ... 
Kimi yazarlar, "Başımıza ne geldiyse Irak'a asker gönderme tezkeresini kabul etmediğimiz için geldi" şeklindeki d hiyane yorumlarıyla "Bundan sonra gelecek Amerikan isteklerine koşulsuz evet diyelim" propagandası yapıyor. 
CHP Genel Başkan Yardımcısı Onur Öymen, Dışişleri Bakanı'na soruyor 
- Türkiye'nin lojistik destek sağlamak suretiyle Irak'taki olumsuz gelişmelerin sorumluluğunu paylaşması, ülkemizin temel dış politikasına uygun mudur 
- PKK teröristlerinin yakalanması taleplerimiz olumlu cevap alamamışken, Irak konusunda ABD'ye tek taraflı tavizler vermemiz isabetli midir 
Üç beş çapulcunun bayrağımızı yerlerde sürüklemesi gerekenden de fazla tepki görüyor. Milli öfke tırmanıyor. Ne var ki, işgalci ABD'nin Türkiye'yi Irak katliamına ortak etme girişimlerine karşı bir tepki gözlenmiyor yurtta. 
Uğur Mumcu'nun bir zamanlar yaptığı bayrak çağrısı aklımıza geliyor 
- Bayrağı İncirlik Üssü'nün tepesine dikebiliyor musunuz İşte mesele orada. 
Neoconi'nin Türkiye'yi uydu görüp katliama ortak etme girişimlerine hayır diyebiliyor muyuz Mesele orada... 

Bugünlerde heykelin içine tükürmek "out", karikatürün içine tükürmek "in". 
Arman Salepçi 

İstanbul Gösterimdeki "Anlat İstanbul" , sinema ve anlatım tekniği yönünden çok iyi bir film. 5 genç yönetmen, 5 ünlü masalı İstanbul'a uyarlıyor. Oyuncular birbirinden ünlü. Kamera çok başarılı. İstanbul, bu filmde, görüntülerin güzelliğine rağmen içinde tehlikeler saklayan bir kent. İyiler harcanıp gidiyor, kötüler kalıyor. Bir sahnede Şevket Çoruh dostu olan kadını erkeklere Yelda Reynaud pazarlıyor. Yelda, sevgi ve dostluğun bu türüne isyan edince Şevket durumu şöyle izah ediyor 
- Ne yapalım kızım stratejik ortaklık bu... 

Bartın İl Müftüsü, "Allahım, yeni TCK ile birlikte gazetecileri hapse girmekten muhafaza eyle" diye dua etmiş. 
Buyurun size Tayyip Bey'in hayatta "Amin" demeyeceği bir dua... 
Haldun Ertem 

Damokles'in kılıcı Dilimiz alışmış, yeri geldikçe "Demokles'in kılıcı" der dururuz. Deyimin doğrusunun "Damokles'in kılıcı" olduğunu okurumuz Hakkı Şer anımsatıyor. Kılıç da Damokles'e değil, Syracusa zorbası Dionysios'a ait. 
Mitolojiye göre Damokles'e bir ders vermek isteyen Dionysios, mükellef bir sofra kurdurmuş, Damokles'in oturduğu yerin tepesine de kendi keskin ve sivri kılıcını bir kıla bağlayarak asmıştır. Damokles'in içine düştüğü sıkıntılı durumdan "Damokles'in kılıcı" deyimi türemiş. Okurumuz Hakkı Şer'e teşekkürler... 

Hükümet, TRT'ye başvurarak Amerika aleyhtarı haberleri yayına koymama talimatı verdi. 
İletişim özgürlüğü alanında yeni bir adım atıldı. 
Kutlarız. 

Eza yasası... Bugün 26 Mart... Yürürlükteki Türk Ceza Kanunu'nun kabulünün 79'uncu yıldönümü... TCK, 26 Mart 1926 yılında yürürlüğe girmişti. Yasanın büyük bölümü zamanın İtalyan ceza yasasından alınmıştı. Çünkü o yasa o zamanın hak ve özgürlükler yönünden en ileri yasasıydı. 
"Tek parti diktatoryası" diye anılan Atatürk dönemi bu yasayı benimsiyor. 
AB eşiğindeki demokrat AKP ise bu yasa yerine Avrupa'nın en anti demokrat yasasını yürürlüğe koyuyor. 1 Nisan'da yürürlüğe girecek yeni ceza yasası, gazetecilere 30 ayrı suçtan hapis cezası öngörüyor. Yaşasın AKP demokrasisi 

Cepheleşme Mersin'de bayrağımıza yapılan saygısızlık ortalığı ayağa kaldırdı... 
Olayla ilgili Apo'ya endeksli, Kürtçü, ayrılıkçı siyaset yapanlar suçlanıyor. 
Suçlanabilir. Ne var ki bu furyada tüm Kürt kökenli yurttaşları hedef alan bir suçlama kampanyasının da ilk işaretleri görünüyor ki, işte bu haksızlık... Üstelik de tehlikeli... 
Siyasetler suçlanabilir. Ama günlük hayatın derdine düşmüş masum Kürt yurttaşı da karşınıza alır, hedef tahtasına koyarsanız, iç barışı dinamitlemiş, Türkiye'yi bölmek isteyenlerin değirmenine su taşımış olursunuz. Bunu yapmaya kimsenin hakkı yok. 



</TEXT>
</DOC>
