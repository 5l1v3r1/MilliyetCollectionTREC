<DOC>
<DOCNO> 344442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/guncel/axgun04.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'de yaşayan Ermeniler çok mutlu' 
</HEADLINE>
<TEXT>


İşadamı Leon Armanlı, soykırım iddialarına pankartlı tepki gösterdi Sorun dışarıdaki Ermenilerden kaynaklanıyor 

TAHSİN AKSU İstanbul 

"Ermeni soykırımı olduğu" iddialarına, pankart asarak tepki gösteren 2 çocuk babası işadamı Leon Armanlı, sorunun ağırlıklı olarak yurtdışında yaşayan Ermenilerden kaynaklandığını belirtti. Armanlı, "Türkiye'de yaşayan Ermeni vatandaşlar çok mutlu. Burada olmaktan dolayı gurur duyuyoruz. Soykırım diye bir şey olmadı" dedi. Armanlı, "1983'te üniversite eğitimi için Los Angeles'a gittiğim zaman oradaki Ermenilerle birlikte İstanbul Ermenileri Futbol Kulübü'nü kurduk. Elimizden geldiği kadar Türkiye'yi tanıtmaya çalıştık. Yurtdışında otomobilimize Türk bayrakları asarız" dedi. 
Pankartları astıktan sonra tebrik telefonları almaya başladığını belirten Armanlı, şunları söyledi "Bu iddialar yüzünden bize karşı önyargı oluşmaya başladı. "Bu ülkede askerlik yaptım. Çocuklarım Türk okullarında eğitimini sürdürüyor. Dedem Leon Agopyan, Atatürk'ün diş doktoruydu. Asılsız iddialarla huzurumuzu bozmasınlar." 


</TEXT>
</DOC>
