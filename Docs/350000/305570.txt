<DOC>
<DOCNO> 305570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur45.html </URL>
<DATE> 2005/01/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
57 yaşındaki kadın kapkaççıyı döverek polise teslim etti 
</HEADLINE>
<TEXT>

     Gaziantep'te bir kadın, cüzdanını kapkaç yöntemiyle almak isteyen genci döverek etkisiz hale getirdi. 
     Edinilen bilgiye göre, hasta ziyaretinden dönen Elmas Bulut 57 , İstasyon Caddesi'nde yürüdüğü sırada, ceketinin cebindeki cüzdanın alındığını fark etti. 
     Geri döndüğünde cüzdanının Fevzi T'nin elinde olduğunu gören Bulut, genci yumruklayarak yere düşürdü. 
     Düştüğü yerden kalkamayan Fevzi T, kadının yardımına koşan vatandaşlarca yakalanarak olay yerine gelen Asayiş Şube Müdürlüğü Yankesicilik ve Dolandırıcılık Büro Amirliği ekiplerine teslim edildi. 
     Polis merkezinde ifade veren Bulut, ''Cüzdanımda önemli miktarda bir para yoktu ama yapmam gerekeni yaptım. Gencin cüzdanımı alıp kaçmasına izin veremezdim'' dedi. 
     Gözaltına alınan Fevzi T'nin ''kapkaççılık'' suçundan sabıkalı olduğu bildirildi. 
     
</TEXT>
</DOC>
