<DOC>
<DOCNO> 303120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo26.html </URL>
<DATE> 2005/01/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Turgay Demirel Basketbolda iddiaa dönemi başlayacak... 
</HEADLINE>
<TEXT>

     Basketbol Federasyonu 1. Olağan Genel Kurulu'nda başkanlığa yeniden aday olan Turgay Demirel, delegelerden adayları değerlendirerek, oy vermelerini istedi. 
     Demirel'in Hyatt Regency Otel'de düzenlediği toplantıya, Fenerbahçe Kulübü Başkanı Aziz Yıldırım, asbaşkanlar Mahmut Uslu, Murat Özaydınlı ve bazı yöneticiler, Galatasaray Kulübü Yönetim Kurulu Üyesi Derya Taşdelenler ve antrenör Halil Üner, bazı kulüplerin başkanları, yöneticileri, delegeler ve basın mensupları katıldı. 
     Turgay Demirel, burada yaptığı konuşmada, delegelerden desteklerini sürdürmelerini isteyerek, ''2 aday var. Adayların Türk basketboluna yönetici olarak neler yaptığını herkes değerlendirecek durumda'' dedi. 
     ''Biz özerklikten önce genel müdürlüğün katı kuralları içinde neleri başardık'' diyen Demirel, şöyle devam etti 
     ''Bütçelerimiz ne kadardı. Bugün bile bütçemiz 2 trilyon 150 milyar liradır. Biz ilave kaynaklar bulduk. İlave kaynakları bulmak için vakıf oluşturmuştuk. Vakıf konusunda çok fazla haksız şekilde eleştirildik. Basketbola kaynaklar yarattık ve çok iyi değerlendirdik. Türk basketbolunu bugünlere taşıdık. 
     Aday olan diğer yöneticinin de hangi bütçeleri sadece bir takım için ne şekilde harcadıklarına bakın. Avrupa'da 12 yılda 24 kez kulüplerimiz ilk 8'e kaldı. Bu kulüpler arasında Ülker 1 kez yer alıyor ve sadece 1995 öncesi döneminde yani yönetimde başka biri olduğu dönemde. Dolayısıyla bu işleri yapmak, bilgi, birikim, vizyon ister, görüş ister cesaret ister. Sadece laf etmek kapasitesi yeterli değildir. Onun için genel kurul delegeleri adayların kimler olduğunu, bugüne kadar yönetici olarak neler yaptıklarını ve neler yapabileceklerini değerlendirerek karar vermeliler.'' Seçim ortamında ''12 Dev Adam''a bazı çevrelerin dil uzatma cesareti gösterdiğini dile getiren Demirel, ''Şike demek kadar cahilce hareket ettiler. Basketbolu karalayan bu şeyleri seçim ortamında kabul etmem mümkün değil. 2010 yılında da dünya şampiyonu olmayı hedefliyoruz. Biz elbirliği ile dünya şampiyonasında da başarılı olarak ülkemizi onurlandırmak istiyoruz'' dedi. 
     
     ''TECRÜBEMİZİ AKTARACAĞIZ'' 
     Demirel, özerk olan federasyonun ilk genel kurulunun Türk basketbolu açısından tarihi bir önemi olduğunu söyledi. 
     Konuşmasında, 12 yıllık başkanlığı döneminde yaptıklarını anlatan Turgay Demirel, ''1992'den itibaren basketbolda sözleşme sistemini getirdik. Milli takımlarda bütün Avrupa Şampiyonları'na katıldık. 1995'den itibaren basketbolumuz hızlı yükseliş yaşadı. Kulüplerde Avrupa Şampiyonluğu kazandık, final oynadık. A Milli Takım Avrupa 2.si oldu, Dünya Şampiyonası'na katıldık. 2010 Dünya Şampiyonası'na ev sahipligi yapacağız. Bayanlarda da 2005 Avrupa Şampiyonası'nı Türkiye'de düzenleyeceğiz'' diye konuştu. 
     Basketbol federasoyonun fevkalede birikimli, deneyimli, uzman kişilerin profesyonelce çalıştığı bir dönem yaşadığını anlatan Demirel, şunları kaydetti 
     ''Özerklik döneminde bu elde edilen tecrübeyi daha olumlu çalışmalara yönlendirebileceğimizi düşünüyoruz. 12 yıldan sonra özerk federasyonun başkanlığına bu yüzden aday oldum. 2010 yılını kadar Türk basketbolunu dünyanın en saygın ülkelerinden bir tanesi konuma getirmek istiyoruz. Basketbol lig bürosu olacak. Kulüplerin her türlü ihtiyacına cevap verebilecek. Kulüplerin gelirleriyle giderlerini denk hale getirmeyi amaçlıyoruz. Katılım paylarını almaya devam edeceğiz ama onlara katılım paylarından daha fazla gelir elde edeceğiz. 
     Basketbolda iddaa dönemi başlayacak. Ayrıca basketbol kanalı projemiz var. Özerk federasyon olarak artık bize hiç kimse TRT'den aldığımız paralarla ilgili ve kulüplere dağıttığımız paralar nedeniyle dava açamayacak. Topladığımız gelirlerin hesabını sadece genel kurula ve kulüplere vereceğiz.'' Turgay Demirel, ligin kalitesinin artması için de özel bir proje hazırladıklarını belirterek, ''Uzman kadrolardan güçlü bir pazarlamayla basketbolun gelirleri, seyirci ve ligin kalitesi artacak'' dedi. 
     
     YÖNETİM KURULU LİSTESİ 
     Demirel, toplantıda yönetim kurulu listesinde yer alan bazı yönetim kurulu üyelerinin isimlerini de açıkladı. 
     Demirel'in lisetsinde yer alan yeni isimler şöyle 
     Aytek Gürkan, Ömer Bozer, İmran Işıldar, Levent Dervişoğlu, Kerim Özgen, Nedim Esgin, Nadi Günal Hukuk Kurulu , Turgay Atasü Sağlık Kurulu 
     
</TEXT>
</DOC>
