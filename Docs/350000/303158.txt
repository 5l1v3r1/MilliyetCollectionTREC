<DOC>
<DOCNO> 303158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur26.html </URL>
<DATE> 2005/01/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
GEA, 15 kişilik yeni ekibi Sri Lanka'ya gönderecek 
</HEADLINE>
<TEXT>

     Güney Asya'daki deprem ve tsunami felaketinden etkilenen Sri Lanka'da yürüttüğü çalışmayı tamamlayan 6 kişilik ekibi bugün ülkeye dönen Yeni Yüksektepe Kültür Derneği bünyesindeki GEA, medikal destek amacıyla 15 kişilik yeni ekibini bu ülkeye gönderecek. 
     Kadıköy Moda'da bulunan Yeni Yüksektepe Kültür Derneği'nde, Sri Lanka'nın kuzey bölgesinde yürüttükleri çalışmalara ilişkin basın toplantısı düzenleyen GEA ekip şefi Özgür Bozoğlu, Sri Lanka'ya ilk gidişlerinin arama ve kurtarma amacı taşıdığını, şimdi ise kolera salgını ile karşı karşıya kalan bölgeye medikal destekte bulunmak için 15 günlüğüne tekrar gideceklerini belirtti. 
     Bozoğlu, ''Müslüman bir ülkeden gittiğimiz için bölgedeki çalışmalarda herhangi bir sıkıntı yaşamadık. Sri Lanka'da bundan sonra ölü sayısının artmaması için düzenli çalışmaya ve medikal desteğe ihtiyaç var'' dedi. 
     Ekibin tıp sorumlusu, dahiliye ve hematoloji uzmanı doktor Hüseyin Beköz de, Vavunia bölgesinde kurdukları acil tıbbi müdahale çadırında, 517 yaralıya tedavi hizmeti verildiğini söyledi. 
     Ekip olarak bölge halkına ve sağlık görevlilerine klor tabletleriyle içme suyu elde edilmesi ve ilaç kullanımı konusunda bilgi verdiklerini ifade eden Beköz, ''İhtiyacı olan kişilere ilk yardım müdahalesi gerçekleştirdik. GEA olarak ayrıca, bölgedeki yetkililere acil durum yönetimi ve organizasyonu konularında da danışmanlık yaptık'' dedi. 
     GEA'nın, Birleşmiş Milletler ve diğer yetkililerle iletişimi yanlarında bulunan 4 uydu telefonu aracılığıyla kurduğunu ifade eden Beköz, ''Bölge yetkililerine de iletişim konusunda destek verdik'' diye konuştu. 
     Sri Lanka'nın Kilinochchi Bölgesi Sağlık İdaresi'nin, Türkiye Cumhuriyeti Başbakanlığı'na yazdığı ve GEA ekip şefi Özgür Bozoğlu'na teslim ettiği mektuptan da bahseden Beköz, şunları kaydetti 
     ''Başbakanlığa gönderilmek üzere verilen mektupta, GEA'nın 15 kişilik diğer tıbbi ekibinin bölgeye sevki konusunda acil talep bildirilmektedir. 15 kişiden oluşan yeni ekip, Perşembe günü Sri Lanka'ya gidecek'' dedi. 
     GEA ekibinin, 4 doktor, 5 sağlık memuru-hemşire, 1 diş hekimi, 1 biolog-parazitolog, 1 ziraat mühendisi, 1 eczacı, 1 iletişim uzmanı ve 1 endüstri mühendisinden oluşacağı bildirildi. 
     
</TEXT>
</DOC>
