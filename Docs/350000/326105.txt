<DOC>
<DOCNO> 326105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/siyaset/siy03.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Huzurluyuz 
</HEADLINE>
<TEXT>


GÜVEN ÖZALP Brüksel 


Başbakan Recep Tayyip Erdoğan, dün Türkiye'nin AB sürecine muhalif isimleri de çatısı altında barındıran Hıristiyan Demokrat eğilimli Avrupa Halk Partisi EPP Zirvesi'ne katıldı. Zirvenin ardından basın toplantısı düzenleyen Erdoğan, Türkiye'nin AB sürecinde rehavet içinde olduğu iddialarıyla ilgili, "Biz işimizi biliyoruz, dersimizi çok iyi çalıştık. AB Dönem Başkanı Lüksemburg Başbakanı Jean Claude Juncker, daha bugün her şeyin iyi gittiğini ifade etti. Bunun dışında duyduklarıma itibar etmiyorum. Gönül huzuru içerisindeyiz" diye konuştu. 

'Tasvip etmiyorum' 
Müzakerelerin ertelenmesi iddialarına da değinen Erdoğan, "Biz nasıl üzerimize düşeni yapıyorsak, muhataplarımız da muhakkak üzerlerine düşeni yapacaklardır" ifadelerini kullandı. Kadınlar Günü nedeniyle İstanbul'da yürüyüş yapan kadınlara polisin sert müdahalesine AB'den gelen tepkilere de değinen Erdoğan, olayın tasvip edilemeyeceğini belirterek, "Bireysel hataları Türkiye Cumhuriyeti'ne fatura etmeye kalkarsanız, bu da insaf dışı olur diye düşünüyorum" dedi. 

Zirvede içki servisi yapılmadı 

Başbakan Erdoğan, AKP'nin gözlemci olarak yer aldığı Avrupa Halk Partisi EPP Zirvesi öncesi EPP Başkanı Wilfred Martens'le yanda bir araya geldi. Görüşmede AKP'ye karar alma yetkisi vermeyen statünün değiştirilmesini isteyen Erdoğan, daha sonra Bouchout Şatosu'ndaki zirveye katıldı. Zirvede içki servisi yapılmadı. Bazı kesimler, bunu 'AKP'ye jest' olarak yorumlarken, yetkililer, "Alkollü içecekler maliyet açısından sorun yaratıyor" dedi. 


</TEXT>
</DOC>
