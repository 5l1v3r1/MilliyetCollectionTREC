<DOC>
<DOCNO> 326227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun56.html </URL>
<DATE> 2005/03/23/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Avusturya kadavraları çarpışma testlerinde kullanmış... 
</HEADLINE>
<TEXT>

     Avusturya'da bir üniversitede, bilim adamlarının otomobillerin çarpışma testlerinde kullanılan mankenleri geliştirmek için bu deneylerde kadavra kullandığı ortaya çıktı. 
     Çarpışma testlerinde kadavra kullanıldığının ortaya çıkması üzerine savcıların, Avusturyalı bilim adamlarının ölülere saygısızlık yapıp yapmadıklarını soruşturdukları belirtildi. 
     Avusturya basınında konuyla ilgili çıkan haberler üzerine bir açıklama yapan Graz Teknik Üniversitesi yetkilisi Alice Senarclens de Grancy, 1994 ve 2003 yılları arasındaki çarpışma denemelerinde Graz Tıp Fakültesi'nce sağlanan 21 kadavranın kullanıldığını bildirdi. 
     Graz Savcısı Horst Sigl da, testlerde kadavra kullanılarak Avusturya'da bir suç olan ölüye saygısızlık yapılıp yapılmadığının soruşturulduğunu belirterek, ''Asıl sorun, kadavraların yakınlarının bunların testlerde kullanılmasına izin verip vermedikleri'' dedi. 
     Çarpışma testleri sırasında kadavraların koltuğa oturtulduğu ve yaklaşık 15 km hızla çarpışma ortamında, vücutta omurga, üst taraf ve sırtın nasıl etkilendiğinin incelendiği belirtildi. 
     Graz Üniversitesi yetkilileri, bu deneyler sırasında ölüye saygısızlığın söz konusu olmadığını savunarak, ''bunların gerçek çarpışma testleri olmadığını, ne otomobil ne de duvar bulunduğunu'' söylediler. 
     
</TEXT>
</DOC>
