<DOC>
<DOCNO> 330130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy03.html </URL>
<DATE> 2005/04/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Baykal, Denktaş'a teşekkür için KKTC'ye gidiyor 
</HEADLINE>
<TEXT>

     ANKARA Milliyet 

CHP Genel Başkanı Deniz Baykal, AB'nin Kıbrıs politikasının iflas ettiğini belirtti. 
     Baykal, cumhurbaşkanlığı seçimlerinde aday olmayacağını açıklayan KKTC Cumhurbaşkanı Rauf Denktaş'a, "KKTC'yi yaşatma, özgür ve bağımsız bir devlet olarak kabul ettirme mücadelesindeki" çabaları dolayısıyla teşekkür etmek üzere 7 Nisan'da Kıbrıs'a gidecek. Kıbrıs'ta çözüm olmadan Güney Kıbrıs'ın AB'ye alınmış olmasının büyük bir yanlış olduğunu vurgulayan Baykal, şunları kaydetti 
     "Hani ambargoya son verilecekti, tecrit kalkacaktı, uçaklar, gemiler gelecekti, ticaret canlanacaktı Bunların hiçbiri yapılmamıştır. Ne yazık ki, KKTC'nin kaderini belirleme, o konuda söz söyleme hakkı AB üyesi Rum yönetiminin eline geçmiştir. Böylece AB'nin Kıbrıs politikası iflas etmiştir. Şimdi çözüme katkı sağlayacak formül, Rum yönetiminin çözüme yanaşmaması halinde KKTC'nin destekleneceği mesajının verilmesidir. Rum kesimini ancak KKTC'ye böyle açıkça verilmiş bir destek çözüme götürür." ABD'nin de müdahil olması gerektiğini vurgulayan Baykal, "Eğer dünya, büyük ülkeler bu bölgede gerçekçi, adil bir denge ve barış istiyorlarsa, yapmak zorunda oldukları iş KKTC'ye destek vermektir. Türkiye de 'Kıbrıs'ta çözüm olmazsa, ben KKTC'nin hukuki ve siyasi zeminini ortadan kaldıracak, Güney Kıbrıs'ı Kıbrıs'ın sahibi gibi kabul etme soncunu verecek bir sürecin içine girmem' diyebilmelidir" dedi. 
     
</TEXT>
</DOC>
