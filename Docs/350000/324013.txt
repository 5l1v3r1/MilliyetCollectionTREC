<DOC>
<DOCNO> 324013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko15.html </URL>
<DATE> 2005/03/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kapasite kullanım oranı yüzde 74.9'a yükseldi... 
</HEADLINE>
<TEXT>

     İmalat sanayiinde kapasite kullanım oranı Şubat ayında yüzde 74.9'a yükseldi. 
     Devlet İstatistik Enstitüsü, İmalat Sanayi Aylık Eğilim Anketi Şubat ayı sonuçlarını açıkladı. 
     Ankete cevap veren 2496 işyerinden derlenen verilerin Şubat ayı ilk geçici sonuçlarına göre, 2004 yılı Şubat ayında yüzde 73,5 olan üretim değeri ağırlıklı kapasite kullanım oranı, 2005 yılı Şubat ayında yüzde 74,9 seviyesine yükseldi. 
     Söz konusu ayda imalat sanayinde kapasite kullanım oranı devlet sektöründe yüzde 68.2, özel sektörde ise yüzde 76.5 oldu. Geçen yılın aynı döneminde kapasite kullanım oranları kamu ve özel sektörde yüzde 73.5 olarak belirlenmişti. 
     
     FAALİYET KOLLARINA GÖRE 

     İmalat sanayiinde iktisadi faaliyet kollarına göre Şubat ayında kapasite kullanımı en yüksek sektör, yüzde 87.4 ile radyo, TV haberleşme cihazları imalatı oldu. 
     Kapasite kullanım oranları, gıda ürünleri ve içecek imalatında yüzde 67.2, tütün ürünleri imalatında yüzde 53, tekstil ürünleri imalatında yüzde 80.6, giyim eşyası imalatında yüzde 80.4, derinin işlenmesi bavul, çanta vb. imalatında yüzde 69.1, ağaç ve mantar ürünleri imalatında yüzde 82.8, kağıt ve kağıt ürünleri imalatında yüzde 85.2, basım ve yayım imalatında yüzde 75.3, kok kömürü, rafine edilmiş petrol ürünleri imalatında yüzde 73 oldu. 
     Aynı dönemde kapasite kullanım oranları, kimyasal madde ürünleri imalatında yüzde 64.3, plastik kauçuk ürünler imalatında yüzde 80.2, metalik olmayan diğer mineral madde imalatında yüzde 76.1, ana metal sanayinde yüzde 81.3, metal eşya sanayinde yüzde 77.5, makina ve teçhizat imalatında yüzde 73.5, büro, muhasebe bilgi işlem makinaları imalatında yüzde 65.5, elektrikli makina cihazları imalatında yüzde 78.98, tıbbi, optik hassas aletler imalatında yüzde 74.5, taşıt araçları ve karoseri imalatı yüzde 79.5, diğer ulaşım araçları imalatında yüzde 83.9 ve mobilya imalatında yüzde 83.5 olarak belirlendi. 
     
     TAM KAPASİTE İLE ÇALIŞAMAMA NEDENLERİ 

     Bu arada, tam kapasite ile çalışamama nedenleri gözönüne alındığında Şubat ayında, geçen yılın aynı dönemine göre iç pazarda talep yetersizliğinin payı yüzde 67'den yüzde 56'ya, işçilerle ilgili meseleler yüzde 3.6'dan yüzde 1.9'a geriledi. 
     Aynı dönemde, dış pazarda talep yetersizliği yüzde 13.8'den yüzde 17.6'ya, mali imkansızlık yüzde 1.5'dan yüzde 2.4'e, yerli mallarda hammadde yetersizliği yüzde 3.3'den yüzde 3.7'ye çıktı. 
     
     BEKLENTİLER 

     DİE'nin, imalat sanayi aylık eğilim anketinde, işyerlerinin üretim, yurtiçi satış, satış fiyatları ve hammadde fiyatları konusunda 2005 yılı Şubat ayı gerçekleşme durumlarına ilişkin görüşleri ile Mart ayı beklentilerine de yer verildi. 
     Şubat ayında üretim miktarında artış belirten işyeri oranı yüzde 46.1, yurtiçi satışlar konusunda artış belirten işyerleri de yüzde 38.6 olarak belirlendi. 
     Mart ayı için ise üretim miktarında artış beklentisi gösteren işyerlerinin oranı yüzde 51.6, yurtiçi satışlarda artış bekleyenlerin oranı da yüzde 47 oldu. 
     
</TEXT>
</DOC>
