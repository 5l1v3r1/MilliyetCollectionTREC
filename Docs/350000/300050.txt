<DOC>
<DOCNO> 300050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas22.html </URL>
<DATE> 2004/12/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Evlenmeyeceğine bahse giren Clooney tövbe mi bozdu 
</HEADLINE>
<TEXT>

     Hollywood'un ''en müzmin bekarı'' George Clooney, 50 yaşına kadar evlenmeyeceğine dair Nicole Kidman ve Michelle Pfeiffer ile girdiği bahsi kaybedeceğe benziyor. Sanatçıya ''20 bin dolar'' kaybettirmeye hazırlanan nişan yüzüğü, Clooney'nin kız arkadaşı Lisa Snowdon'ın parmağında görüldü. 
     Internetteki ''wenn'' sitesinin haberine göre, ''nişanlanacağına'' ilişkin en son haber konusu olabilecek isim olan George Clooney şaşırttı. 
     İki yıl önce Kidman ve Pfeiffer ile 40 yaşına kadar evlenmeyeceğine ilişkin bahse giren ve güzellerin 10 bin dolarını alan 43 yaşındaki Clooney, iddianın dozunu artırarak 50 yaşına kadar evlenmemesi halinde 20 bin dolarlarını daha alacağını söyledi. Bunun kabul edilmesi karşısında havalara uçan Clooney, daha 50 yaşına tamı tamına 7 sene olmasına rağmen tövbeyi bozmuş görünüyor. 
     George Clooney'nin kız arkadaşı model ve televizyon sunucusu Lisa Snowdon 30 , İngiltere'ye dönerken Heatrow Havaalanı'nda parmağında nişan yüzüğüyle görüldü. Yüzüğü hiç de saklıyormuş gibi görünmeyen Snowdon, 2001 yılında tanıştığı Clooney ile uzun süren bir ayrılık yaşadıktan sonra bu yazın başında yeniden barıştı. 
     Herkesin Clooney ile nikah masasına oturup oturmayacağını merak ettiğini dile getiren Snowdon, ''Herkes bir gün bizim evlenip evlenmeyeceğimizi merakla bekliyor. Ama benim buna bakışım şu sadece birlikte geçirdiğiniz her günün tadına varın. Zaman herşeyi gösterir'' şeklinde kaçamak bir yanıt verdi. 
     Ünlü aktör George Clooney, 1989 yılında oyuncu Talia Balsam ile hayatını birleştirmiş, 4 yıllık evlilik 1993'te sona ermişti. Evlenmeye tövbe ettiğini her fırsatta vurgulayan George Clooney, değişik anketlerde defalarca ''En Gözde Bekar'' seçilmişti. Clooney'nin ''Bridget Jones'un Günlüğü'' filminin ünlü yıldızı Renee Zellweger ve Krista Allen ile beraberlikleri de evlenmeme inadı yüzünden sona ermişti. 
     
</TEXT>
</DOC>
