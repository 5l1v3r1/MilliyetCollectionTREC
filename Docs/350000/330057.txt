<DOC>
<DOCNO> 330057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun17.html </URL>
<DATE> 2005/04/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İnsan ticaretinin yıllık karı 10 milyar dolar 
</HEADLINE>
<TEXT>

     Dünyada insan kaçakçılığının yıllık getirisinin, 10 milyar dolar civarında olduğu bildirildi. 
     BM Çocuk Fonu UNICEF Başkanı Carol Bellamy, Filipinlerin başkenti Manila'da başlayan Parlamentolararası Birlik toplantısında konuşurken, insan tacirlerinin yılda yaklaşık 10 milyar dolar kazandıklarının tahmin edildiğini belirtti. 
     Konunun ''tabu'' oluşu nedeniyle kaçakçılık kurbanı çocuklara ilişkin istatistiklerin bilinmediğini söyleyen Bellamy, parlamenterlerden insan kaçakçılığıyla mücadeleyi güçlendirecek mevzuat değişikliklerini yapmalarını istedi. 
     ''Hükümetlerin bu konuda ellerinden gelen her şeyi yaptıklarını sanmıyoruz'' diyen UNICEF başkanı, ''Parlamenterlerin önünde iki seçenek var. Ya çocukları koruyan kararlar alacaklar, ya da onları tacirlerin insafına terk edecekler...'' dedi. 
     Bellamy, insan ticaretinin neredeyse silah ve uyuşturucu kaçakçılığıyla boy ölçüşecek duruma geldiğini vurguladı. 
     Manila'da 6 gün sürecek toplantıya, çeşitli ülkelerden 1500 kadar milletvekili katılıyor. 
     
</TEXT>
</DOC>
