<DOC>
<DOCNO> 348116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yasam/yas04.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte avukatı tesadüf yakalattı 
</HEADLINE>
<TEXT>


İstanbul'da tam 13 yıldır sahte avukatlık yapan F.Ö., savcının eski sicil numarasını kullanınca yakayı ele verdi 


İstanbul'da 13 yıldır sahte belgelerle avukatlık yapan kişi, Sakarya'nın Kocaali İlçesi'nde girdiği bir duruşmada, savcının eski avukatlık sicil numarasını kullanınca yakalandı. 
Sakarya İl Jandarma Komutanlığı'nın yürüttüğü silah kaçakçılığı operasyonu kapsamında Kocaali İlçesi'nde yakalanan Cevat Ö.'nün avukatlığını yapan F.Ö, Cumhuriyet Savcısı Ersoy Yüce'nin dikkati sayesinde yakalandı. Yüce, F.Ö.'nün duruşma sırasında kendisine ait olan sicil numarasını söylediğini, bu nedenle şüphelendiğini söyledi. Yüce, şöyle konuştu 

'Yanlışlık oldu dedi' 
"1992'de İstanbul Barosu'nda avukatlık yaparken aldığım 18842 No'lu sicil numaramın kendisine ait olduğunu söyledi. Ardından yanlışlık olduğunu ifade etti. Şüphelendim ve yanıltıcı sorular sordum. Daha sonra İstanbul Barosu'na faks çekerek bilgi istedim. Böyle bir avukatın olmadığı bildirildi. Eksik belge olduğu gerekçesiyle ilçeye çağırdığım F.Ö.'yü yakalattım." 
Yüce, F.Ö.'nün, Avcılar Belediyesi'nde de Hukuk Danışmanlığı görevinde bulunduğunu öğrendiklerini de aktardı. Hukuk bürosu olan ve duruşmalara yanında çalıştırdığı avukatları gönderdiği belirlenen F.Ö., Avukatlık Yasası'na muhalefet ve sahte kimlik kullanmaktan tutuklandı. 




</TEXT>
</DOC>
