<DOC>
<DOCNO> 331167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy40.html </URL>
<DATE> 2005/04/07/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Baykal, UBP genel başkanı Eroğlu'nu ziyaret etti 
</HEADLINE>
<TEXT>

     CHP Genel Başkanı Deniz Baykal, Ulusal Birlik Partisi UBP Genel Başkanı Derviş Eroğlu'nu UBP Genel Merkezi'nde ziyaret etti. 
     Baykal, ziyarette yaptığı konuşmada, Kıbrıs davasına büyük hizmetler veren Cumhurbaşkanı Rauf Denktaş'a görev süresinin sonunda teşekkür etmek ve iyi dileklerini sunmak amacıyla KKTC'ye geldiklerini söyledi. Baykal, ''Yeni cumhurbaşkanları gelecek. Umarım onlar da Kıbrıs davasına hizmet edecekler ve umarım onlara da günü geldiğinde birileri teşekkür etmek için, kutlamak için gelecek'' dedi. 
     KKTC ziyaretlerinde başbakan ile ana muhalefet partisini ziyaret etmeyi de görev saydıklarını belirten Baykal, özetle şunları söyledi 
     ''Ziyaretimiz, Kıbrıs'ta seçim dönemine rastladı. Ama bizim ziyaretimizin seçimle ilişkilendirilmesi söz konusu olamaz. Seçimleri etkileme anlayışı içinde değiliz ve hiç olmadık. İç siyasete çekilmek istenmemiz doğru değil. Kıbrıs'ta demokratik rejimin işlemesinden mutluyuz ve bunu çok önemli sayıyoruz. 
     Kıbrıs'taki istikrar ve barış ortamına da büyük önem veriyoruz. Halk, temsilcilerini demokratik bir şekilde seçiyor. Düşünce ve örgütlenme özgürlüğü etkili bir şekilde kullanılıyor. Kimse bu konuda şikayet edemez. KKTC'nin siyasi devlet olarak varlığı dünya tarafından kabul edilmemesine rağmen, kendi içinde sağlıklı bir demokratik süreci işletmesi çok önemlidir.'' 
     
     ''TAKDİRE DEĞER BİR ZİYARET'' 
     UBP Genel Başkanı Derviş Eroğlu da Baykal başkanlığındaki CHP heyetini KKTC'de ağırlamaktan memnuniyet duyduklarını belirtti ve halkın da bu ziyaretten onurlandığını kaydetti. 
     KKTC'deki seçimlere zaman zaman dış müdahaleler olduğunu belirten Eroğlu, ''Dış müdahaleleri memnuniyetle kabul eden arkadaşlar, sizin gelişinizi müdahale olarak değerlendirdiler. Bu çok yanlış bir düşünce'' dedi. 
     CHP Genel Başkanı Baykal'ın bu dönemde KKTC ziyaretinin, ''takdire değer'' olduğunu belirten Eroğlu, ''Uzun yıllar hizmet etmiş tarihi bir kişiyi, görevini bırakacağı bir zamanda ziyaret ederek onurlandırmanız takdire değerdir'' diye konuştu. 
     Kıbrıs'ta Türk tarafının ''Onurlu, kalıcı, Kıbrıs Türkünü Türkiye'nin güvencesinden mahrum bırakmayacak bir anlaşma'' için her zaman gayret içinde olduğunu ifade eden Eroğlu, buna karşılık Rumların anlaşma istemediğini söyledi. 
     Ulusal davada tavizkar politikalar yerine kararlılık sergilemek gerektiğini vurgulayan Eroğlu, şöyle devam etti 
     ''Kıbrıs Türkü, belirsizlik içine itildi. Halkımız son derece huzursuz. Bu belirsizlikten Kıbrıs Türk halkı mutlaka kurtarılmalı. Rumların tavrı gayet açık Kıbrıs Cumhuriyeti'nin devamından başka bir politika izlememe kararlılığındadırlar. Bizim de kararlı bir politika izlememiz gerekir. Bu konuda bize düşen görevler vardır, Anavatan Türkiye'ye düşen görevler vardır.'' CHP Genel Başkanı Baykal ve beraberindeki heyet, yarın da Başbakan Mehmet Ali Talat ile görüşecek ve öğle saatlerinde KKTC'den ayrılacak. 
     
</TEXT>
</DOC>
