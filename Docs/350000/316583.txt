<DOC>
<DOCNO> 316583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/aeko.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz satışa soruşturma 
</HEADLINE>
<TEXT>


TMSF, Ceylanlar'dan 52.5 milyon dolara devralınan otelin 25 milyon dolara satılması konusunda soruşturma başlattı. Sorumlu görülürse değerlemeyi yapan kuruluş SPK'ya bildirilecek 

AHMET ERHAN ÇELİK Ankara 

Tasarruf Mevduatı Sigorta Fonu TMSF Başkanı Ahmet Ertürk, Ceylan Grubu'nun borçlarına karşılık 52.5 milyon dolar sayılarak alınan Deluxe Resort Otel'in sonradan 25.3 milyon dolara satılması konusunda soruşturma başlattıklarını söyledi. Milliyet'in, 'TMSF, 50'ye aldığı oteli 25'e sattı' başlıklı haber üzerine açıklamalarda bulunan Ertürk, gayrimenkul satışlarında az da olsa böyle örneklerle karşılaşabildiklerini belirtti. 
Otelin 25 milyon dolara bile satılmasında zorlandıklarını anlatan Ertürk, şöyle devam etti 
"Ceylanlar'la ödeme protokolü imzalanırken SPK lisanslı bir değerleme kuruluşu otel için 52.5 milyon dolar fiyat belirlemiş. Biz satışa çıktığımızda piyasadan '25 milyon dolara alıcı bulursanız hemen satın' bilgisini aldık. 
Gayrimenkulün satışı aşamasında iki ayrı SPK lisanslı firmaya değerleme yaptırıldı. Her iki firma yaklaşık 25 milyon dolar değer tespit etti. Karşılaştığımız durum, ekspertizin anormal bir fiyat belirlediğini gösteriyor. Ceylanlar'a dönüp söyleyecek bir şey yok. Çünkü ortada karşılıklı imzalanmış bir ödeme protokolü var. Satışta acele ettik. Çünkü Milli Emlak tarafından 49 yıllığına tahsis edilmişti. Aradan 10 sene geçmiş ve her geçen yıl bu tahsis süresi kısalıyor. Otel eskiyor. Eğer bu sene satamasaydık önümüzdeki yıllarda 25 milyon dolara bile alıcı bulamayabilirdik." 

'İmzalayanlar dikkate alınacak' Oteli alan Ulusoy Grubu'nun sonradan almaktan vazgeçme eğilimine girdiğini belirten Ertürk, "Gerekirse değerlemeyi yapan kuruluşu SPK'ya bildireceğiz. Protokolü imzalayanlar da dikkate alınacak. Denetleme Dairesi inceliyor. İlk tespitleri alınışı sırasında yüksek bedelli ekspertizin esas alındığı, satışı için yaptırılan ekspertizlerin ve satışın ise gerçekçi olduğu yönünde" diye konuştu. 
Bu arada, CHP Antalya Milletvekili Osman Kaptan da konuyu Meclis gündemine getirdi. Kaptan, Başbakan Erdoğan'ın yanıtlaması istemiyle soru önergesi verdi. 


</TEXT>
</DOC>
