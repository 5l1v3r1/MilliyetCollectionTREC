<DOC>
<DOCNO> 337695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun19.html </URL>
<DATE> 2005/04/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere karışabilir... Irak raporunun ayrıntıları yayımlandı... 
</HEADLINE>
<TEXT>

     İngiliz The Guardian gazetesi, genel seçime bir hafta kala, kraliyet başsavcısının, Irak savaşının meşru olmayacağı uyarısında bulunan raporunun ayrıntılarını yayımladı. 
     Gazeteye göre, başsavcı Lord Goldsmith, savaş başlamadan 2 hafta önce başbakanlığa gönderdiği raporunda, savaşın meşru olmayacağını ve savaşa katılacak İngiliz askerlerine karşı dava açılabileceğini belirtti. 
     Bu raporun kabine üyelerinden gizlendiğini savunan gazetenin haberine göre, Goldsmith, raporda, İngiltere'nin muhtemel uluslararası davalarda suçlu bulunabileceği, mahkemenin ikinci bir BM kararını gerekli görebileceği uyarısında bulundu. 
     İkinci BM kararı olmadan da savaşa girilebileceğini, ancak bunun için ciddi deliller ve haklı gerekçeler bulunması gerektiğini belirtilen Goldsmith'in 13 sayfalık raporunu 7 Mart 2003'te Başbakanlığa gönderdiği belirtildi. 
     Aynı gün uluslararası silah denetçilerinin başkanı Hans Blix'in Irak'ta biyolojik veya kimyasal kitle imha silahı bulunmadığına dair raporunu açıkladığını hatırlatan Guardian, Goldsmith'in 10 gün sonra yeniden kaleme aldığı ve bu kez kabine üyelerinin de okuduğu raporunda ise Irak'ın BM kararlarını çiğnediğini ifade ettiğini kaydetti. 
     Gazete, haberle ilgili olarak Goldsmith'in görüşüne başvurulduğunu ancak başsavcının 10 gün içinde fikrini değiştirdiğini kabul etmediğini de yazdı. 
     
</TEXT>
</DOC>
