<DOC>
<DOCNO> 308213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun21.html </URL>
<DATE> 2005/01/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Güzelyurtlu cinayetinde 5 kişiye tutuklama emri 
</HEADLINE>
<TEXT>

     Kıbrıs Rum polisi, geçen cumartesi günü Güney Lefkoşa-Larnaka karayolunda silahla öldürülen işadamı Elmas Güzelyurlu, eşi Zerrin ve kızı Eylül'ün cinayetiyle ilgili olarak, KKTC polisinin gözaltına aldığı kişilerle birlikte beş kişi hakkında tutuklama emri çıkardı. 
     KKTC polisi de, cinayetleri soruşturma kapsamında, çarşamba günü 4 kişiyi gözaltına almıştı. Rum polisinin tutuklama emri çıkardığı kişilerin dördünün KKTC polisinin gözaltına aldığı kişiler olduğu belirtildi. 
     Rum basınına göre, Rum polisi, Mustafa Mehmet, Fikret Mustafa, Emir Fikri, Hikmet Oruç ve Mustafa Çavga için tutuklama emri çıkardı. 
     Rum basını, bu isimlerin 4'ü, KKTC'de gözaltına alınan 4 kişi olduğuna dikkati çekerek, Rum polisinin elinde, cinayete karıştığı yönünde bilgiler bulunması nedeniyle Hikmet Oruç hakkında da tutuklanması için emir çıkardığını yazdı. 
     Rum polisi, Elmas Güzelyurtlu'nun oğlu Mehmet Güzelyurtlu'nun ifadesinde verdiği bilgiler ışığında 5 kişinin ismini belirledi ve Rum kimlik dairesinde kayıtlı olan isim ve soyadlarıyla haklarında tutuklama emri çıkardı. 
     Haberlerde, polis açıklamasına dayanılarak, haklarında tutuklama emri çıkarılanların tümünün cinayetle bağlantısı olduğu, bunlardan üçünün olay yerinde ve Güzelyurtlu'nun evinden toplanan delillerle de ilgileri bulunduğu iddia edildi. 
     Cinayetin işlendiği yerde ve Güzelyurtlu'nun güney Lefkoşa'da ikamet ettiği evinde toplanan delillerin Rum Nöroloji ve Genetik Enstitüsü'nde incelenmesine devam edildiği belirtildi. 
     Haberlerde, üçlü cinayetin 9 mm'lik tabancayla işlendiği ve ele geçen üç kovandan birinin, ''merminin Türkiye'de bir cephane fabrikasında imal edildiğini gösterdiği'' iddia edildi. 
     
     RUM ADALET BAKANININ AÇIKLAMASI 
     Bu arada, Rum Adalet ve Kamu Düzeni Bakanı Doros Theodoru da, ''Rum polisinin elinde cinayetlerle ilgili bilgilerin çok güçlü ve bazılarının da yalanlanamaz olduğunu'' savundu. 
     Theodoru, KKTC Başbakanı Mehmet Ali Talat'ın, ''Rum polisinin KKTC polisiyle işbirliği yapmadığı'' yönündeki açıklamasıyla ilgili olarak, '' Kıbrıs Cumhuriyeti makamlarının Sayın Talat'a siyasi yarar sağlamasına yardımcı olması ve uluslararası alanda sağlayamadığı tanınmayı bizden elde etmesi mümkün değildir'' dedi. 
     
     RUM SÖZCÜNÜN AÇIKLAMASI 
     Rum yönetimi sözcüsü Kipros Hrisostomidis de, KKTC'nin, Güzelyurtlu cinayetinden ''politik çıkar sağlamaya çalıştığını'' iddia etti. 
     KKTC Başbakan Talat'ın, ''Rum polisinin KKTC polisiyle işbirliği yapmadığı'' yönündeki açıklamasıyla ilgili olarak Hrisostomidis, ''Bu şartlar altında böyle bir şey düşünülemez. Kıbrıs Türk rejimi Güzelyurtlu cinayetini politik çıkar amaçlı kullanıyor. 'İşgal' rejiminin bütün açıklamaları bu hedefe yöneliktir'' iddiasında bulundu. 
     Hrisostomidis, Rum polisinin cinayetle ilgili soruşturmasının devam ettiğini, ihtiyaç duyulması halinde Rum hükümetinin Birleşmiş Milletler Barış Gücü'nden yardım isteyeceğini kaydetti. 
     Rum sözcü, KKTC'nin ''yasadışı'' olduğunu, cinayetle ilgili tutuklama emri çıkaramayacağını da iddia etti. 
     Kıbrıslı Türk işadamı Elmas Güzelyurtlu 52 , eşi Zerrin 50 ve kızı Eylül 16 , 15 Ocak Cumartesi günü Güney Lefkoşa-Larnaka karayolundaki Koşi ÜÇ Şehitler köyü yakınlarında, başlarından vurulmuş olarak bulunmuşlardı. Güzelyurtlu ailesi, 17 Ocakta KKTC'de toprağa verilmişti. 
     
</TEXT>
</DOC>
