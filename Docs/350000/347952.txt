<DOC>
<DOCNO> 347952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur10.html </URL>
<DATE> 2005/06/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bakkal, yaramazlık yapan çocuğu bıçakladı 
</HEADLINE>
<TEXT>

     Ferhat DERVİŞOĞLU REYHANLI Hatay , DHA 

HATAY'ın Reyhanlı İlçesi'nde, bakkal dükkanı işleten 69 yaşındaki Hasan Hazırlar'ın, alışveriş için dükkanına gelen 8 yaşındaki İ.Ü'yü yaramazlık yaptığı gerekçesiyle bıçakladığı öne sürüldü. 
     Olay, bugün öğle saatlerinde Mustafa Kemal Mahallesi'nde meydana geldi. Hacı Seniha Bahadırlı İlköğretim Okulu 1'inci sınıf öğrencisi 8 yaşındaki İ.Ü, okuldan çıkarak çikolata almak için arkadaşlarıyla birlikte okul karşısındaki bakkal dükkanına gitti. İddiaya göre İ.Ü, bakkal dükkanı içinde arkadaşlarıyla şakalaşarak taşkınlık yaptı. Buna sinirlenen iş yeri sahibi Hasan Hazırlar, ekmek bıçağıyla küçük çocuğu kalçasından yaraladı. Arkadaşlarının haber vermesi üzerine öğretmenleri tarafından Reyhanlı Devlet Hastanesi'ne götürülen küçük çocuk Hatay Devlet Hastanesi'ne sevk edildi. 
     Gözaltına alınan Hazırlar'ın verdiği ifadesinde, işyerinde yaramazlık yaptıkları için çocukları korkutmak amacıyla bıçak çektiğini, ancak İ.Ü'yü kazayla bıçakladığını söyledi. Hasan Hazırlar, tutuksuz yargılanmak üzere serbest bırakılırken, olayla ilgili soruşturma sürüyor. 
     
</TEXT>
</DOC>
