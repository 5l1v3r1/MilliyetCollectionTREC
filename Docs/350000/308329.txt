<DOC>
<DOCNO> 308329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/ekonomi/eko03.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist'ten Babacan'a övgü 
</HEADLINE>
<TEXT>


2004'te Türkiye'de kriz çıkacak tahminiyle eleştirilen The Economist Dergisi son sayısında Bakan Babacan'a şampiyon, zeki, kesinlikle dürüst diyerek iltifatlarda bulundu 

ANKARA Milliyet 

Geçen yıl "Türkiye'de kriz çıkacak" tahminiyle eleştiri oklarına hedef olan İngiltere'nin prestijli ekonomi dergisi The Economist, son sayısında Devlet Bakanı Ali Babacan'dan övgüyle bahsetti. 
The Economist'in son sayısında yayınlanan "Babacan Mucizesi" başlıklı makalede, "şampiyon", "zeki" ve "kesinlikle dürüst" sıfatlarıyla tanımlanan Babacan için "O Ferragamo marka ayakkabıları ve jöleli saçlarıyla yarattığı imajın aksine, bazı selefleri gibi gösterişe meraklı biri değil" denildi. Seleflerden kimin kastedildiği ise belirtilmedi. 
Ankara kaynaklı makalenin derginin Ankara Temsilcisi Amberin Zaman'ın hazırladığı ve Babacan'la görüşüldükten sonra kaleme alındığı öğrenildi. 

Danışmanlık tecrübesi 
Makalede, Babacan'ın 27 yaşında 1994'de Ankara Büyükşehir Belediyesi'nde danışmanlık görevinde bulunduğu ve o dönem Dünya Bankası ihalelerinde milyonlarca dolarlık indirim sağladığı anlatıldı. Babacan'ın Dünya Bankası'yla müzakere birikiminin sonuçları "Kamu kaynaklarını etkin kullanma birikimi on yıl sonra Babacan'a Türkiye'yi 2001 krizinin etkilerinden çıkarmakta yardımcı oldu" şeklinde ifade edildi. 
"Hükümetteki kabine değişikliği söylentilerinin" değerlendirildiği makalede Babacan'ın, "kısa zamanda Başbakan Erdoğan'ın güvenini kazanmasının bazı AKP üyelerinde kıskançlık yarattığı" savunuldu. 

'Babacan'ın düşmanları' 
The Economist'teki makalede "Babacan'ın düşmanlarıyla" ilgili analizlere yer verilerek, şöyle denildi 
"Gelecek için en iyi güvence siyasi istikrarın devam ettirilmesi ve bazıları da bunun, zeki ve kesinlikle dürüst Babacan'ın göreve devam etmesi anlamına geldiğini düşünüyor. Kabine değişikliği söylentilerinin artmasıyla genç ve İngilizce'ye hakim bir bakan olan Ali Babacan'ın Avrupa Birliği AB ile müzakereleri üstlenebileceği de gündeme geldi. Böyle bir görev değişikliğinden bazı düşmanları memnuniyet duysa da, Babacan, karşılığında bazı taleplerle karşılaşacağını bildiğinden İstanbul seçkinlerinin önerilerine sıcak yaklaşmıyor." 

Yeni şampiyon arayışı 
Babacan'ın AB ile müzakerelerde yer almak istemediğine ilişkin görüşü, makaleye şöyle yansıdı 
"Bakan Babacan 'şu anda bunun üzerine düşünmek bile istemiyorum' diyor. AB müzakerelerini üstlenmek durumunda kalırsa, Türkiye, ekonomik reformlarını sürdürmek için yeni bir şampiyona ihtiyaç duyabilir." 
Devlet Bakanı Ali Babacan'ın, Ankaralı zengin bir tekstil tüccarının oğlu olduğu belirtilen makalede, eşinin Başbakan Recep Tayyip Erdoğan'ın eşi Emine Erdoğan'la da yakın arkadaş oldukları da vurgulandı. 


</TEXT>
</DOC>
