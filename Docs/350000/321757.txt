<DOC>
<DOCNO> 321757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun12.html </URL>
<DATE> 2005/03/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İngiliz çeteleri korku salmak için 'Müslüman rolü' yapıyor 
</HEADLINE>
<TEXT>

     LONDRA DHA 

      ÖZELLİKLE 11 Eylül saldırılarının ardından 'İslami terör'ün adeta fobi haline dönüşmesini fırsat bilen İngiliz suç çetelerinin, kendilerine 'Müslüman süsü' vererek etrafa korku salmaya başladığı bildirildi. 
     İngiliz The Guardian gazetesinin haberine göre, özellikle başkent Londra'nın güneyinde yoğunlaşan çeşitli çetelere mensup 50 ila 100 genç, İslamiyet'i seçtiklerini iddia ederek, teröristlerle bağlantılı oldukları imajı yaratıyor. Kendilerini 'Muslim Boys' Müslüman Çocuklar olarak adlandıran grubun üyeleri, özellikle uyuşturucu satıcılarını soymak konusunda 'uzmanlaşmış' durumda. Bunun yanı sıra bazı cinayet ve soygunlardan da sorumlu tutulan çete üyelerinin birçoğunun, otomatik ve yarı otomatik silahlara sahip olduğu belirtiliyor. 
     
     ÇETE ARKADAŞINA SAYGISIZLIĞIN CEZASI ÖLÜM 
     Kent polisi ve Müslüman toplum örgütleri, çoğu 20'li yaşlarda olan çete üyelerinin Müslümanlıkla ya da El Kaide bağlantılı gruplarla herhangi bir ilişkisi olmadığını belirtiyor. Londra'daki polis yetkilileri, İslamiyet'in ardına sığınan söz konusu çetelerin, bu sayede hapishanelerde daha iyi muamele görmeyi umduklarını ifade ediyor. 
     Özellikle Amerikalı siyahların benimsediği rap müzik argosunu dillerine yansıtan ve bu kültürden ilham alan çetecilerin, Londra'nın en yoksul bölgelerinde yetiştikleri ve çocuğunun çocukluk arkadaşı olduğu kaydediliyor. Çete üyelerinin birçoğu, polise yakalanmamak için neredeyse her gece başka bir evde kalırken, çete arkadaşlarına saygısızlık edenler ölümle cezalandırılıyor. 
     
</TEXT>
</DOC>
