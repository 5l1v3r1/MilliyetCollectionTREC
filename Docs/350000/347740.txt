<DOC>
<DOCNO> 347740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun01.html </URL>
<DATE> 2005/06/01/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
AB’de gözler Hollanda’da yapılacak referanduma çevrildi 
</HEADLINE>
<TEXT>

     Amsterdam DHA 

      FRANSA’da pazar günü yapılan referandumda halkın yaklaşık yüzde 55’inin AB Anayasası’na ’Hayır’ demesinin yankıları sürerken, bütün gözler yarın Hollanda’da yapılacak halk oylamasına çevrildi. Fransa’nın ardından Hollanda’nın da ’Hayır’ demesinin Anayasa’yı tamamen ’öldüreceği’ yönünde yorumlar yapılıyor. 
     
     HALKIN YÜZDE 60’ININ ’HAYIR’ DEMESİ BEKLENİYOR 
     Avrupa’yı krizin eşiğine getiren Fransa’daki ’Hayır’ sonucunun da etkisiyle Hollanda’daki referandumun çok düşük katılımlı olması ve ’Hayır’ oylarının yüzdesinin Fransa’dakinden bile yüksek çıkması bekleniyor. Kamuoyu araştırmaları Hollanda’da Anayasa’nın yüzde 8 ila yüzde 20 arasında değişen bir oy fazlalığıyla reddedileceğini gösterirken, NSS-Interview adlı araştırma şirketi tarafından yapılan bir ankette, bu ülkede ’Hayır’ cephesinin yüzde 60, ’Evet’ cephesinin ise yüzde 40 oy alacağını ortaya koydu. 
     
     BALKENENDE HOLLANDA’DAN ÇIKACAK ’EVET’ ARTIK DAHA ÖNEMLİ 
     Avrupa Birliği Anayasası’na yönelik tepkiler nedeniyle Hollanda’da referanduma katılımın yüzde 40 civarında olması bekleniyor. Fransa’da halk referanduma büyük ilgi göstermiş ve seçmenlerin yüzde 70’i sandık başına gitmişti. 
     Fransa’nın ardından Hollanda’da da ’Hayır’ cephesi kazanırsa, AB Anayasası, birliğin 6 kurucu ülkesi arasında 2’nci yenilgisini almış olacak. Bu nedenle Hollanda Başbakanı Jan Peter Balkenende, halkı Fransa’daki ’Hayır’ sonucunun etkisi altında kalmadan oy vermeye ve ’Evet’ demeye davet etti. Balkenende, "Şimdi Hollanda’dan çıkacak bir ’Evet’ oyu daha fazla önem kazandı. Avrupa’da Anayasa’yı oylama süreci devam ediyor" dedi. 
     
     TÜRKİYE DE ’HAYIR’ NEDENLERİ ARASINDA 
     İngiliz The Guardian gazetesine göre, Hollanda kamuoyunun AB Anayasası’na ’Hayır’ demeyi planlamasının ardındaki nedenlerden birinin ’Türkiye karşıtlığı’ olduğu öne sürülürken, halen bu ülkede yasal olan ötanazi uygulamasına, genelevlere ve esrar içmenin serbest olduğu kafelere darbe inmesi ihtimali de halkı endişelendiren unsurlar arasında bulunuyor. Hollandalılar ayrıca, euronun tedavüle girmesiyle birlikte fiyatların yükselmiş olmasından da şikayetçi. 
     
</TEXT>
</DOC>
