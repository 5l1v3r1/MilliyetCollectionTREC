<DOC>
<DOCNO> 318276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonspo15.html </URL>
<DATE> 2005/02/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Beşiktaş, Eyüpspor maçında üç sakat verdi 
</HEADLINE>
<TEXT>

     Beşiktaş, 27 Şubat Pazar günü Sakaryaspor ile yapacağı lig maçının hazırlıklarını tek antrenmanla sürdürdü. 
     BJK Nevzat Demir Tesisleri'nde, teknik direktör Rıza Çalımbay yönetiminde gerçekleştirilen antrenmanda futbolcular, yarım alandaki eltopu ve dar alanda tek pas çalışmasının ardından taktik ağırlıklı çift kale maç yaptı. 
     Neşeli geçen antrenmanda siyah-beyazlı futbolcular, özellikle yarım alanda eltopu maçında birbirleriyle bol bol şakalaştı. 
     3 takım halinde yapılan çift kale maç sırasında bir ara antrenmanı izleyen basın mensuplarına dönen Sergen, bir gazeteciye ''Her zaman antrenmanda Tayfur'un takımı kazandı diye yazıyorsun. Yaz, yine Tayfur'un takımı kazandı'' dedi. Sergen ve takım arkadaşları kendilerinin kazandığını söylerken Tayfur, final maçını yine kendi takımının galip geldiğini ileri sürdü. 
     İkinci Lig B Kategorisi B Grubu takımlarından Eyüpspor ile dün yapılan hazırlık maçında sakatlanan Ahmet Dursun, Okan ve Berkant antrenmana katılmadı. Salonda çalışan 3 oyuncunun hazırlık maçında ayaklarına darbe aldıkları, durumlarının çok ciddi olmadığı ve yarın takımla çalışacabilecekleri öğrenildi. 
     Beşiktaş, yarın yapacağı antrenmanla hazırlıklarını sürdürecek. 
     
</TEXT>
</DOC>
