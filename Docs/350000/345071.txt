<DOC>
<DOCNO> 345071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo13.html </URL>
<DATE> 2005/05/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fatih Tekke, Yunanistan maçından sonra ameliyat olacak... 
</HEADLINE>
<TEXT>

     Trabzonspor’un milli futbolcusu Fatih Tekke’nin, A Milli Futbol Takımı’nın 4 Haziran’da Yunanistan ile yapacağı karşılaşma sonrası ameliyat olacağı bildirildi. 
     Trabzonspor Kulübü Sağlık Kurulu Başkanı Dr. Ahmet Çubukçu, AA muhabirine yaptığı açıklamada, ligde 30 golü bulunan Fatih Tekke’ye hem Trabzonspor’un hem de milli takımının ihtiyaç duyduğunu belirtti. 
     Lig’de ikinci sıraya yükselerek Avrupa Şampiyonlar Ligi’ne katılma bakımından avantaj yakaladıklarını dile getiren Çubukçu, "Bunun için ligde İstanbulspor ile yapacağımız maç bizim için çok önemli. Bunun yanında milli maçlar da var. Fatih’i sezon sonunda ameliyat ettireceğiz" dedi. 
     Milli Takım Teknik Direktörü Ersun Yanal ile de görüştüğünü ifade eden Çubukçu, "Yanal, bize Fatih’e özellikle Yunanistan maçı için ihtiyacı olduğunu söyledi. Biz de milli takımı düşünerek bu futbolcuyu lig bitiminden biraz daha geç olarak 4 Haziran’daki Yunanistan maçının ardından ameliyat ettireceğiz. Arnavutluk maçında bu futbolcu oynayamayacak" diye konuştu. 
     İki taraflı kasık fıtığı bulunan Fatih’in İstanbul’da ameliyat olmasını planladıklarını ifade eden Çubukçu, şöyle konuştu 
     "Fatih, bugünkü çalışmada koşu yapacak. İstanbulspor maçına kadar dinlendireceğiz. Ancak kasıklarında boğulma denilen bir risk var. 
     Böyle bir durum olursa, planlarımız değişir. Şimdilik böyle bir şey yok. İnşallah planladığımız gibi gider. Hem biz hem de milli takımımız bu futbolcudan yararlanır." Çubukçu, Fatih’in ameliyatının ardından 3 hafta sonra takımla birlikte çalışmalara başlayabileceğini, ancak sezon öncesi hazırlık kampına katılamayabileceğini kaydetti. 

     
</TEXT>
</DOC>
