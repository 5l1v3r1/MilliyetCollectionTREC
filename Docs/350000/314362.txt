<DOC>
<DOCNO> 314362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun05.html </URL>
<DATE> 2005/02/11/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Kuzey Kore'den İran'a destek mesajı... 
</HEADLINE>
<TEXT>

     ABD Başkanı George Bush'un nükleer silahları nedeniyle Irak ve İran'dan sonra ''şer ekseni''ninde yer alan Kuzey Kore'den İran'a destek mesajı gönderildiği kaydedildi. 
     Kuzey Kore'nin resmi haber ajansına göre üst düzey iki yetkili, İran'a İslam Devrimi'nin 26. yıldönümü dolayısıyla tebrik mesajı gönderdi. 
     Ülke hiyerarşisinde ikinci sırada yer alan Parlamento Başkanı Kim Yong-nam, gönderdiği mesajda, ''İran hükümeti ve halkı İslam Devrimi'nin faydalarını savunmada, bağımsız ve refah bir İran inşa etmede büyük başarı sağladılar'' dedi. 
     Kuzey Kore Başbakanı Pak Pong-ju tarafından gönderilen ikinci mesajda ise İran'ın bağımsızlığını savunmasındaki başarısı övüldü ve ''iki ülke arasındaki dostluğun ve işbirliğinin güçlendiği'' ifade edildi. 
     Kuzey Kore, dün ilk kez nükleer silahlara sahip olduğunu bildirmiş ve nükleer silah programlarıyla ilgili yapılan altılı görüşmelerden ABD'nin düşmanca tutumuna karşı savunmaya ihtiyacı olduğu gerekçesiyle süresiz çekildiğini açıklamıştı. 
     
</TEXT>
</DOC>
