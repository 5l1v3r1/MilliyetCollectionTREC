<DOC>
<DOCNO> 313116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko05.html </URL>
<DATE> 2005/02/07/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Nema için başvurular başlıyor 
</HEADLINE>
<TEXT>

     Tasarrufu Teşvik Hesabı beşinci taksit nema ödemeleri için toplu başvurular, bugünden itibaren Ziraat Bankası'na yapılacak. Ödemelerin tarihini ise Hazine Müsteşarlığı belirleyecek. 
     Ziraat Bankası'ndan yapılan açıklamaya göre, zorunlu tasarruf beşinci taksit nema ödemeleriyle ilgili kurum ve işyeri toplu başvuruları, bugün itibariyle banka tarafından kabul edilmeye başlanacak. 
     
     İşyeri aracılığı ile nemalarını alacaklar 

     Tasarrufu Teşvik işyeri sicil numarası ve elektronik posta adresi uzantıları Milli Eğitim Bakanlığı'na bağlı ilköğretim, lise ve dengi okullar için ''k12.tr'', yüksek öğretim kurumları için ''edu.tr'', özel işyerleri için ''com.tr'', genel ve katma bütçeli kuruluşlar için''gov.tr'', askeri birlikler için ''mil.tr'', emniyet teşkilatı için ''pol.tr'' ve belediyeler için ''bel.tr'' olan özel kuruluşlar ile kamu kurum ve kuruluşları personeli, 5. taksit nema ödemelerini ''işyerleri aracılığıyla'' alabilecekler. 
     Önceki taksit ödemelerinde olduğu gibi, kurum ve işyeri aracılığıyla talepte bulunan hak sahiplerinin ödemeleri, beşinci taksit ödemelerinin başlamasını takiben en geç 3 gün içinde yapılacak. Kurumu aracılığıyla başvurmayan hak sahipleri, eskiden olduğu gibi bir aylık takvim içinde sıralarını bekleyecek. Hak sahipleri, kurum işyeri ünvanını taşıyan elektronik posta adresi ile birlikte en son kesinti ve katkı tutarlarını yatırdıkları Ziraat Bankası şubelerine başvuracak. 
     Kurum ve işyeri yetkililerine zorunlu tasarrufun 5. taksit nema ödemelerinin yapılabilmesi için, ''son bir ay içinde verilmiş kamu kurum ve kuruluşları için resmi görevlendirme yetki yazısı, diğer kuruluşlar için noter tasdiklik yetki belgesi ve imza sirküleri'' olacak. 
     
     Ödemeler zamlı olacak 

     Beşinci taksit nema tutarı, bir önceki taksitin üzerine 3 aylığa denk gelen yaklaşık yüzde 1.2'lik sabit rakam ve 3 aylık enflasyonun eklenmesi ile bulunacak. 
     Öte yandan dördüncü taksit nema ödemeleri, aralık ayının 8’inden itibaren ödenmeye başlanmıştı. 

     
</TEXT>
</DOC>
