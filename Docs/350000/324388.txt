<DOC>
<DOCNO> 324388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko19.html </URL>
<DATE> 2005/03/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şubat ayında açılan şirket sayısı yüzde 45 arttı... 
</HEADLINE>
<TEXT>

     Türkiye'de Şubat ayında kurulan şirket ve kooperatiflerin sayısında, geçen yılın aynı dönemine göre yüzde 45.3 artış oldu. 
     DİE tarafından açıklanan ''Şubat ayına ilişkin kurulan ve kapanan şirketler'' istatistiğine göre, geçen ay kapanan şirket ve kooperatiflerin oranı, geçen yılın aynı dönemine göre yüzde 46.7 arttı. 
     Verilere göre, Şubat ayında kurulan 3 bin 627 şirket ve kooperatifin yüzde 90.2'si limited, yüzde 6.9'u anonim ve yüzde 2.9'u kooperatif olarak belirlendi. 
     Geçen ay, 2004 yılının aynı ayına göre kurulan şirket ve kooperatif sayısı yüzde 45.3 artarak 2 bin 497'den 3 bin 627'ye, kurulan ticari unvanlı işyeri sayısı da yüzde 69.5 artarak 2 bin 397'den 4 bin 62'ye yükseldi. 
     Bu yıl Şubat ayında, 2004 yılının aynı dönemine göre kapanan şirket ve kooperatif sayısı yüzde 46.7 artarak 381'den 559'a, kapanan ticaret unvanlı işyeri sayısı da yüzde 21.6 artarak 1.180'den 1.435'e çıktı. 
     
     OCAK-ŞUBAT DÖNEMİ 
     Bu yılın Ocak-Şubat döneminde ise 2004 yılının aynı dönemine göre kapanan şirket ve kooperatif sayısı yüzde 38.2 artarak bin 309'dan bin 809'a, kapanan ticaret unvanlı işyeri sayısı da yüzde 29.4 artarak 2 bin 788'den 3 bin 609'a ulaştı. 
     Söz konusu dönemde, 2004 yılının aynı ayına göre kurulan şirket ve kooperatif sayısı ise yüzde 22.2 artarak 6 bin 600'den 8 bin 67'ye, kurulan ticari unvanlı işyeri sayısı da yüzde 49.9 artarak 5 bin 95'den 7 bin 638'e yükseldi. 
     
</TEXT>
</DOC>
