<DOC>
<DOCNO> 301580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko13.html </URL>
<DATE> 2004/12/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yeni ambalaj yönetmeliğiyle 400 trilyon geri kazanılacak... 
</HEADLINE>
<TEXT>

     1 Ocak 2005'ten itibaren yürürlüğe girecek ''Ambalaj ve Ambalaj Atıkları Yönetmeliği'' ile ülke ekonomisine yılda 400 trilyon liralık geri kazanım sağlanmasının hedeflendiği bildirildi. 
     Konya Büyükşehir Belediyesi Çevre Koruma Daire Başkanı Ceylani Kılıç, ambalaj atıklarının toplanarak ülke ekonomisine kazandırılması amacıyla hazırlanan ''Ambalaj ve Ambalaj Atıkları Yönetmeliği''nin 1 Ocak'tan itibaren yürürlüğe gireceğini anımsattı. 
     Bu tarihten itibaren çöpe giden ambalaj atıklarının yetkili firmalar tarafından toplanıp değerlendirileceğini ifade eden Kılıç, böylece ekonomiye ciddi anlamda katkı sağlanacağını belirtti. 
     Bu yönetmeliğin ambalaj üreten firmaları da içine aldığını dile getiren Kılıç, şunları söyledi 
     ''Konya'da günlük 100 ton ambalaj atığının toplanması planlanıyor. Yönetmeliğin uygulanacağı pilot bölgeleri belirledik. Ambalaj atıklarının toplanması ile sadece Konya'da 7.2 trilyon liralık geri kazanım sağlanacak. Ülke genelinde ise bu rakamın yılda 400 trilyon lirayı bulması hedefleniyor. Türkiye'de yılda, geri kazanılabilir 4 milyon ton atık çöpe gidiyor. 4 milyon tonun yeniden toplanıp değerlendirilmesi ekonomiye ciddi katkı sağlar.'' Kılıç, ambalaj firmalarının yönetmelik ile 10 yıl sonra, ürettiklerinin yüzde 60'ını geri kazanmak zorunda olacağını vurgulayarak, ''Kademeli olarak gerçekleşecek bu uygulamada ilk olarak yüzde 20'den başlanacak. Daha sonra firmalar, geri kazanımda yüzde 60'a kadar ulaşacak'' dedi. 
     Toplanan çöplerin hacminin yüzde 33'ünü ambalaj atıklarının oluşturduğunu dile belirten Kılıç, bu yüzden yönetmeliğin belediyelere de derin nefes aldıracağını bildirdi. 
     Kılıç, ambalaj atıklarının toplanması ile belediye çöp araçlarının sefer sayılarının düşeceğini ve çöp depolama alanlarında rahatlama sağlanacağını vurgulayarak, ''Çöplüklerde yaklaşık yüzde 33'lük bir bölüm açılmış olacak. Bu da yönetmeliğin dolaylı katkısı. Yani yönetmelik ile kazanım sadece 400 trilyon lira ile kalmayacak'' diye konuştu. 
     
</TEXT>
</DOC>
