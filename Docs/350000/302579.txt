<DOC>
<DOCNO> 302579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko04.html </URL>
<DATE> 2005/12/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Mitsubishi Grandis yenilendi... 
</HEADLINE>
<TEXT>

     Mitsubishi Motors'un, ilk kez Nisan 2004 yılında Avrupa'da satışa sunduğu ''Grandis'', yenilenerek dizel versiyonu ile Türkiye'de de satışa sunuldu. 
     Sabancı Holding'e bağlı, Adana'da kurulu TEMSA A.Ş'den verilen bilgiye göre, zengin bir mühendislik ve yarış mirasına, marka dinamiğini de ekleyerek MPV segmentine bir artı daha kazandıran ve bunu sportif bir görünüşle birleştiren Mitsubishi Grandis DI-D, Türk otomobil severlerin beğenisine sunuldu. 
     Geleneksel MPV'lere oranla daha uzun ve alçak olduğu için, etkileyici bir duruşa sahip olduğu belirtilen Grandis, 2001 Space Liner ve Tarmac konsept otomobillerinden esinlenerek dizayn edildi. 
     Dinamiğinin yanı sıra, zarafeti, yola hakim görüş sağlayan sürüş pozisyonu ve geniş kabini, 7 kişilik konfigürasyonu ve ''Hide-Seat'' sisteme sahip üçüncü koltuk sırası ile kullanıcılarının tüm ihtiyaçlarına cevap veriyor. Tasarımdan taviz vermeksizin geniş ve fonksiyonel bir iç hacim yaratmak amacıyla geliştirilen ''Hide-Seat'' özelliği ile koltukları katlama, çıkarma, taşıma ve depolama zorlukları yaşamadan, kolayca ekstra bagaj kapasitesinin artırılabiliyor. Otomobil bu özelliği ile kısa sürede 6-7 kişi kapasitesine kavuşabiliyor. 
     Otomobilin sahip olduğu 2.0 litre, 136 PS dizel motoru ile yüksek performans, Cruise Control hız sabitleme sistemi, MP3 çalar fonksiyonlu 6 hoparlörlü Radyo-CD çaları ve otomatik kliması ile keyifli kullanım imkanı sağladığı kaydedildi. 
     Grandis'in, ayrıca, standart olarak sunulan aktif denge ve çekiş kontrol sistemleri, fren destek sistemi, arka park sensörleri, sürücü ve yolcu ön, yan ile perde hava yastıklarıyla maksimum güven verdiği vurgulandı. 
     TEMSA güvencesiyle pazara sunulan Grandis'in Türkiye'de tavsiye edilen anahtar teslim satış fiyatının 73 bin 250 YTL olduğu kaydedildi. 
     
</TEXT>
</DOC>
