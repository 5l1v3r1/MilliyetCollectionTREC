<DOC>
<DOCNO> 317340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur29.html </URL>
<DATE> 2005/02/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çocuğun tuvalet ihtiyacı, hırsızların işini bozdu 
</HEADLINE>
<TEXT>

     Burdur'da evine giderken tuvaletini yapmak üzere babasıyla otomobilden inen çocuk, köylülere ait sulama kuyusu trafosundaki hırsızlığı önledi. 
     TEDAŞ yetkililerinden alınan bilgiye göre, gece kimliği belirlenemeyen kişiler, Burdur'un Yeşilova İlçesi'ne bağlı Güney Beldesi karayolunun ikinci kilometresindeki sulama kuyusu trafosuna hırsızlık amacıyla girdiler. 
     Bu sırada evine gitmekte olan bir kişi, çocuğunun tuvaletinin gelmesi üzerine, çocuğuyla birlikte otomobilden indi. Aracın durduğunu gören hırsızlar, paniğe kapılarak trafo merkezinden uzaklaştılar. 
     Kaçan kişileri gören vatandaşın şüphelenerek durumu jandarmaya bildirmesi sonucu yapılan araştırmada, trafo merkezinde hırsızlara ait olduğu belirlenen 18 litrelik 5 boş teneke, uzun spiral hortum ve çeşitli araç gereçler bulundu. 
     TEDAŞ yetkilileri, hırsızların trafodaki yağı çalmak istediklerini belirterek, ''Trafodaki yağ, soğutma amaçlı kullanılıyor. Depoda 260 litre yağ bulunuyordu. Hırsızlar yağı çalmak istemişler'' dediler. 
     
</TEXT>
</DOC>
