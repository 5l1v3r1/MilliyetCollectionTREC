<DOC>
<DOCNO> 325248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/tamer.html </URL>
<DATE> 2005/03/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bizim nükleer santralcıları üzecek bir haberim var 
</HEADLINE>
<TEXT>

ABD-Sovyet silahlanma yarışından kalma uranyum stokları tükendi. Fiyatlar 3 katına fırladı. Radyoaktif yakıt artık ucuz değil,üstelik önümüzdeki dönemde daha da artacak 

Türkiye'deki nükleer lobiyi ve Enerji Bakanımız Hilmi Güler'i üzecek bir haberim var. Hatta AB müzakereleri sırasında Fransa ve Almanya'ya karşı tekrar nükleer rüşveti gündeme getirmeyi tasarlıyorsa, Başbakan Recep Tayyip Erdoğan da şimdiden üzülebilir. 
Konumuz, tatil günü yazısı olmaya pek uygun değil ama, önceki günkü International Herald Tribune ve ardından da dünkü Wall Street Journal'ın peşpeşe konuya geniş yer ayırdıklarını görünce, sıcağı sıcağına aktarmak istedim. 

7.1 dolardan 21.8 dolara 
Uranyum fiyatları 3 katına fırlamış. 1980'den bu yana 1 poundu 453.6 gram 7.1 dolardan yukarı çıkamayan radyoaktif yakıt, son dönemde 21.8 dolardan işlem görür olmuş. Gelecek yıl fiyatların 30 doların üzerine çıkacağına kesin gözüyle bakılıyor. Bu demektir ki artık Türkiye'deki nükleer lobi inşaatı yıllar süren, kuruluş maliyeti güvenlik sistemlerinin de katkısıyla arşı alaya çıkan nükleer enerjiyi "Ama kurulduktan sonra işletme maliyeti çok ucuz" diye savunamayacak. 
Bayram değil, seyran değil, uranyum fiyatları neden aniden yükseldi diyeceksiniz. 2 ana nedeni var. Kolayca tahmin edebileceğinizi sona bırakıp, benim hayli ilginç bulduğumdan başlayayım 

Stok, 25 yılda eriyebildi 
Nükleer silahlanma yarışından vazgeçilmesine ilişkin ABD - Sovyet anlaşmalarının ardından dünyada dağlar gibi uranyum stokları birikmiş. Yıllardır radyoaktif yakıtın bu denli ucuz olmasının nedeni de, elde kalan bu devasa stoklarmış. Zaten hesap ortada daha doğrusu yeni açıkladılar 30 ülkedeki 441 nükleer santralda yılda 67 bin ton uranyum tüketilmesine karşın, uranyum üretimi uzun süreden beri 40 bin tondan yukarı çıkamıyormuş. 
Buyurun bakalım Uranyum arzı, bir anda talebin çok gerisine düşüverdi. Üstelik önümüzdeki yıllarda talebin artacağına ilişkin ciddi belirtiler de var. 

İkinci neden Çin 
Dünya nüfusunun üçte birine sahip devasa iki ülke Çin ve Hindistan'daki hızlı büyüme, bu iki ülkenin enerji talebini hızla artırıyor. Özellikle de Çin'in enerji iştahı müthiş. 10 yılı aşkın süredir devam eden ve 1.3 milyarlık nüfus nedeniyle daha bir 10 - 15 yıl da devam edeceğine kesin gözüyle bakılan Çin'deki büyüme, demirden çimentoya pek çok malda dünya hammadde fiyatlarını zaten yukarı çekmişti. Petrol fiyatlarının varil başına 50 dolara çıkmasında, Çin'in giderek artan talebinin de etkisi olduğu sır değil. 
Şu anda Çin'de faaliyette olan 9 nükleer santral, elektriğin 1.4'ünü karşılıyor. 2020 yılına kadar 27 nükleer santral yapılarak nükleer enerjinin, toplam elektrik üretimi içindeki payının 4'e yükseltilmesi yönünde çalışmalar, hatta Çin'e baskılar var. Tabii Çinli yetkilileri, kendi uranyumunu satın almaya ikna etmek amacıyla kuyrukta bekleyenlerin sayısı da giderek artıyor. 

Uranyum piyasası 
Wall Street Journal'da yer alan yukarıdaki grafiklerde de görüldüğü gibi Avustralya ve Kanada, en zengin uranyum rezervlerine sahip olan 2 ülke. Nitekim Kanada Başbakanı Paul Martin'in ocak ayında Pekin'e yaptığı ziyaretin ana gündem maddelerinden biri de, Avustralya Ticaret Bakanı Mark Vaile'nin 9 - 10 marttaki Çin ziyaretinin nedeni de uranyummuş. 
Bu arada geçen yıla kadar dünyada sadece 6 uranyum arama şirketi faaliyetteyken, son 1 yılda bu sayı 30'un üzerine çıkıvermiş. Dahası Avustralyalı BHP şirketi, uranyum rezervlerinin 40'ına sahip olduğu belirtilen bir başka Avustralya şirketi WMC'yi satın almak için 7.3 milyar dolarlık teklif vermiş. Uranyum şirketlerinin dünya borsalarındaki hisse senedi fiyatları, son 1 yılda 3'e katlanmış... 
Bu durumda benim gerek bürokrasideki nükleercilerimize gerekse üniversitelerimizde nükleer santralın yıllardır yolunu gözleyen nükleer fizikçilerimize naçizane tavsiyem, kendilerine başka bir hedef seçmeleridir. 

Uranyum üreticileri ton Kanada 10 457 Avustralya 7 572 Kazakistan 3 300 Nijerya 3 143 Rusya 3 150 Namibya 2 036 Özbekistan 1 770 Amerika 857 

Uranyum rezervleri Avustralya 28 Kazakistan 18 Kanada 12 G. Afrika 8 Namibya 6 Rusya 4 Brezilya 4 Amerika 3 
Kaynak Uranium Information Center 



</TEXT>
</DOC>
