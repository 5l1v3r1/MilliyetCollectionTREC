<DOC>
<DOCNO> 312068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo09.html </URL>
<DATE> 2005/02/03/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kartal'ın yeni hocası Rıza, ideal onbiri belirledi 
</HEADLINE>
<TEXT>

     Sistemi değiştirmeye başlayan Çalımbay, ideal onbirini sonunda belirledi. 3-5-2'nin en kritik bölgesinde Tayfur ile Koray oynayacak. 
     
     Düzen değişince... 
     Mircea Lucescu döneminde 3-5-2 düzeninde mücadele eden ve savunmasındaki başarıyla dikkat çeken Siyah - Beyazlılar, Vicente Del Bosque’nin gelişiyle birlikte 4-4-2’ye dönmüş, ancak geride yaşanan büyük sorunlar nedeniyle hemen her maçta kalesinde gol görerek tarihinin en kötü sonuçlarına imza atmıştı. Del Bosque ile yollar ayrıldıktan sonra takımın başına geçen Rıza Çalımbay, öncelikli olarak sistem üzerinde durmuştu. 3-5-2’yi tercih eden Atom Karınca’, bu sisteme uygun tercihlerini de sonunda yaptı. 
     
     Yeni Giunti Koray 
     Kalede Oscar Cordoba’yı 1 numara’ olarak gören Çalımbay, Ramazan Kurşunlu’yu yedek bekletiyor. Murat Şahin ise üçüncü tercih... Rıza hocanın geri üçlüde hiç bir tereddütü yok. İbrahim Toraman, Guiaro Ronaldo ve Çağdaş Atan, sakatlık geçirmez ya da cezalı duruma düşmezse banko oynatılacak. Lucescu döneminde rakip atakları bıçak gibi kesen ikili, Tayfur Havutçu-Federico Giunti’den oluşuyordu. Rıza Çalımbay da bu bölgede zoraki bir değişiklik yapacak. Kaptan Tayfur’un partneri, yeni transfer Koray Avcı olacak. 
     
     Golcü enflasyonu 
     Orta beşlide geri kalan üç forma için Okan Buruk, Daniel Pancu ve İbrahim Üzülmez en şanslı adaylar... Hatta Pancu ile İbrahim’in yerleri garanti gibi. Okan ise Tayfun Korkut, Ali Güneş ve Fatih Sonkaya ile büyük bir rekabet içinde. Kara Kartal’ın hücum hattında ismi hiç tartışılmayan tek bir isim var John Carew... Norveçli golcünün yanında oynaması muhtemel futbolcular ise hayli fazla. Veysel, Sergen, Tümer, İbrahim Akın, Ahmet Dursun, Ahmed Hassan ve Berkant performanslarına göre tercih edilecek. 
     
</TEXT>
</DOC>
