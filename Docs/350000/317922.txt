<DOC>
<DOCNO> 317922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy09.html </URL>
<DATE> 2005/02/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD'de Ermeniler'in yaptığı 'Hocalı Soykırımı'nın tanınması istendi 
</HEADLINE>
<TEXT>

     Nurettin ATMACA BAKÜ, DHA 

      ABD Temsilciler Meclisi üyesi Dan Burton, Ermenilerin Karabağ savaşı sırasında Hocalı kentinde yaptıkları katliamın 'soykırım' olarak tanınmasını istedi. 
     Azeri basınında yer alan haberlere göre Indiana Eyaleti temsilcisi Dan Burton, Temsilciler Meclisi'nde yaptığı konuşmada meslektaşlarını Ermenilerin gerçekleştirdiği soykırımı tanımaya çağırdı. ABD Kongresi'nde Uluslararası İlişkiler Komitesi üyesi olan Burton, ''İnsanlık bilmeli ve hatırlamalıdır'' diyerek başladığı konuşmasında, soykırımın tanınmasıyla uluslararası kamuoyunun Karabağ konusundaki suskunluğunu da bozacağını kaydetti. Burton, Temsilciler Meclisi'nin bazı üyelerinin doğruluğu tartışılan 'Ermeni Soykırımı'nı tanımak istemelerine karşın, Ermenilerin 1992'de gerçekleştirdikleri etnik temizlikten bir kez olsun söz etmediklerine de değindi. 
     
     SOYKIRIMI BELGESELLE SAVUNDU 
     ABD'de yayımlanan önemli gazetelerin haberlerini ve uluslararası kuruluşların açıklamalarını kaynak olarak gösteren Burton, savaş sırasında hayatını kaybeden Azeri televizyoncu Cengiz Mustafayev'in çektiği görüntüleri de belge olarak sundu. Burton, Hocalı'da Ermenilerin yaptığı katliamda, kadın, çocuk ve yaşlıların kulakları kesilerek ve gözleri oyularak öldürüldüğünü, cesetlere bile insanlık dışı davranıldığını ifade etti. Burton, ''1992 yılının şubat ayına kadar Hocalı Azerbaycan'ın küçük bir kentiydi. Artık Hocalı sözü bütün Azerbaycanlılar ve bölge halkı için acı, hüzün ve gaddarlığın sembolü. 1992 yılının 26 Şubat'ında Ermeni Silahlı kuvvetleri Rus Askeri Alayı'nın da desteği ile şehri ele geçirmek için değil, yerle bir etmek için kente girdi. 613 kişiyi öldürüp, 1275 kişiyi esir aldılar. Katliamda bin kişi yaralandı, 150 kişi de kayboldu'' diye konuştu. 
     Dan Burton ayrıca, Avrupa Kongresi Parlamenterler Asamblesi'nin kabul ettiği karar uyarınca Azerbaycan topraklarının Ermeni işgali altında olduğunun tanınmasının da memnuniyet verici bir gelişme olduğunu söyledi. 
     
     KURBANLARIN YAKINLARI DÜNYAYA SESLENDİ 
     Öte yandan katliamda hayatını kaybedenlerin yakınlarından oluşan 645 kişi Bakü'deki Türkiye, ABD, Rusya, İngiltere, Fransa, Çin, İran ve Pakistan büyükelçilikleri ile Birleşmiş Milletler, Avrupa Konseyi ve Avrupa Güvenlik ve İşbirliği Teşkilatı'na ortak bir mektup göndererek, Hocalı katliamının soykırım olarak tanınması çağrısında bulundu. 
     
     TRT'DEN 'HOCALI' BELGESELİ 
     Hocalı Katliamı'nın yıldönümü olan 26 Şubat yaklaşırken, TRT'nin hazırladığı ve katliamı anlatan belgeselin çekimleri de tamamlandı. Hocalı'da yaşananları tanıkların ifadeleri ile anlatan belgeselde, Karabağ savaşı sırasında hayatını kaybeden Azeri televizyoncu Cengiz Mustafayev'in çektiği görüntüler de yer alacak. Belgeselin 24 Şubat'ta TRT-Türk ve TRT-INT kanallarında yayınlanacağı bildirildi. 
     
</TEXT>
</DOC>
