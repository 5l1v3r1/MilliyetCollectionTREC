<DOC>
<DOCNO> 335561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy19.html </URL>
<DATE> 2005/04/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
'TBMM 85. Yıl Milli Egemenlik Onur Ödülü' Prof. Dr. Gazi Yaşargil'in oldu 
</HEADLINE>
<TEXT>

     TBMM Başkanı Bülent Arınç, ''TBMM 2005 Milli Egemenlik Onur Ödülü''nun Prof. Dr. Gazi Yaşargil'e verilmesinin kararlaştırıldığını açıkladı. 
     Arınç, Başkanlık Divanı Toplantısı'ndan sonra yaptığı açıklamada, daha önce TBMM Milli Egemenlik Onur Ödülü ve TBMM Üstün Hizmet Ödül verilmesinin kararlaştırıldığını hatırlatarak, onur ödülü için 143 kişinin aday gösterildiğini söyledi. Bu kişilerden bazılarının adaylıktan çekildiğini ifade eden Arınç, TBMM Kültür, Sanat ve Yayın Kurulu'nun adayları incelediğini ve sonunda Başkanlık Divanı'na 4 aday önerdiğini bildirdi. 
     Bu adayların Prof. Dr. Mustafa Erdoğan, Prof. Dr. Gazi Yaşargil, Prof. Dr. Halil İnalcıklı ve Prof. Dr. Oktay Sinanoğlu'ndan oluştuğunu anlatan Arınç, Divan'da yapılan iki turlu gizli oylama sonucunda ödülün Prof. Dr. Gazi Yaşargil'e verilmesinin kararlaştırıldığını bildirdi. Arınç, Prof. Dr. Yaşargil'in, 15 Divan üyesinden 14'ünün oyunu aldığını açıkladı. 
     
     KAYA'NIN İSTİFASI 

     TBMM Başkanı Arınç, Başkanlık Divanı'nın, milletvekilliğinden istifa eden Cemal Kaya'nın istifasının geçerli ve gerçek olduğunu tespit ettiğini bildirerek, Kaya'nın istifasının Genel Kurul'da oylanacağını söyledi. 
     Arınç, Genel Kurul'da istifanın kabulü için karar yeter sayısı bulunması koşuluyla toplantıya katılan milletvekillerinin salt çoğunluğunun oyunun gerekli olduğunu kaydetti. 
     
</TEXT>
</DOC>
