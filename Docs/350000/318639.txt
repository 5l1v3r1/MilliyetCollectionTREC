<DOC>
<DOCNO> 318639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur27.html </URL>
<DATE> 2005/02/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kadıköy'de bir günlük 7.5 büyüklüğünde deprem tatbikatı... 
</HEADLINE>
<TEXT>

     Arama Kurtarma Araştırma Derneği'nce AKA düzenlenen 24 saat süreli ''5. Ulusal, 1. Uluslararası Acil Durum Yönetimi Tatbikatı'', Kadıköy Belediyesi Afet Yönetim, Eğitim ve Koordinasyon Merkezi'nde başladı. 
     Ataşehir'de bulunan Koordinasyon Merkezi'ndeki tatbikatta, hazırlanan senaryo uyarınca, saat 10.02'de sahadaki ekiplere, 7.5 büyüklüğünde 45 saniye süreli deprem meydana geldiği ve depremin şiddetinin İstanbul'da 10-11, Kadıköy'de 8.5 olduğu bildirilerek, bölgelerindeki hasar bilgileri istendi. 
     Sahadaki 28 ayrı noktada bulunan motosikletli ekipler, deprem anonsunu aldıktan sonra mahalle muhtarlıklarına giderek, mahalledeki hasar oranının belirtildiği kapalı zarfları açıp yazılı bilgileri telsizle koordinasyon merkezine bildirdiler. 
     Koordinasyon merkezine gelen bina hasarı, yaralı, trafik gibi bilgiler uydu haritası üzerinde işaretlenerek, ilgili birimlerle paylaşıldı. 
     
     KADIKÖY KAYMAKAMI ESEN 
     Tatbikatı izleyen Kadıköy Kaymakamı Kasım Esen, 17 Ağustos 1999 Marmara Depremi'nde Yalova'nın Termal İlçesi Kaymakamı olduğunu hatırlatarak, deprem öncesi hazırlıkları olmadığından dolayı yaşadıkları zorlukları anlattı. 
     Deprem öncesinde Termal İlçesi'nde su kaynaklarında artış görüldüğünü ve bunu yetkililerle paylaştıklarını ifade eden Esen, ''Yani deprem 'geliyorum' diyor. İlkyardım ekiplerimiz yoktu, yabancı kurtarma ekiplerine ilk anda tercüman veremedik. Un depolarına el koyup fırıncıları polisle evinden aldık ve ekmek çıkarttık. Su için vidanjörleri kullanacak kişi bulamadık. Fotoğraf çekemediğimiz için ölenlerin kimlik tespitinde zorlandık'' dedi. 
     İstanbul'u etkileyecek olası bir depremin ardından müdahale çalışmalarının kolaylaştırılması için ilçenin seyrekleştirilmesi ve tahliye çalışması planlandığını kaydeden Esen, bunun için afet sonrası Anadolu'da yakını olanların buralara gönderilebileceğini bildirdi. 
     Esen, 7.0 büyüklüğünün üzerindeki depremlerde olağanüstü hal ve seferberlik koşullarında müdahale edilmesi gerektiğini sözlerine ekledi. 
     
     KOORDİNASYON EKSİKLİĞİ 
     AKA Yönetim Kurulu Üyesi Basın ve Halkla İlişkiler sorumlusu Kazım Yurdakul ise gazetecilere yaptığı açıklamada, STK'lar ile kamu kurumlarının katılımıyla dünyada ilk kez böyle bir tatbikatın yapıldığını ifade ederek, bugüne kadar yaşanan en önemli aksaklığın koordinasyon eksikliği olduğunu, bu tatbikatla da bu eksikliğin giderilmesine çalışıldığını söyledi. 
     Yurdakul, ''Koordinasyon eksikliği zaman kaybına, zaman kaybı da can kaybına neden olur. Tatbikatla koordinasyonu geliştiriyoruz. Tatbikatta, Afet Yönetim Merkezi'nde 30, sahada da 40-50 civarı kişi senaryoları taşıyor'' dedi. 
     Kadıköy'ün tüm durumunun harita üzerinde görüldüğünü anlatan Yurdakul, olası bir deprem durumunda koordinasyon merkezinin 1, 1.5 saat içinde oluturulacağını kaydetti. 
     BÜ Kandilli Rasathanesi ve Deprem Araştırma Enstitüsü eski Müdürü Prof. Dr. Ahmet Mete Işıkara da, afetlerde sivil toplum kuruluşlarının çok önemli görevler alabildiğini belirterek, ''Çabalar ne kadar çok yaygınlaştırılırsa, toplum ne kadar bilinçlendirilirse muhtemel Marmara depreminin hasarını en aza çekebiliriz'' diye konuştu. 
     Prof. Dr. Işıkara, İstanbul'u etkileyecek depremin ''İstanbul Depremi'' olarak adlandırılmasının da yanlış olduğunu vurgulayarak, olası bu depremin ''Marmara Depremi'' adıyla anılmasını istedi. 
     
     TATBİKAT... 
     İstanbul Valiliği, Kadıköy Belediyesi, MGK, Genelkurmay Başkanlığı, Prof. Dr. Ahmet Ercan ile yerli ve yabancı STK'lardan temsilcilerin izlediği tatbikatta, bazı ivil toplum kuruluşları görev aldı. 
     Acil durumlara yönelik faaliyette bulunan resmi-sivil kurum ve kuruluşların farklı çalışma biçimlerini görmek, öğrenmek, koordinasyonu sağlamak, aynı zamanda ortak standartla çalışma yetisini geliştirmek amacıyla düzenlenen tatbikat, yarın sona erecek. 
     Bu arada, tatbikat kapsamında Özgürlük Parkı'nda bir karavanla sahra eczanesi de oluşturuldu. 
     
</TEXT>
</DOC>
