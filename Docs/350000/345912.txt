<DOC>
<DOCNO> 345912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo02.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre bombaladı 
</HEADLINE>
<TEXT>


Hollandalı yıldız, Daum'u topa tuttu. Hooijdonk, "Fenerbahçe çifte şampiyonluğa rağmen sistemsiz ve inançsız oynuyor. Disiplin sağlayamadı. Bazıları 30 kez idmana gelmedi ama hiçbir şey yapılmadı" dedi 


Fenerbahçe'ye veda etmeye hazırlanan Pierre van Hooijdonk gider ayak Teknik Direktör Christoph Daum'u bombaladı. Konyaspor ile yarın akşam deplasmanda oynanacak ligin son maçının ardından Sarı - Lacivertli takımdan ayrılacak olan Hollandalı yıldız, uzun süredir problemler yaşadığı Alman hocayı, disiplinsizlikle suçladı. 
Ülkesinde yayımlanan De Volkskrant gazetesine konuşan Pierre, Daum'un geride kalan iki sezonda takımda bir türlü disiplini sağlayamadığını söyledi. Tecrübeli futbolcu, "Fenerbahçe çifte şampiyonluğa rağmen h l sistemsiz ve inançsız futbol oynuyor. Daum bu süreçte takıma bir türlü disiplin getiremedi. Oysa bir Alman vatandaşı olarak bunu mutlaka sağlamalıydı" dedi. 
Gelecek sezon Hollanda'nın NAC Breda Kulübü'nde top koşturacak olan Hooijdonk, Daum'un bazı oyunculara karşı farklı davrandığını da iddia etti. Başarılı futbolcu, "Bazı futbolcular 30 kez antrenmana gelmemelerine rağmen hiçbir şey yapılmadı. Bu da doğal olarak sahaya yansıdı" ifadesini kullandı. 

Alex'ten övgüler 

Attığı kritik goller ve asistleriyle Fenerbahçe'nin 16. şampiyonluğunda çok büyük pay sahibi olan Alex de Souza, Kadıköy'deki kutlamaların kendisini büyülediğini söyledi. Brezilyalı yıldız, Sarı - Lacivertli taraftarlara övgü yağdırıp, çarpıcı açıklamalar yaptı. Sambacı, "Brezilya ile Dünya Şampiyonu olduğumuzda bile böyle büyük bir kutlama yaşanmadı. Taraftarımızın gücüyle şampiyon olduk. Dünyanın hiçbir yerinde onlar kadar takımlarına bağlı bir taraftar görmedim" ifadesini kullandı. 

İstanbul aşıkları 

Sarı-Lacivertliler'de şampiyonluk kutlamaları hız kesmiyor. Futbolcular Reina'da gönüllerince eğlendi. Alex ile Nobre ise eşleriyle aşk tazeledi 


Fenerbahçeli futbolcular eğlenceye doymuyor... Galatasaray derbisinin ardından soluğu Ulus 29 adlı gece kulübünde alan Sarı - Lacivertliler'in önceki geceki durağı ise Reina'ydı. Ünlü eğlence mekanının açılışına giden futbolcular geç saatlere kadar eğlenerek stres attılar. 
Derbi maçta Sarı - Lacivertli taraftarlarla vedalaşan Pierre van Hooijdonk gecede en büyük ilgiyi görürken, futbolcular hep bir ağızdan tezahüratlar yaparak tam 30 sene aradan sonra gelen üst üste ikinci şampiyonluğu büyük bir coşkuyla kutladılar. 
Beşiktaş kalecisi Oscar Cordoba da eşiyle birlikte eğlenceye katılıp, Sarı - Lacivertli futbolcuları şampiyonluk için kutladı. Alex ve Nobre ise eşleriyle adeta aşk tazeledi. Brezilyalı oyuncuların rahat tavırları dikkat çekti. 

Luciano sürprizi 

YUSUF KOBAL 

Fenerbahçe, Fabio Luciano ile yollarını ayırıyor. Teknik Direktör Daum, yönetim tarafından 1 ay önce Marcio Nobre ile birlikte 1 yıl daha takımda kalacağı açıklanan Luciano'yu defterden sildi. Attığı kritik gollere rağmen özellikle önemli maçlarda hatalar yapan Brezilyalı'yı yeni sezonun kadrosunda düşünmeyen Daum, kısa süre sonra yönetim kuruluna sunacağı raporda tecrübeli futbolcunun 1 sezon daha kiralanmasına karşı olduğunu belirtecek. 
Alman hoca, Luciano'nun yerine mutlaka çok kaliteli bir defans oyuncusu alınmasını talep edecek. Bir sol kanat bir de forvet oyuncusu alınmasını isteyen Daum'un listesinde Bayern Münih'ten Ze Roberto, Real Madrid'den Roberto Carlos ve Milan'dan Stam'ın yer aldığı vurgulandı. Tecrübeli teknik adamın, Leverkusen'den eski öğrencisi olan Ze Roberto için ısrarlı olduğu ifade edildi. 

Ersun Yanal kızdı 

Daum'un, Galatasaray maçından sonra futbolcularına üç gün izin vermesi Milli Takımlar Teknik Direktörü Ersun Yanal'ı öfkelendirdi. Ay - Yıldızlı ekibin, 2006 Dünya Kupası elemelerinde Yunanistan'la 4 Haziran'da oynayacağı kritik maç öncesi Sarı - Lacivertli ekibin üç gün boyunca tatil yapmasına kızan Yanal'ın, milli futbolcuları arayarak bu süreyi boş geçirmemelerini istediği belirtildi. Bu olayın Alman hoca ile Yanal arasındaki gerileme yeni bir halka eklediği vurgulandı. 

Tek idmanla Konya maçına 

Süper Lig'de bitime bir hafta kala şampiyonluğa ulaşan Fenerbahçe'de Teknik Direktör Christoph Daum'un, Galatasaray derbisinin ardından futbolculara verdiği üç günlük izin sona erdi. Sarı - Lacivertli takım, Konyaspor ile yarın rakip sahada oynayacağı ligin son maçı için bu akşam tek çalışma yapacak. Antrenman basına açık olarak gerçekleştirilecek. Konya'ya günü birlik gidecek olan kafile maçtan sonra İstanbul'a dönecek. 

Steviç'ten mesaj var 

Şampiyonlar Ligi finalini izlemek için İstanbul'a gelen Fenerbahçe'nin eski oyuncusu Miroslav Steviç, gelecekte Türkiye'de teknik adam olarak çalışmak istediğini açıkladı. Alman 2. Lig takımlarından Unterachting'de top koşturan 35 yaşındaki tecrübeli futbolcu, "Fenerbahçe'de yaşadığım günleri unutamam. Şampiyonluk için bütün camiayı tebrik ediyorum. Gelecekte Türkiye'de teknik adam olarak görev yapmak isterim" dedi. 

İsmail'e imzalı forma hediyesi 

Fenerbahçe Kulübü Müdürü Serkan Acar şampiyonluk kutlamaları sırasında açılan ateş sonucu göğsünden yaralanan 11 yaşındaki İsmail Yılmaz'ı dün hastanede ziyaret etti. Siyami Ersek Göğüs Kalp - Damar Cerrahi Hastanesi'ne giden Acar, İsmail'e tüm futbolcuların imzaladığı Brezilyalı yıldız Alex'in formasını verdi. Olaydan sonra hemen ameliyat edilen İsmail'in sağlık durumunun iyi olduğu bildirildi. 

Özdemir'den transfer sinyali 

İkinci Başkan Nihat Özdemir, Teknik Direktör Daum'un yönetime sunacağı transfer listesinde yer alan yıldızları kadroya katmaya çalışacaklarını söyledi. Alman hocanın, Avrupa'da başarılı olacak bir kadro istediğini vurgulayan Özdemir, "Daum'dan talep gelirse Emre, Nihat, Yıldıray, Hamit ve Halil Altıntop'u almak için uğraşırız" dedi. Sarı - Lacivertli idareci, Gökdeniz'in listelerinde yer almayacağını sözlerine ekledi. 

Suudi prenslere ders 

Fenerbahçe Başkanı Aziz Yıldırım dün önemli konukları ağırladı. Suudi Arabistan prenslerinden Abdullah Bin Mussad, Muhammed Al Fasal ve Suudi Arabistan Milli Takım Koordinatörü Tuuki Bin Khalid, kulübü ziyaret etti. Yıldırım tarafından ağırlanan Suudi konuklar, tesisler ve kulübün yapılanmasına hayran kaldı. Yıldırım'ı şampiyonluk için kutlayan Suudi konuklar, "Fenerbahçe gerek alt yapı, gerekse sportif başarı açısından bizim için iyi bir model oluşturuyor" dedi. 


</TEXT>
</DOC>
