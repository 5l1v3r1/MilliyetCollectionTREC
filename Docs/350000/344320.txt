<DOC>
<DOCNO> 344320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo13.html </URL>
<DATE> 2005/05/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Daum ile Hagi'nin kader derbisi 
</HEADLINE>
<TEXT>

     Fenerbahçe ile Galatasaray arasında 22 Mayıs Pazar günü yapılacak ve Birinci Süper Futbol Ligi’nde 2004-2005 sezonu şampiyonunu büyük ölçüde belirleyecek maç aynı 
     zamanda ezeli rakiplerin teknik adamlarının da kaderini çizecek. 
     Özellikle geçen hafta her iki takımın da lig maçlarını yitirmesiyle kamuoyunda yoğun biçimde eleştirilen Fenerbahçe Teknik Direktörü Christoph Daum ile Galatasaray Teknik Direktörü Gheorghe Hagi, derbi maçta takımlarının alacakları sonuçla, yeni sezon öncesi belki de kaderlerini belirleyecekler. 
     
     EZELİ REKABETTE 3. KEZ 

     Fenerbahçe ile Galatasaray arasında pazar günü yapılacak derbi maçla Gheorghe Hagi ile Christoph Daum, Türkiye’de ezeli rekabette 3. 
     kez karşı karşıya gelecek. 
     Galatasaray’da Fatih Terim’in yerine geçen sezon ikinci yarıda göreve getirilen Rumen teknik adam, 3. kez sarı-kırmızılı takımın başında Fenerbahçe’ye karşı sahaya çıkacak. 
     Hagi, Galatasaray’daki görev süresinde 1’i geçen sezon, 4’ü de bu sezon olmak üzere toplam 5 derbi maça çıkarken, sarı-kırmızılı takım 3 galibiyet, 1 yenilgi ve 1 beraberlik aldı. 
     Hagi ayrıca, geçen sezon ilk yarıda Bursaspor’u çalıştırırken, Bursa’daki maçta Bursaspor ile Fenerbahçe 2-2 berabere kalmıştı. 
     Böylece Rumen teknik adam, meslekdaşına karşı teknik direktör olarak Türkiye’de çıktığı 3 maçı da yitirmemiş oldu. 
     
     DAUM’UN FENERBAHÇE’DEKİ 9. DERBİSİ 

     Fenerbahçe, Daum yönetiminde yaptığı 8 derbi maçta 2 galibiyet, 2 beraberlik ve 4 yenilgi aldı. 
     Daum’un Fenerbahçe’si, geçen sezon Galatasaray ve Beşiktaş ile ilk yarıda yaptığı lig maçlarından 2-2’lik skorlarla berabere ayrılırken, sezonun ikinci yarısında Kadıköy’de Galatasaray’ı 2-1, Dolmabahçe’de de Beşiktaş’ı 3-1’lik skorlarla yendi. 
     Fenerbahçe, bu sezon ise ligde Beşiktaş’a BJK İnönü Stadı’nda 2-1, Kadıköy’de de 4-3, Galatasaray’a da Ali Sami Yen Stadı’nda 1-0 yenildi, Türkiye Kupası finalinde ise 11 Mayıs’ta Galatasaray’a Atatürk Olimpiyat Stadı’nda 5-1 yitirdi. 
     
     FENERBAHÇE, 392 GÜNDÜR DERBİLERDE GALİP GELEMİYOR 

     Fenerbahçe, Beşiktaş’ı geçen sezon Dolmabahçe’de 3-1 yendiği 25 Nisan 2004 tarihinden bu yana çıktığı 4 derbiyi de yitirdi. 
     Sarı-lacivertliler, tam 392 gündür derbi galibiyetine hasret kaldı. 
     
     DAUM’UN DERBİ KARNESİ "ZAYIF" 

     Daum, Türkiye’de çalıştırdığı Beşiktaş ve Fenerbahçe ile çıktığı derbi maçlarda genelde başarılı sonuçlar alamadı. 
     Alman teknik adamın, 24’ü Beşiktaş, 8’si de Fenerbahçe’nin başında olmak üzere Türkiye’de çıktığı toplam 32 derbi maçta, çalıştırdığı takımlar 8 galibiyet, 16 yenilgi, 8 beraberlik elde etti. 

     
</TEXT>
</DOC>
