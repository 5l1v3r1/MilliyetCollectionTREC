<DOC>
<DOCNO> 305404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko02.html </URL>
<DATE> 2005/01/11/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
AB, Çin'in en büyük ticari ortağı oldu 
</HEADLINE>
<TEXT>

     PEKİN DHA 

      AVRUPA Birliği'nin Japonya ve ABD'yi geçerek Çin'in en büyük ticari ortağı haline geldiği bildirildi. 
     Çin Ticaret Bakanlığı'nın verilerine göre, 2004 yılının ilk 11 ayı içinde Çin ve Avrupa Birliği arasındaki ticaret hacmi bir önceki yıla göre yüzde 34.7 artarak 159.3 milyar dolara ulaştı. Çin ayrıca AB'nin ABD'den sonraki en büyük ticari ortağı konumuna geldi. 
     AB'nin Çin'in en büyük ticari ortağı olmasında Birliğin 2004'teki genişlemesinin etkisi olduğu belirtiliyor. Almanya, Hollanda, İngiltere, Fransa ve İtalya AB'nin Çin ile ticaretin yüzde 72'sini gerçekleştiriyor. Genişlemeyle birlikte AB, Çin'e yatırım yapan en büyük 4'üncü ülke konumuna da geldi. Çin'e yatırımda ilk üç sırada Hong Kong, ABD ve Japonya geliyor. Teknoloji yatırımda ise zirvede AB var. 
     AB ile Çin arasındaki bu büyük ticari ortaklık, taraflar arasındaki bazı anlaşmazlıkların çözümünü de kolaylaştırabileceği belirtiliyor. Çin ve AB arasındaki en büyük anlaşmazlık, Brüksel'in Pekin'e uyguladığı, kökleri 1989 yılındaki Tiananmen olaylarına kadar uzanan silah ambargosu. Çin silah ambargosunun kaldırılması için özellikle son 2 yıl içerisinde AB'deki lobi faaliyetlerini artırmıştı. Almanya ve Fransa ambargonun kalkmasına sıcak bakıyor, ancak Hollanda ve İngiltere'nin şimdilik buna yanaşmıyor. 
     AB'den kendisine serbest piyasa ekonomisi statüsü verilmesini isteyen Çin bazı ticari sınırlamaların da kaldırılmasından yana. 
     
</TEXT>
</DOC>
