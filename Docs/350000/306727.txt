<DOC>
<DOCNO> 306727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun21.html </URL>
<DATE> 2005/01/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fransa'da Türkiye tartışması... 
</HEADLINE>
<TEXT>

     Fransa İçişleri Bakanı Dominique de Villepin, ''Türkiye'nin AB üyeliğiyle AB Anayasasını birbirine karıştıranların Fransızlara karşı ağır sorumluluk aldığını'' söyledi. 
     Basın mensuplarının yeni yılını kutlamak için düzenlediği toplantıda konuşan Dominique de Villepin, ''demokrasilerde özellikle iki konuda titizlik göstermek gerekir, birincisi tartışmayı saptırmamak, ikincisiyse karışıklık yaratmamak'' dedi. 
     Dominique de Villepin'in bu açıklaması, basın tarafından, Türkiye'nin AB üyeliği ile AB Anayasası arasında bağ kuran iktidardaki Halk Hareketi Birliği UMP lideri Nicolas Sarkozy ve Fransa Demokrasi Birliği UDF lideri François Bayrou'yu tepki olarak yorumlandı. 
     AB Anayasasıyla ilgili referandumda vatandaşlara karşı açık ve net bir tutum sergilenmesi gerektiğini ifade eden Dominique de Villepin, tartışmanın doğasını değiştirecek polemiklerden kaçınılması gerektiğini söyledi. 
     Yine basında çıkan haberlerde, Meclis Başkanı Jean-Louis Debre ve Savunma Bakanı Michele Alliot Marie'nin de son yaptıkları açıklamalarla Sarkozy karşısında açık bir biçimde tavır alarak, Cumhurbaşkanı Jacques Chirac'ı savunmalarına dikkat çekiliyor. 
     Sarkozy, önceki gün düzenlediği basın toplantısında, Türkiye'ye tam üyelik yerine ''özel ortaklık'' önermiş ve Ankara'nın üyeliğiyle AB Anayasası arasında ilişki olduğunu ileri sürmüştü. Sarkozy ayrıca, Türkiye'nin üyeliği konusunda 6 Mart tarihinde yapılacak UMP toplantısında bir oylama yapılmasını istemişti. 
     Fransa'daki siyasi gözlemciler, ''Türkiye'nin AB üyeliğiyle ilgili tartışma yüzünden Chirac ve Sarkozy arasında başlayan görüş ayrılığının iktidardaki UMP ve bakanlar kurulu içinde de yoğun bir biçimde devam ettiğini'' belirtiyor. 
     
</TEXT>
</DOC>
