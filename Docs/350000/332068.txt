<DOC>
<DOCNO> 332068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/axspo04.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gereği yapılacak ' 
</HEADLINE>
<TEXT>


Şenol Güneş, "Şampiyonluk sözü vermek değil, gereğini yapmak istiyorum" dedi, maçların büyük konuşarak değil, büyük oynayarak kazanıldığını ifade etti 


Galatasaray deplasmanından üç puanla dönen Trabzonspor Teknik Direktörü Şenol Güneş, hak ederek kazandıklarını söyledi. Her zaman iyi futbol için sahaya çıktıklarını vurgulayan Güneş, ilk hedeflerinin Şampiyonlar Ligi'nde oynamak olduğunu belirtti. Trabzonspor'un başarılı çalıştırıcısı şöyle devam etti 
"20 yıldır şampiyonluk bekleyen taraftarlarımıza şampiyonluk sözü vermek istemiyorum, gereğini yapmak istiyorum. Maçlar büyük konuşarak kazanılmıyor, büyük oynayarak kazanılıyor. Şampiyonlukta yokuz demek istemiyorum. Oyuncularımın önünü tıkamam." 
Şampiyonluk yarışının sürdüğünü bildiren Şenol Güneş, lider Fenerbahçe'nin avantajlı olduğunu, ancak Sarı - Lacivertliler'i yakalamak için çaba göstereceklerini belirtti. Şenol hoca, "Biz bu yarışta her takımı yenmek istiyoruz. Şu ana kadar bizden üstün olan takım yok, bu kaybettiğimiz maçlarda da görüldü. Bu takım dört maçta 8 puan kaybını hak etmedi. Yarışta ne olup, ne olmayacağı belli olmaz. Fenerbahçe de dün önceki gün gol atamayabilirdi, ama beceriyor, onları da kutlarım" yorumunu yaptı. 
Bordo - Mavili ekibin çalıştırıcısı, Galatasaray taraftarı ve yönetimini de centilmenliklerinden dolayı kutladı. 

Ne kampanya ama 

KRİTİK ERGUN ATA 

Ne "lütfen"e, ne "şiddete - küfüre hayır" kampanyaları... Koro halinde ve uzun süreli hedef Aziz Yıldırım ile Levent Bıçakcı... Megafonla Gökdeniz, sonra tempoyla İnönü Stadı lugatı... Sıkça da cümle hakemler. Kampanyalara inat Anlayın işte... 
Trabzonspor kazanamazsa, üçüncülüğünün de tehlikeye gireceğinin bilincinde. Üstüne üstlük prestij ile dört haftada 8 kayıp puan. Ayrıca Şenol Güneş ile ikinci derbideki yenilginin travmasını düşünmek bile Trabzonlular için korkunç. Galatasaray kazanamazsa, Fenerbahçe tek başına kalacak. 
Trabzonspor Fatih, Gökdeniz, Yattara'yı öne sürdü, orta alanda Lee Young ile topa sahip oldu, maçın yıldızı Szymkowiak'ı aradan çıkararak, hedefi vurdu. Sonrasında karşılıklı pozisyonlar. Tribünleri, hop oturtup, hop kaldırmalar. 

Hagi'nin kumarı 
İkinci yarıyla birlikte Yattara - Adem değişikliğinde Bordo - Mavililer'deki amaç orta alanda daha kalabalık adam bulundurup, Gökdeniz ile Fatih Tekke ikilisini ileride kontr toplarla buluşturarak, atılacak ikinci golle rahatlamak. Galatasaray'da, Orhan Ak - Hasan Şaş değişikliği ise risk almak demekti. Bu değişiklik işe yaramayınca ve Hagi, Trabzonspor'un yıldızlarının etkili olamadığını görünce, riskin derecesini artırdı. Hasan Kabze ve Sabri gibi son kozlarını da sahaya sürdü. Son 15 dakikayı rakip kalede oynadı. Bu sıralarda savunmasını tümüyle unuttu. Ama Gökdeniz ve Fatih gibi oyuncuları unutmanın bedeli, kötü oynasalar da, ağır olurdu. Nitekim öyle oldu. 
Sonuç Fenerbahçe zirvede yalnız kaldı. Trabzon, üçüncülük yarışında avantaj elde ettiği gibi, Şampiyonlar Ligi umutlarını yeniden yeşertti. 

Juventus kancası 

İtalyan ekibinin Genel Menajeri Fonseca, dün gece Ali Sami Yen'e gelip, Gökdeniz'i izledi 

Trabzonspor ve A Milli Takım forması altında ortaya koyduğu başarılı performansla Avrupa kulüplerinin gözdeleri arasına giren Gökdeniz dün gece de Juventus'un takibindeydi. 
İtalyan kulübünün menajeri Fonseca, Galatasaray - Trabzonspor karşılaşmasını izlemek için İstanbul'a geldi. Gizli bir şekilde Ali Sami Yen'e giden İtalyan yönetici, Gökdeniz'i büyüteç altına aldı. Fonseca'nın yıldız futbolcuyla ilgili detaylı notlar tuttuğu ve hazırlayacağı raporu teknik kadroya vereceği öğrenildi. Maç boyunca fazla varlık gösteremeyen Gökdeniz, son dakikada golünü atarak yine ön plana çıktı. 
Juventus'un, Gökdeniz'i kalan 7 maçta da yakından takip edeceği ve başarılı performansını sürdürmesi durumunda Trabzonspor Kulübü'nün kapısını çalacağı iddia edildi. 


</TEXT>
</DOC>
