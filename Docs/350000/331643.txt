<DOC>
<DOCNO> 331643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/axspo02.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'da mutlu son 
</HEADLINE>
<TEXT>


Yönetim, Alman hoca ile her konuda anlaştı. Ay sonunda sözleşmesini yenileyecek olan tecrübeli hoca, yıllık iki milyon Euro alacak 

CÜNEYT KARAKAYA 


Fenerbahçe Kulübü'nde aylardır merakla beklenen Teknik Direktör Christoph Daum'un imzasının iki hafta sonra resmiyete döküleceği, yöneticilerden Ali Yıldırım, Osman Yalçın ve Nihat Özdemir'in Alman hoca ile her konuda anlaşmaya vardığı öğrenildi. 
2008 Mayıs ayına kadar Christoph Daum'la yola devam etme kararı alınırken, yıllık 3 milyon Euro isteyen tecrübeli çalıştırıcı uzun görüşmeler sonrası ikna edildi. Daum yıllık iki milyon Euro'ya "evet" dedi. Anlaşma gereği Şampiyonlar Ligi veya UEFA Kupası finali halinde Daum'a ekstra bir milyon Euro prim ödenecek. 

Transfer güvencesi 
Alman hocanın transfer çalışmalarına aynı hızla devam edeceği ve yönetimden güvence aldığı kaydedildi. Öte yandan Şampiyonlar Ligi ve UEFA Kupası'nda tur için prim almayacak olan Daum, Avrupa'da başarı yakalarsa, sözleşmesi de bir sonraki yıl üç milyon Euro'ya çıkacak. Daum'da mutlu sona ulaşılmasına rağmen, bazı yöneticilerin bu durumdan bir hayli rahatsızlık duyduğu öğrenildi. 

Kart uyarısı 

Fenerbahçe, Sakaryaspor maçının hazırlıklarını dün yaptığı antrenmanla tamamladı. Serhat takımla birlikte çalışırken, Servet düz koşu yaptı, Semih ise idmana katılmadı. Teknik Direktör Daum dün taktik ağırlıklı bir program uygularken, antrenman öncesi futbolcularını kart konusunda uyardı. Alman hoca, gelecek hafta oynanacak Beşiktaş derbisini hatırlatarak, "Hakemin kararlarına itiraz etmeyin. Gereksiz yere cezalı duruma düşen ağır fatura öder" dedi. 

Sakarya'dan gözdağı 

TUNÇ KAYACI 

Süper Lig'de bugün lider Fenerbahçe'yi ağırlayacak olan Sakaryaspor adeta istim üzerinde. Biletler iki gün önceden tükenirken, tüm camia sabırsızlıkla maç saatini bekliyor. Yöneticisinden, futbolcusuna, taraftarından teknik adamına herkes galibiyetten emin. İşte genç teknik adam Şaban Yıldırım'ın maçla ilgili görüşleri 
"Hiçbir zaman rakip küçümsemem ama gözümde de büyütmem. Belki aramızda rakamsal ve kadro zenginliği açısından farklar olabilir. Ama o takımın oyuncularının da bir zamanlar bizim gibi takımlardan geldiğini unutmayalım. Alex'in olmamasının bizim için artı yönleri de var, eksi yönleri de. Sonuçta Fenerbahçe sahaya 11 kişi çıkacak. Yerine oynayacak oyuncu belki Alex'in negatif taraflarını kapatacak. Eğer Fenerbahçe'ye karşı golü bulup öne geçersek savunmadan hoşlanmayan rakimiz karşısında arzuladığımız sonucu alabiliriz. Türkiye'ye en azından kendi adıma söylüyorum güzel bir futbol izlettireceğiz." 

Serhat'tan son nokta 

YUSUF DURSUN 

Sarı - Lacivertli takımın genç yıldızı Serhat, transfer söylentilerine son noktayı koydu. Türkiye'de, Fenerbahçe'den başka bir kulübün formasını asla giymeyeceğini söyleyen Serhat, "Galatasaray'a gideceğim yolunda spekülasyonlar var. Böyle bir durum kesinlikle sözkonusu değil. Ben gerçek bir Fenerbahçe aşığıyım. Avrupa'dan teklifler alıyorum. Eğer Fenerbahçe ile anlaşamazsam bunları değerlendiririm. Ama Türkiye sınırları içinde transfer yapmam" ifadelerini kullandı. 

Karar Başkan'ın 

Fenerbahçe'nin Brezilyalı yıldızı Alex de Souza, İspanyol basını tarafından ortaya atılan Real Madrid'e transfer olacağı şeklindeki iddialara dün yanıt verdi. Şimdiye kadar hiçbir kulüpten teklif almadığını belirten Sambacı topu Başkan Aziz Yıldırım'a attı. 
Suadiye Fenerium Mağazası'na giderek Sarı - Lacivertli taraftarlarla buluşan Alex, "Fenerbahçe'de çok mutluyum. Kulübümle 3 yıllık sözleşmem bulunuyor ve bu süreye sonuna kadar sadık kalacağım. Ancak yine de son kararı Başkan Aziz Yıldırım verir. Ben her karara saygı duyarım. Fakat bugüne kadar bana gelen bir teklif olmadı" açıklamasını yaptı. Brezilyalı yıldız bugünkü Sakaryaspor sınavı için ise "Cezalı olduğum için maçı evimden izleyeceğim. Arkadaşlarımın İstanbul'a 3 puanla döneceklerine inanıyorum" dedi. 


</TEXT>
</DOC>
