<DOC>
<DOCNO> 315821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo17.html </URL>
<DATE> 2005/02/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Malatyaspor, Trabzonspor maçının tekrarı için Federasyon'a başvurdu 
</HEADLINE>
<TEXT>

     Malatyaspor, Trabzonspor maçında kural hatası yapıldığı gerekçesiyle maçın yeniden oynanması için Futbol Federasyonu'na başvuru yaptı. 
     Malatyaspor Kulübü Başkanı Hikmet Tanrıverdi, yaptığı açıklamada, Trabzonspor maçının ilk devresinin uzatma dakikalarında hakem Yunus Yıldırım'ın Trabzonspor lehine verdiği serbest vuruş sırasında, Trabzonsporlu oyuncunun hakem başlama işareti vermeden topu oyuna soktuğunu öne sürerek, şöyle konuştu 
     ''Pozisyonun devamı golle sonuçlandı. Bu atışın tekrarı ve atışı kullanan sporcunun sarı kart görmesi gerekirken gol kararı verildi. İlk yarının uzatma dakikalarında yapılan bu kural hatası hiç kuşkusuz maçın kaderini de değiştirmiştir. Maçın televizyondan canlı verilmemesi ve pozisyonun tribünde süzülememesi nedeniyle bu kural hatası maçın kasedi elimize ulaştıktan sonra belirlendi. Malatyasporlu futbolcular, daha önce yaptığımız uyarılar nedeniyle hakem kararına itiraz etmediler. Hakem üçlüsünün gözlemci tarafından aldığı not da bunu göstermektedir. 
     Kamuoyunun olaya bu gözle de bakması ve değerlendirmesi tek isteğimizdir. Burada amacımız Trabzonspor'un aldığı 3 puanın hesabı değil, 'kural hatasının' İstanbul kulüplerine uygulandığı şekliyle Malatyaspor'a da uygulanmasıdır. Eğer ortada bir adalet varsa herkese eşit dağıtılması gerektiğini düşünüyoruz.'' 

     
</TEXT>
</DOC>
