<DOC>
<DOCNO> 301424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/ekonomi/eko02.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 18'inci büyük ekonomi 
</HEADLINE>
<TEXT>


Türkiye, satın alma gücünde Hollanda ve Güney Afrika'yı geçti, İran'a ise geçildi. Dünya sıralamasında 18'inci oldu 


Satın alma gücü paritesiyle gayri safi milli hasılada SGP - GSMH 2002 yılında 19'unculuğa kadar düşen Türkiye Hollanda ve Güney Afrika'yı ardında bırakmasına karşın, İran tarafından geçilmesi nedeniyle 2003 yılında 18'inci sırada yer aldı. Dünya Bankası'nın Dünya Kalkınma Raporu 2005 verilerine göre, 10 trilyon 914 milyar dolarlık SGP - GSMH ile ilk sırada yer alan ABD'yi, 6 trilyon 435 milyar dolarla Çin, 3 trilyon 641 milyar dolarla Japonya, 3 trilyon 68 milyar dolarla Hindistan, 2 trilyon 267 milyar dolarla Almanya takip etti. 
ABD birinciliği, Japonya üçüncülüğünü sürdürmesine rağmen, Çin, ABD'ye, Hindistan da Japonya'ya gittikçe yaklaşıyor. 2002 yılında ABD ekonomisinin yüzde 55.6'sı kadar olan Çin, 2003 yılında ABD ekonomisinin yüzde 59'una ulaştı. Hindistan ise Japon ekonomisinin yüzde 84.3'üne ulaşmış durumda. 

473 milyar dolar 
2002 yılında 426 milyar dolarlık SGP - GSMH ile Güney Afrika'nın ardından 19'uncu büyük ekonomi olan Türkiye, 2003 yılında 473 milyar dolarlık SGP - GSMH ile Hollanda ve Güney Afrika'yı ardında bırakmasına karşın, 2003 yılında 477 milyar dolarlık SGP - GSMH'ye ulaşan İran'a geçilmesi nedeniyle 18'inci sırada yer aldı. 
Türkiye'nin 2004 yılında, 514 milyar doların üzerinde bir SGP - GSMH'ye ulaşması ve İran'ı da yeniden geçerek 17'inci sıraya çıkması bekleniyor. 




</TEXT>
</DOC>
