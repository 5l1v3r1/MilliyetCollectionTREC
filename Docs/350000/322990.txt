<DOC>
<DOCNO> 322990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur35.html </URL>
<DATE> 2005/03/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kaleye asılan Erciyesspor pankartları toplatıldı 
</HEADLINE>
<TEXT>

     İkinci Futbol Ligi A Kategorisi'nde şampiyonluk mücadelesi veren Kayseri Erciyesspor'a destek vermek amacıyla tarihi Kayseri Kalesi'ne asılan pankartlar, Anıtlar Yüksek Kurulu tarafından toplatıldı. 
     Kulüp basın sözcüsü Aşkın Genç, AA muhabirine yaptığı açıklamada, geçen hafta sahalarında oynadıkları Kocaelispor maçı öncesi, takımlarına destek veren firmalarca, kentin çeşitli bölgelerine ve Kayseri Kalesi'ne pankartlar asıldığını kaydetti. 
     Cumhuriyet Meydanı'ndaki tarihi Kayseri Kalesi'nin surlarına da yaklaşık 10 pankart asıldığını belirten Genç, 1 hafta asılı kalan bu pankartların, Anıtlar Yüksek Kurulu tarafından ''tarihi dokunun görüntüsünü bozduğu'' gerekçesiyle toplatıldığını bildirdi. 
     Genç, buradan toplatılan pankartların, kentin farklı bölgelerine asılacağını belirtti. 
     
</TEXT>
</DOC>
