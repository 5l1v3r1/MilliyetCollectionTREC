<DOC>
<DOCNO> 321613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur37.html </URL>
<DATE> 2005/03/07/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Roche skandalı... Yöneyman ve 15 sanık için 10 yıla kadar hapis istendi 
</HEADLINE>
<TEXT>

     İstanbul Cumhuriyet Başsavcılığı, Roche Müstahzarları Sanayi A.Ş. eski Genel Müdürü Faruk Yöneyman'ın da aralarında bulunduğu 16 sanık hakkında, 2 yıl ile 10 yıl 9 ay arasında değişen ağır hapis cezaları istemiyle dava açtı. 
     SSK'ya fahiş fiyatla ilaç alımına ilişkin İstanbul Cumhuriyet Başsavcılığı'nca yürütülen soruşturma tamamlandı. 
     Cumhuriyet Savcısı Nazmi Okumuş tarafından hazırlanan iddianamede, tutuklu sanıklar SSK İlaç ve Eczacılık Daire Başkanı Hülya Özdemir ve eski SSK Sağlık İşleri Genel Müdürü Prof. Dr. Orhan Canpolat'ın ''Çıkar amaçlı suç örgütü kurmak'', ''görevi kötüye kullanmak'' ve ''ihaleye fesat karıştırmak'' suçlarından 4 yıl 4 ay ile 10 yıl 9'ar ay arasında ağır hapis cezasına çarptırılmaları istendi. 
     Roche Müstahzarları Sanayi A.Ş. eski Genel Müdürü Faruk Yöneyman'ın ise ''Çıkar amaçlı suç örgütüne üye olmak'' ve ''İhaleye fesat karıştırmak'' suçlarından 2 yıl 4 aydan 5 yıl 9 aya kadar ağır hapisle cezalandırılması öngörülen iddianamede, Roche firmasının eski çalışanı Veysi Mungan hakkında da ''çıkar amaçlı suç örgütüne üye olmak'' suçundan 2 yıldan 4 yıla kadar ağır hapis cezası talep edildi. 
     İddianamede tutuksuz 12 sanığın ise ''çıkar amaçlı suç örgütüne üye olmak'', ''görevi kötüye kullanmak'' ve ''İhaleye fesat karıştırmak'' suçlarından 3 ile 8 yıl arasında değişen hapis cezalarına çarptırılmaları öngörüldü. 
     Sanıkların yargılanmalarına önümüzdeki günlerde Beşiktaş'taki İstanbul Ağır Ceza Mahkemesi'nde başlanacak. 
     
</TEXT>
</DOC>
