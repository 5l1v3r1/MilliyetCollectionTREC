<DOC>
<DOCNO> 333859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/guncel/gun01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avantajları var ama dikkat edin 
</HEADLINE>
<TEXT>


ABD çapında yapılan bir ankete göre, yeni kanser tedavilerinin geliştirilmesini amaçlayan klinik deneylere katılan hastaların yüzde 93'ü, bunu diğer hastalara da tavsiye ediyor 

Kanser tedavisinde tamamlayıcı yöntemler - Sema Emiroğlu 

ABD'de yapılan son araştırmalar, klinik deneylere katılan hastaların, katılmayanlardan daha iyi olmasa bile, en az onlar kadar iyi sonuç aldığını gösterdi. ABD'de ulusal düzeyde yapılan bir ankete göre, klinik deneylere katılan hastaların yüzde 93'ü, deney tecrübelerinin olumlu olduğunu ve diğer kişilere de tavsiye edeceklerini söylediler. 
Klinik deneye katılmanın avantajlarından biri de, yeni bir tedavi yönteminin, şimdiye kadar kullanılan standart yöntemlerden daha iyi olacağını görme olasılığı. Klinik deneylere katılan hastalar, gelişmiş tedavilerden ilk kez faydalanma şansına sahipler. 
Pek çok kanser hastası, klinik deneyin, başka kanser hastalarına fayda sağlayacak yeni bilgi edinilmesine katkıda bulunma fırsatı verdiği için bu deneylere katıldıklarını söylüyorlar. 

Tehlikeli de olabilir 
Klinik deneylerde kullanılan tedaviler, tedavinin türüne göre yan etkiler ve riskler de taşıyabilir. 
Klinik deneyler, tedavinin yeni alanlarında araştırma yapılması anlamına geldiği için, riskler önceden bilinmeyebilir. Deneyler, bilinmeyen tehlikeler ve yan etkileri de beraberinde getirebilir. 
Hastalar, hangi bilinmeyenler ya da belirsizliklerle karşılaşabileceklerini bilmeliler. Bu nedenle, denenen tedaviler hakkında önceden hastalara bilgi verilir ve hem riskleri, hem de ümit edilen faydaları açıklayan bir formu okumaları istenir. Eğer hasta deneye katılmayı kabul ederse, "bilgili rıza" adlı bir form imzalanması istenir. 

Yarıda bırakılabilir 
Bunu imzalamadan önce karşılaştığınız riskleri anladığınızdan emin olun. Eğer klinik deneyin parçası olmak istemiyorsanız, bunu reddedebilirsiniz. 
Formu imzalamış olsanız bile, deneyi istediğiniz zaman yarıda bırakabilir ve mevcut olan başka tıbbi tedavileri alabilirsiniz. Klinik deneylerdeki yan etkilerin çoğunluğu geçicidir ve tedavi durdurulunca ortadan kalkar. Bazı yan etkiler ise ciddi ve kalıcı olabilir, hatta hayati tehlike yaratabilir. 

Masrafı da var 
Her vakada, kanserin kaçınılmaz riskleri ve içinde bulunduğunuz durum, yeni araştırılan tedavinin potansiyel risklerine ve faydalarına karşı tartılmalıdır. 
ABD'de bir klinik deneye katılmanın masrafları da var. 
Çoğu zaman incelenmekte olan ilacın hastaya herhangi bir masrafı olmuyor. Ancak klinik deneyin, hasta ya da sigorta şirketi tarafından ödenmesini gerektirebilecek başka masrafları var. O nedenle hastaların bu konuda doktorlarla önceden konuşması isteniyor. 

Bu soruları sormalısınız 

ABD'de klinik deneylere katılmak isteyen hastaların, doktorlarına şu soruları sormaları tavsiye ediliyor 
1 Bu deneyin amacı nedir 
2 Ne tür testler ve tedaviler uygulanacak Bunun için hastaneye yatacak mıyım 
3 Olası yan etkiler nelerdir Beni nasıl etkiler 
4 Ne kadar sürecek 
5 Bakımımı ve güvenliğimi kim gözetecek 
6 Herhangi bir masrafım olacak mı 
8 Herhangi bir zarara uğramam halinde, hangi tür tedavi göreceğim 
9 Nasıl bir uzun vadeli takip yapılacak 

Deneyin ardından 5 yıl 'riskler' takip ediliyor 

Klinik deneyler temel olarak 4 aşamadan geçiyor. Aşamalar ilerledikçe katılan hasta sayısı artıyor. Tüm aşamalar bittikten sonra da 'takip' var 

Araştırma sürecinde pek çok yeni tedavi, aşama olarak adlandırılan klinik çalışma dizisinden geçiyor. Deneye katılmayı düşünen hastaların, şu aşamaları bilmeleri gerekiyor 
I. AŞAMA Tedavinin dozajı ile zararlı etkileri arasındaki ilişki belirleniyor. Birinci aşama deneyler, önemli riskler taşıyabiliyor, ayrıca sadece hastaların küçük bir azınlığı, iyileşmeye yönelik bir yanıt veriyor. O nedenle birinci aşama deneyler, diğer geleneksel tedavi yöntemlerin tümünü deneyip sonuç alamayan hastalara sunuluyor. Tedavinin belli bir organa zarar vereceğinden şüphe ediliyorsa, hastanın bu organının sağlıklı olması gerekiyor. 

Etkisi sınanıyor 
II. AŞAMA Hangi kanser türlerinin, söz konusu tedaviden en çok etkilenme olasılığı bulunduğunu belirlemek için yapılıyor. Potansiyel bir tedavinin, birinci aşama deneylerde hastalar tarafından iyi tolere edildiği anlaşılırsa, ikinci aşamaya geçiliyor ve doktorlar aynı kanser türüne sahip olan küçük bir hasta grubunda bu tedavinin etkinliğini araştırıyor. Daha önce hiç bir tedavi görmemiş olan hastalar da, ikinci aşama deneylere katılabiliyor. Doktorlar, bu tedaviyi denemeyi durdurmaya ya da üçüncü aşamaya geçmeye karar vermek için, iki aşama deney sonuçlarını yakından inceliyorlar. 

Daha fazla katılımcı 
III. AŞAMA Bu aşamada deneyin amacı, belirli bir türdeki kanser için denenen yeni bir tedavinin, standart tedaviden daha etkili olup olmadığını ve daha az yan etkisi bulunup bulunmadığını belirlemek. Potansiyel yan etkiler gözleniyor. Denenen yöntem, standart tedavi yöntemiyle kıyaslanıyor. Üçüncü aşamada her zaman bir kontrol grubu ve ikinci aşamadan daha fazla katılımcı oluyor. 
IV. AŞAMA Bu aşamada klinik deneyler, denenen ilacın Gıda ve İlaç İdaresi'nce onaylanmasının ardından yapılıyor. Amaç, üçüncü aşamada meydana çıkmayan yan etkileri değerlendirmek, uzun dönemli olası riskleri mümkün olduğunca öğrenmek. 

5 yıl takip 
Tanımlanmış son noktalar II. aşama ve III. aşama klinik deneylerin önemli bir boyutu, bir çalışmanın tamamlandığı sonuç. Kanser hastalarını en çok ilgilendiren son nokta, hastalıklarına çare bulunması. Ancak pek çok tedavi, kanserin sadece kısa dönemde kaybolmasına neden oluyor. Hayatta kalma süresi ya da kanser nüksetmeden yaşama süresi de, deneylerdeki son nokta olarak kullanılabiliyor. Bu çalışmalar, 5 yıl ya da daha uzun süre takip ve gözleme dayanabiliyor. 

Daha fazla bilgi için 

Klinik deneylerle ilgili daha ayrıntılı bilgi almak için, Ulusal Kanser Enstitüsü'nün, http wwwicic.nci.nih.gov clinicaltrials learning adresli web sayfasına ve Kimmel Kanser Merkezi'nin şu web sayfasına girilebilir http www.kcc.tju.edu kcc clinical patients whatareclinicaltrials.htm risks 

YARIN 
ABD'de Türk Doktor Banu Arun, meme kanserine karşı hangi bitki ve romatizma ilacını kullanarak deney yapıyor 

Klinik deney bir umut 

ABD'de saygın tıp merkezleri, hastaları 'umut vaat eden' klinik deneylere katılmaya teşvik ediyor 

Son yıllarda geleneksel tıp tedavileri, kansere karşı giderek etkili hale geliyor. Ancak tıp merkezleri, yeni etkin tedavilerin de bulunabilmesi ve daha fazla insanın bu hastalığın pençesinden kurtarılabilmesi için çaba harcıyorlar. 
ABD'nin önde gelen tıp fakülteleri ve hastanelerinde, Ulusal Kanser Enstitüsü gibi hükümet kuruluşlarında ya da özel laboratuvarlarda çalışan araştırmacılar, daha iyi kanser tedavileri bulmak için klinik araştırmalar düzenliyorlar. 
Klinik araştırmalara katılan tıp merkezleri, deney aşamasındaki tedavinin, riskleri haklı gösterecek kadar ümit vaat ettiği gerekçesiyle, hastaları bu araştırmalara katılmaya teşvik ediyor. 
Genellikle yeni bir tedavi yöntemi, önce laboratuvardaki kanser hücreleri üzerinde deneniyor. Etkili olursa, fare gibi küçük memeli hayvanlar üzerinde test ediliyor. Eğer hayvanlarda da olumlu etkisi görülür, aşırı zararlı yan etkileri olmazsa, insanlar üzerinde denenmeye hazır hale geliyor. Buna "klinik deney" deniyor. 
Mevcut tedavilerden daha etkili ve güvenli olduğu kanıtlanan tedaviler, daha sonra onaylanıp tüm hastaların kullanımına sunulabiliyor. 


</TEXT>
</DOC>
