<DOC>
<DOCNO> 317228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko32.html </URL>
<DATE> 2005/02/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Petkim Genel Müdürü Yavuz Ciromuzu yüzde 42 artırdık 
</HEADLINE>
<TEXT>

     Petro-Kimya Holding A.Ş. PETKİM Genel Müdürü Kenan Yavuz, şirketin 2003 yılında 711 milyon dolar 1 milyar 62 milyon YTL olan cirosunun geçen yıl yüzde 42'lik artış ile 1 milyar 56 milyon dolara 1 milyar 509 milyon YTL yükseldiğini bildirdi. 
     Kurumun 2004 yılı faaliyet sonuçları ve 2005 yılı beklentileri hakkında İzmir'in Aliağa İlçesi'ndeki PETKİM tesislerinde basın toplantısı düzenleyen Yavuz, enflasyondan arındırılmış gelir tablosu sonuçlarına göre, 2003 yılında 245 milyon YTL olan net zararın, geçen yıl 62 milyon YTL net kara dönüştüğünü söyledi. 
     Yavuz, 2004'te personel sayısında yüzde 12'lik azalmaya gittiklerini, 31 milyon YTL'lik tasarruf sağlayarak, daha az maliyetle daha çok satış gerçekleştirdiklerini belirtti. 
     2003 yılında 2 milyon 545 bin ton olan üretimin geçen yıl 2 milyon 636 bin tona yükseltildiğini kaydeden Yavuz, bu üretimi 2005 yılında 3 milyon tona çıkarmayı hedeflediklerini ifade etti. 
     Yavuz, 2003 yılında 711 milyon dolar olan cirolarını 2004'te yüzde 42'lik artış ile 1 milyar 56 milyon dolara yükselttiklerini bildirdi. 
     Şirketin 2004 yılı faaliyetlerinden yarattığı 200 milyon dolarlık fon tutarının yüzde 41'inin yatırım harcamalarında kullanıldığını dile getiren Yavuz, ''Yaratılan yüzde 25'lik verimlilik sonucunda 2003 yılında net satışlara göre yüzde 107 olan satışların maliyeti 2004 yılında yüzde 89'a gerilemiş. Yüzde 7 olan brüt satış zararıysa yüzde 11'lik kara dönüşmüştür''dedi. 
     İşgücü verimliliğinin artırılmasıyla, 31 milyon YTL'lik tasarruf sağlandığını vurgulayan Yavuz, 2001 yılında kişi başına 208 tonluk üretimin yapılıp yine kişi başına 108 bin dolarlık satışın gerçekleştirildiğini anlattı. Yavuz, bu rakamın 2005 yılında kişi başına 399 tonluk üretim ve yine kişi başına 394 bin dolarlık satış olarak gerçekleştirileceğini ifade etti. ''Bu rakamlar ideal verimlilik noktasını göstermiyor. İşgücü verimliliğinde orta sıralara yükseldik. Daha yol almamız gerekiyor'' diyen Yavuz, şu anda yüzde 35'ine sahip oldukları pazar payını 2015 yılında yüzde 50'ye çıkarmayı hedeflediklerini söyledi. Yavuz son yapılan yatırımlarla birlikte fiziki olarak yüzde 15'lik büyüme gerçekleştirdiklerini söyledi. 
     
     100 MİLYON DOLARLIK YATIRIM 
     Geçen yıl 114 milyon YTL'lik yatırım yaptıklarını, bu yıl ise 100 milyon dolarlık yatırım yapılacağını kaydeden Yavuz, yatırım miktarının 2002 ile 2005 yılları arasında 400 milyon dolara ulaşacağını ifade etti. Yavuz, PETKİM'in en önemli önceliğinin yatırımları devreye almak olduğunu vurguladı. 
     Şirketin yüzde 4'lük hissesinin İMKB'de işlem gördüğünü anımsatan Yavuz, bu hisselerin son üç yılda 600-800 milyon dolar arasında değere sahip olduğunu, Eylül 2004'ten bu yanaysa 1.5 milyar dolara ulaştığını belirtti. 
     PETKİM Genel Müdürü Yavuz, PETKİM'in dünya markası olduğunu belirterek, kurumun 5 stratejisinin insan kaynağına yatırım yapıp örgütsel yapıyı geliştirmek, satış ve pazarlama sistematiğini sürekli iyileştirmek, maliyetleri düşürmek, kapasiteyi artırmak ve teknolojiyi sürekli iyileştirmek unsurlarından oluştuğunu anlattı. 
     Yavuz, fabrikaların tümünün check-up'tan geçirildiğini ifade ederek, bu yıl Nisan ayından itibaren tesislerin tamamen yenilenmiş olacağını ve PETKİM'in her geçen yıl maliyeti düşürüp kar marjını artırmış bir kurum olacağını söyledi. 
     Yavuz, şirketin kasasında kısa vadede nakde çevrilebilecek alacaklarla birlikte 421 milyon YTL bulunduğunu belirterek, şirketin personel sayısının yüzde 12'lik azalmayla 4 bin 281'den 3 bin 967'ye indiğini söyledi. 
     
     ÖZELLEŞTİRME 
     Bir gazetecinin, özelleştirmeyle ilgili sorusunu da yanıtlayan Yavuz, şöyle dedi 
     ''Özelleştirme beni ilgilendirmiyor. Görevimiz, şirketin değerini olabildiğince yukarıya çıkarmaktır. 2004 sonuçları bizim için yeterli değil... 2005 yılında hedeflerimiz daha yüksek... Görevimiz, emanet edilen kurumu gidebildiği yere kadar çıkarmaktır.'' 2005 yılı petrol fiyatlarıyla ilgili bir soruyaysa Yavuz, ''2004 yılı maliyetinin altında olmayacak. 45-50 dolar bandında seyredeceği tahmin ediliyor. Ülkenin maliyet politikasında ucuzlama olmayacak'' diye yanıt verdi. 
     Toplantının ardından Yavuz, basın mensuplarına tesisleri gezdirdi. 
     
</TEXT>
</DOC>
