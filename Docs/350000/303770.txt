<DOC>
<DOCNO> 303770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo48.html </URL>
<DATE> 2005/01/05/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Del Bosque ikinci yarıdan umutlu... 
</HEADLINE>
<TEXT>

     Beşiktaş Teknik Direktörü Vicente Del Bosque, futbolcularını tatil dönüşü genel olarak iyi bulduğunu belirterek, ''İkinci yarıda fikstür avantajımızı da kullanıp, çıkabileceğimiz en üst noktaya tırmanmak için elimizden geleni yapacağız'' dedi. 
     Del Bosque, kulübün resmi internet sitesine yaptığı açıklamada, 10 günlük tatilin ardından sıkı bir şekilde çalışmalara başladıklarını, amaçlarının, iyi yanlarını geliştirmek ve eksik yönlerini de üzerinde çalışmaları yoğunlaştırarak kapatmak olduğunu bildirdi. 
     Ligin ikinci yarısına daha güçlü girmek istediklerini, bunun için önlerinde yeterli süre bulunduğunu ifade eden Del Bosque şunları kaydetti 
     ''Lige kötü başladık. Sıralamadaki yerimiz o sonuçlardan kaynaklanıyor. Ama istatistiklerin de gösterdiği gibi son 9 haftada belirgin bir çıkışımız var. Biz çalışmalarımızı en iyi şekilde sürdürüp, ikinci yarı ile birlikte, lehimize olan fikstür avantajımızı da kullanarak çıkabileceğimiz en üst noktaya tırmanmak için elimizden ne geliyorsa yapacağız.'' 
     
     ANTRENMAN 
     Beşiktaş, ikinci yarı hazırlıklarını bugün çift antrenman yaparak sürdürdü. 
     Teknik direktör Vicente Del Bosque yönetiminde, BJK Nevzat Demir Tesisleri'nde akşam basına kapalı gerçekleştirilen antrenman, iki grup halinde yapıldı. Sabah kondisyon antrenmanı yapan grup, kanatlardan ortalarla gole yönelik şut çalışırken, öteki oyuncular kondisyon çalıştı. 
     Beşiktaş, yarın yapacağı çift antrenmanla ikinci yarı hazırlıklarını sürdürecek. 
     
</TEXT>
</DOC>
