<DOC>
<DOCNO> 342371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/ekonomi/eko01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, Hazine alacaklarını ödemeye başladı 
</HEADLINE>
<TEXT>


Hazine'ye olan 2 milyar YTL'lik borcunu dört taksitte ödeyeceğini bildiren TMSF, ilk taksiti dün ödediğini açıkladı 

EKONOMİ SERVİSİ 

Tasarruf Mevduatı Sigorta Fonu'nun TMSF , Fon'a borç olarak ihraç edilen Özel Tertip Devlet İç Borçlanma Senetleri'nden DİBS doğan Hazine alacaklarını ödemeye başladığı bildirildi. 
TMSF'den yapılan açıklamada, Fon'un, 1997'den beri yönetim ve denetimi kendisine geçen bankaların çözümlemesinde kullandığı DİBS'lerden oluşan borcunun 2 milyar YTL'lik yaklaşık 1 milyar 480 milyon dolar kısmını, dünden itibaren dört taksit halinde ödeyeceği kaydedildi. Dünkü ilk ödeme 500 milyon YTL nakit ve 311 milyon YTL tutarında DİBS iadesinden oluşuyor. Daha sonra sırasıyla 24 Mayıs, 3 Haziran ve 10 Haziran tarihlerinde gerçekleştirilecek ödemelerle toplam 2 milyar YTL tutarında geri ödeme yapılacak. 

Kaynak, tahsilat 
Geri ödemede kullanılacak kaynaklar, Fon'a devredilen banka hakim ortaklarından ve söz konusu bankalardan devralınan kurumsal ve bireysel kredi müşterilerinden sağlanan tahsilatlar ile Bayındırbank tarafından Fon'a aktarılan kaynaklardan oluşuyor. 
Açıklamada, TMSF'nin artan tahsilat performansı ve Fon kaynaklarının verimli kullanılması sonucunda Hazine'ye olan borçların geri ödenmesine devam edileceği kaydedildi. 


</TEXT>
</DOC>
