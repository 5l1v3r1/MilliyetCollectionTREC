<DOC>
<DOCNO> 302792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonsiy02.html </URL>
<DATE> 2005/01/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM, yeni yılın ilk çalışma gününde petrol kaçakçılığı ile ilgili Meclis araştırması önergelerini ele alacak. 
     TBMM Genel Kurulu, 4 Ocak 2005 Salı günü, AK Parti ve CHP milletvekilleri tarafından verilen petrol kaçakçığına ilişkin araştırma önergelerini görüşecek. 
     Genel Kurul'da 5 Ocak Çarşamba günü ise görüşmeleri yarım kalan tarım ürünleri lisanlı depoculuk kanunu tasarısı ele alınacak. 
     Tasarı, tarım ürünlerinin ticaretini kolaylaştırmak, depolanması için yaygın bir sistem oluşturmak, ürün sahiplerinin mallarının emniyetini sağlamak ve kalitesini korumayı amaçlıyor. 
     Genel Kurul 6 Ocak Perşembe günü ise bazı uluslararası anlaşma ve sözleşmeleri görüşecek. 
     
     KOMİSYONLAR 
     TBMM Milli Savunma Komisyonu, 4 Ocak Salı günü, Terörle Mücadele Kanunu'nda değişiklik yapılmasına dair yasa tasarını ele alacak. Tasarı ile Terörle Mücadele Kanunu kapsamında şehit olanların dul ve yetimleri ile malullerin, devlet, üniversite, SSK ve askeri hastanelerde tedavi görmelerine imkan sağlanıyor. 
     Komisyon ayrıca Türk silahlı Kuvvetleri İç Hizmet Kanunu'nda değişiklik yapan tasarıları da görüşecek. Tasarılar, askeri öğrencilerin tedavi giderlerinin Milli Savunma Bakanlığı, Jandarma Genel Komutanlığı ve Sahil Güvenlik Komutanlığı bütçelerinden karşılanması ile terhisten 6 ay sonraya kadar yarım kalan tedavi giderlerinin karşılanmasını amaçlıyor. 
     TBMM Bayındırlık, İmar, Ulaştırma ve Turizm Komisyonu ise Denizcilik Müsteşarlığı Kuruluş ve Görevleri Hakkındaki KHK'de değişiklik öngören tasarıyı 6 Ocak Perşembe günü görüşecek. 
     Tasarı, gemi adamı belgesi verecek kuruluşların Milli Eğitim Bakanlığı'ndan izin almaları koşulunu getiriyor. 
     
</TEXT>
</DOC>
