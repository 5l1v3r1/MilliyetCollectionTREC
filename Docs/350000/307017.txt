<DOC>
<DOCNO> 307017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur37.html </URL>
<DATE> 2005/01/16/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
İğneada'da yabancı bandıralı yük gemisi battı 
</HEADLINE>
<TEXT>

     Ağaç ve kereste yüklü yabancı bandıralı bir yük gemisi, Kırklareli'nin Demirköy İlçesi'ne bağlı İğneada Beldesi sahilinde olumsuz hava koşulları nedeniyle yük kayması sonucu battı. 
     Gemideki yük sahile dağılırken, geminin 3'ü Bulgar, 3'ü Ukraynalı olan 6 mürettebatı, filikalarla kıyıya çıkmayı başardı. 
     Bulgaristan'dan Türk karasularına giriş yapan yabancı bandıralı ''Rodos'' isimli yük gemisi, dün gece yaşanan olumsuz hava koşulları nedeniyle yük kayması sonucu Beğendik Köyü Mutlu Deresi yakınlarında karaya oturdu. Dalgalarla birlikte su almaya başlayan gemi, daha sonra battı. Gemideki 300-400 ton kadar yükün, Beğendik ile Limanköy arasındaki sahile yayıldığı belirtildi. 
     Demirköy İlçesi Kaymakamlığı'ndan aldığı bilgiye göre, batan yük gemisinde can kaybı olmadı. 
     Türk balıkçılarının yardımıyla filikalarla sahile çıkarılan mürettebatın sağlık durumlarının iyi olduğu, olayla ilgili soruşturmanın sürdürüldüğü bildirildi. 
     Bu arada, olumsuz hava koşulları nedeniyle 14 geminin, İğneada Beldesi sahili açıklarına demir attığı bildirildi. 
     
</TEXT>
</DOC>
