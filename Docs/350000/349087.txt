<DOC>
<DOCNO> 349087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun07.html </URL>
<DATE> 2005/06/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kraliçe, protestolar nedeniyle İskoçya'ya gitmiyor 
</HEADLINE>
<TEXT>

     İngiltere Kraliçesi 2. Elizabeth'in, G8 zirvesiyle aynı döneme rastlayan yıllık geleneksel İskoçya ziyaretini, zirve sırasında beklenen protestolar yüzünden iptal ettiği açıklandı. 
     İskoçya'nın başkenti Edinburgh'daki Hollyroodhouse şatosuna her yılın temmuz ayında gitmeyi adet haline getiren Kraliçe'nin, protestoların şiddetli olmasından çekindiği ve bölgedeki güvenlik güçlerinin omuzuna ek yük getirmemek için seyahati iptal kararı aldığı bildirildi. 
     Kraliçe'nin yıllık bahçe daveti ve partisinin de 28 Temmuz'a kadar yapılmayacağını bildiren Buckingham Sarayı sözcüsü, Kraliçe'nin İskoçya'da yapacağı tatilin gecikeceğini ve aralıklı olacağını ifade etti. 
     İskoçya'nın Gleneagles kentinde yapılacak G8 zirvesini, birçok grup protesto etmeye hazırlanıyor. 
     Dünyanın en zengin 8 ülkesinin katılacağı zirvede, dönem başkanı İngiltere'nin tercihiyle, iklim değişiklikleri ve Afrika'daki açlık ve yoksulluğun önlenmesi konularının ele alınması bekleniyor. 
     ''Make Poverty History'' adlı sivil toplum kuruluşunun 2 Temmuz'da düzenleyeceği protesto gösterisine 200 bin kişinin katılması beklenirken, ünlü şarkıcı Bob Geldof, 6 Temmuz'da fakirliğe karşı düzenleyeceği mitingde en az bir milyon kişiyi bir araya getirmeyi planlıyor. 
     
</TEXT>
</DOC>
