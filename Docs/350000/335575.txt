<DOC>
<DOCNO> 335575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy33.html </URL>
<DATE> 2005/04/21/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Başbakan Recep Tayyip Erdoğan, Afganistan'a uluslararası toplumun desteğinin şart olduğunu belirterek, ''Özellikle eğitim, sağlık, konut ve su konusunda Afganistan'taki kardeşlerimize yardım elimizi uzatacağız'' dedi. 
     Erdoğan, Esenboğa Havalimanı'nda, Afganistan ziyaretiyle ile ilgili bilgi verdi. 
     Ziyarette Afganistan Devlet Başkanı Hamid Karzai ve bazı siyasi liderlerle görüştüğünü belirten Erdoğan, bütün görüşmelerin ''çok sıcak ve samimi bir atmosferde'' gerçekleştiğini söyledi. Erdoğan, ''Afganistan'ın mevcut şartları içerisinde, tarihten bu yana Türkiye ile Afganistan arasındaki samimiyetin sıcaklığının bu kadar ileri derecede olabileceğini tahmin etmiyordum. Bunu bizzat orda yaşamak bize ayrıca bir mutluluk verdi'' diye konuştu. 
     İkili ilişkilerin tüm yönleriyle ele alındığını ifade eden Erdoğan, şöyle konuştu 
     ''İşbirliğimizi her alanda daha ileriye götürmenin imkan ve yollarını birlikte gözden geçirdik. Bildiğiniz gibi Afganistan ile bağlarımız tarihin derinliklerine kadar ulaşıyor. Güçlü dostluk ve kardeşlik bağlarımız cumhuriyetin kuruluşu ile birlikte çok daha farklı bir gelişme kaydetmiş ve en üst düzeyde birbirimizi tanımak bu süre içerisinde gerçekleşmiştir.'' Bu dostluk temelinde iki ülke arasındaki işbirliğini geliştirmekte kararlı olduklarını vurgulayan Erdoğan, Afganistan'da yeni Anayasa'nın yapıldığını, devlet başkanlığı seçimlerinin gerçekleştirildiğini, Eylül ayında da parlamento seçimlerinin yapılacağını anımsattı. 
     ''Bu olumlu gelişimin sürdürülebilmesi için uluslararası toplumun desteği kesinlikle Afganistan'a şarttır'' diyen Erdoğan, Afganistan'da güvenlik ve istikrarın sağlanması, ülkenin aşırı akımlar, terör ve uyuşturucu merkezi olmaktan çıkarılmasının yalnız Afgan halkın vereceği mücadele ile mümkün olamayacağını kaydetti. Erdoğan, Afganistan'ın komşu ve dost ülkelerin desteklerine ihtiyacı bulunduğuna dikkati çekti. 
     
     ''MEMNUNİYETLERİ BİZİ MUTLU ETTİ'' 

     Türkiye'nin Afganistan'da güvenlik ve istikrara katkıda bulunmak üzere Kabil'de oluşturulan ISAF'ın komutasını üslendiğini anımsatan Erdoğan, şöyle devam etti 
     ''Halen bin 600 civarında askerimiz görev yapıyor. Gerçekten askerimize karşı Afgan halkının sevgisi, saygısı farklı. Askerimizin de tabii ki onlarla bütünleşmesinin orada farklı bir şekilde devam ettiğini ve bu konuda değerli komutanlarımızdan da oradaki memnuniyetlerine yönelik ifadelerini dinlemek doğrusu bizleri de memnun etti. Afgan yönetiminin de şu anda liderliği yürüten askerlerimizden memnuniyetini duymak ayrıca bizi mutlu etti. 
     Afgan milli ordusu ve polisine Türkiye'de verdiğimiz eğitimin yanı sıra Türk Silahlı Kuvvetleri de şimdi Kabil'de Kara Harp Okulu'nun eğitim sorumluluğunu üstlenmiş bulunmaktadır. Bu şekilde askeri eğitmenlerimiz Afgan subaylarını da yetiştirmektedir. Eğitmenlerimizin bu süreci daha da uzayabilir. Bu konuda şu andaki görüşmeler devam etmektedir.'' 
     
     ''ÜLKENİN YENİDEN İMARI ÖNEMLİ'' 

     Afganistan'da gerek güvenliğin sağlanması, gerek siyasi sürecin başarısı için ülkenin yeniden imarının gerçekleştirilmesini önemine işaret eden Erdoğan, Afganistan'ın altyapı çalışmalarında Türk müteahhitlerinin yer aldığını bildirdi. 
     ''Burada yürütülen projelerde özellikle özel sektörün başarılarını Karzai'den duymak bizleri mutlu etmiştir'' diyen Erdoğan, geçen yıl önemli sağlık projelerini hükümet olarak Afganistan'da gerçekleştirdiklerini anımsattı. Başbakan Erdoğan, şöyle konuştu 
     ''Bu yıl da yerinde yaptığımız tespitlerden sonra Afganistan halkına yönelik olarak bizler özellikle eğitim, sağlık, konut ve su konularında yardımcı olmayı tespit ettik, inşallah Bakanlar Kurulu'nda da bu konuyu görüşüp vereceğimiz desteğin miktarını ve bu çalışmaların süratlendirilmesi konusunu gündemimize alacağız. Özellikle eğitim, sağlık ve konut konusunda Afganistan'taki kardeşlerimize yardım elimizi uzatacağız.'' 
     
     KÜLTÜREL İLİŞKİLER 

     Türkiye ile Afganistan arasındaki çalışmaları kültürel boyutta da ele alma fırsatı bulduklarını belirten Erdoğan, şunları kaydetti 
     ''Buna yönelik olarak da Mevlana'nın doğum yeri Belh. Oradaki doğmuş olduğu ili de TİKA vasıtasıyla restore edeceğiz. Özellikle Türkiye'ye karşı Afgan halkının Mevlana sebebiyle farklı bir yaklaşımı var. Oradan Konya'ya gelip Mevlana'yı ziyaret edenler oluyor. Bu bağı, köprüyü de ayrıca kurmanın gayreti içindeyiz. Bunun temel adımlarını, projeler zaten yapılmış vaziyette, hayata geçireceğiz.'' 
     
     "BİZİM KARARLILIĞIMIZ, DİK DURUŞUMUZ ÇOK ÖNEMLİDİR" 

     Başbakan Recep Tayyip Erdoğan, sözde Ermeni soykırımı iddialarını aşırı şekilde gündemde tutmayı yersiz bulduğunu ifade ederek, "Olayı biraz da olduğundan çok çok fazla büyütüyoruz gibime geliyor. Bizim kararlığımız, dik duruşumuz çok önemlidir" dedi. 
     Erdoğan, Esenboğa Havalimanı'nda düzenlediği basın toplantısının ardından gazetecilerin sorularını yanıtladı. 
     Bir gazetecinin, "Yunanistan'da bir grup Ermeni, sözde Ermeni soykırımını protesto gösterileri sırasında Türk bayrağını yakmış. Bunu nasıl değerlendiriyorsunuz " sorusu üzerine Erdoğan, yeni geldiğini belirterek, konuyla ilgili detaylı bilgi almadığını söyledi. 
     Bunun, Yunanistan'daki bir grup Ermeni'nin de kendi tiniyetini gösteren bir yapı olduğunu ifade eden Erdoğan, "Dolayısıyla üzerinde çok fazla durmayı da ülkemizin itibarına, şanına yakıştırmıyorum. Üzerinde durulacak bir konu olarak görmüyorum. Dışişleri Bakanlığı, Yunanistan Dışişleri Bakanlığı ile irtibat kurmuştur, Ama sayın Başbakan ile görüşmeyi hemen gerçekleştiririm" diye konuştu. 
     Bir gazetecinin, "24 Nisan'da ABD Kongresi'nde sözde ermeni soykırımıyla ilgili toplantı yapılacak. Bu toplantı öncesinde ABD yönetimiyle temasınız olacak mı " sorusu üzerine Erdoğan, şöyle konuştu 
     "Bununla ilgili gerekli adımları attık. Amerika ile bu konuda bütün atılması gereken adımlar atılmıştır. Gündemimizde sözde Ermeni soykırımı iddialarını bu kadar aşırı tutmayı yersiz buluyoruz. Biz ne diyoruz, bu çok önemli. Onlar kendilerine göre bir şeyler yapıyor, yapacak. Biz de kendimize göre bazı şeyleri yapıyoruz, nitekim Parlamentomuz gerekli adımı attı, bundan sonra atacağımız, atmakta olduğumuz adımlar var. Bunları da sizlerle zaten paylaşıyoruz. Bu konuda süreci ciddi tutmamız şüphesiz ki önemli, ama çok da aşırı derecede ilgi görmeden, yerinde bu işleri bilmeden, birçok şeyleri büyüterek, getirerek, olayı biraz da olduğundan çok çok fazla büyütüyoruz gibime geliyor. Burada bizim kararlığımız, dik duruşumuz çok önemlidir... Ben buna inanıyorum. Gerekli irtibatlar, temaslar sürekli sürdürülmektedir. Bundan endişeniz olmasın." Başbakan Erdoğan, yarın Genelkurmay Başkanı Orgeneral Hilmi Özkök ile yapacağı görüşmeye ilişkin bir soruyu "Görüşmeler genel, görüşmelerden sonra yapılması gerekli açıklamayı da yaparız" diye yanıtladı. 
     Genelkurmay Başkanı Orgeneral Özkök'ün yıllık değerlendirme toplantısına ilişkin görüşlerinin sorulması üzerine Erdoğan, "Değerlendirmeyi okumadım" dedi. 
     Erdoğan, bir soru üzerine, Ermenistan Devlet Başkanı Robert Koçaryan'dan kendisine gelen bir yanıt olmadığını söyledi. 
     Başbakan Erdoğan, başmüzakerecinin belirlenip belirlenmediğine ilişkin bir soruya da "Dedim ya başmüzakereci benim" yanıtını verdi. 
     
</TEXT>
</DOC>
