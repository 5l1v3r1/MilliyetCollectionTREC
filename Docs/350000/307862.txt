<DOC>
<DOCNO> 307862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur01.html </URL>
<DATE> 2005/01/19/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Olimpiyat şampiyonu hizmetli 
</HEADLINE>
<TEXT>

     ANTALYA DHA 

      AVUSTRALYA'nın Melbourne kentinde yapılan İşitme Engelliler Olimpiyatları'nda geçen cumartesi günü koşulan 800 metre yarışını 1 dakika 56 saniyede tamamlayarak Olimpiyat Rekoru' kıran 31 yaşındaki işitme engelli atlet Uğur Küçük, Türkiye'nin gururu oldu. Daha önceki rekor, 1 dakika 57 saniye ile Ukraynalı sporcuya aitti. Yüzde 55 işitme kaybı olan ancak konuşabilen Uğur Küçük, Antalya İl Sağlık Müdürlüğü'nde asgari ücretle hizmetli olarak çalışıyor. 
     Engelliler Olimpişatı şampiyonu olan Küçük'ü, Antalya Havalimanı'nda eşi ve 2 çocuğu karşıladı. Dünyanın en mutlu insanı olduğunu söyleyen Uğur Küçük, altın madalyaya uzanış hikayesini anlatırken zaman zaman duygulandı. Olimpiyatta dereceye giremeyeceğini düşünerek sıkıntılı anlar yaşadığını belirten Uğur Küçük, yarışma dakikalarını şöyle anlattı 
     "Final yarışı öncesi konuşamayacak kadar heyecanlıydım. Finale kaldığıma bile inanamamıştım. Bir de final günü tribünde Gençlik ve Spor Genel Müdürü Mehmet Atalay'ın olduğunu öğrenince heyecanım ikiye katlandı. Start çizgisine geldiğimde 70 milyon Türk insanının desteğini yüreğimde hissettim.'' Rekortmenin eşi Berna Küçük de müjdeyi yarıştan hemen sonra telefonla arayan eşinden aldığını söyledi. Berna Küçük, "Olimpiyat rekoru kırdığını öğrendiğim an sevinçten ağladım. Türklüğümle gurur duydum'' dedi. 
     9 yaşında Mustafa ve 1 yaşında İbrahim adında iki oğuları olduğunu belirten Berna Küçük, kentin kenar mahallelerindeki bir gecekonduda kirada oturduklarını söyledi. 
     Olimpiyat şampiyonu olan eşinin Sağlık Müdürlüğü'nde hizmetli olarak çalıştığını kaydeden Berna Küçük, aldığı maaşın kira ve mutfak giderlerine bile güçlükle yettiğini söyledi. 
     Avustralya'da yapılan İşitme Engelliler Olimpiyatları'na katılan Türk Milli Takımı, 70'i sporcu olmak üzere 107 kişilik kafile ile Melbourne kentine gitmişti. Milli takımımız, futbol, voleybol, basketbol, atletizm, yüzme, masa tenisi ve güreş dallarında mücadele etti. 2 hafta süren olimpiyatlar sonunda atletizmde Uğur Küçük, grekoromen güreşte 96 kiloda İlhan Çıtak Türkiye'ye altın madalya kazandırdı. Sporcularımız ayrıca 5 gümüş ve 3 bronz madalyanın sahibi oldu. 
     
     
Uğur Küçük kimdir 1974 Isparta Keçiborlu doğumlu olan Uğur Küçük, spor hayatına 16 yaşında başladı. 10 yıl boyunca sırasıyla Keçiborlu Belediyespor, Kepez Belediyespor ve Antalya Büyükşehir Belediyespor Futbol Takımı'nda lisanslı oyuncu olarak görev yaptı. Futbolda işitme engelliler takımında milli sporcu olarak birçok uluslararası maçlara çıktı. 5 yıl önce futboldan para kazanamayacağını düşünerek, atletizme başladı. 
     
</TEXT>
</DOC>
