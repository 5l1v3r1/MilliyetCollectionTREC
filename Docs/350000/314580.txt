<DOC>
<DOCNO> 314580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/axgun01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk icraat Soma yolsuzluğu 
</HEADLINE>
<TEXT>


EÜAŞ'nin Daire Başkanı Üst'ün yolsuzluğa mevzuat desteği verdiği belirlendi. Üst, Soma baca arıtma tesisi ihale şartnamesinin belli şirketlere uygun hazırlanmasını sağlamış 

AHMET ERHAN ÇELİK Ankara 

Enerji ve Tabii Kaynaklar Bakanlığı'ndaki yolsuzluk operasyonunun fitilini Soma Termik Santralı'ndaki baca arıtma ihalesinin ateşlediği ortaya çıktı. Bakanlık yetkililerinden alınan bilgilere göre, Ezgi İnşaat ve Elektrik AŞ'nin sahibi, gözaltındaki işadamı İbrahim Selçuk, kendisini ilk olarak Soma ihalesinde gösterdi. Selçuk'un Elektrik Üretim AŞ EÜAŞ Genel Müdür Vekili Önder Piyade ile birlikte ihalede yönlendirme yaptığını anlayan müfettişler, bu ikiliye EÜAŞ Çevre-Yeni ve Yenilenebilir Enerji Kaynaklarından Sorumlu Daire Başkanı Servet Üst'ün de mevzuat desteği verdiğini belirledi. Üst, baca arıtma tesisi ihale şartnamesinin belli şirketlere uygun şekilde hazırlanması görevini üstlendi. Bu nedenle operasyonda ilk olarak bu 3 isim gözaltına alındı. 

İhaleler yarım kaldı 
Tahkikat devam ederken Selçuk ve Piyade'nin Yatağan ve Seyitömer ihalelerini de belli şirketler için bağladıkları bilgisine ulaşıldı. İhalelerin belli şirketler ve taşeronları arasında paylaşımına ilişkin telefon kayıtlarının polis ve savcılığın elinde bulunduğu ifade edildi. Bir yetkili, "Seyitömer ve Yatağan'ı da bağlamışlar ama ihaleye çıkmaya vakit bulamamışlar" dedi. Operasyonda yolsuzluk yapıldığından şüphelenilen 100'e yakın ihale bulunduğu kaydedildi. 
Yolsuzluğa konu başlıca santrallar şöyle Soma Termik, Seyitömer Termik, Yatağan Termik, Afşin Elbistan Termik, Özlüce Hidroelektrik, Karkamış Hidroelektrik, Kangal Termik. Enerji operasyonunda incelemeye alınan Fernas şirketinin Bak -Tiflis-Ceyhan ham petrol boru hattı projesinde de kayırıldığı iddia edildi. BOTAŞ, 3 yıl önce yeterlilik belgesi alamayan Fernas'a ihale yapmaksızın 22.2 milyon dolarlık Acil Durum Ekibi işini verdi. Mayıs 2004'te de 70 kilometrelik hat inşası Fernas'a verilmeye çalışıldı. Fernas Yönetim Kurulu Başkanı, AKP'li Nezir Nasıroğlu'nun amcasının oğlu Muzaffer Nasıroğlu'nun BOTAŞ Genel Müdür Yardımcısı Fuat Celepçi ile birlikte gözaltına alınması bu açıdan dikkat çekici bulundu. 
Öte yandan Türkiye-Yunanistan Doğalgaz Boru Hattı yapım ihalesinin, Enerji Bakanlığı'ndaki operasyon kapsamında incelemeye alındığı belirlendi. Gerçekleştirilen ihaleye 10 firma katılırken, en düşük teklifi 55.7 milyon dolarla Polonyalı Maxer Maxer SA ile Türk Peker konsorsiyumu verdi. 


</TEXT>
</DOC>
