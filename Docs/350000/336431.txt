<DOC>
<DOCNO> 336431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko18.html </URL>
<DATE> 2005/04/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AB, Çin tekstiline karşı soruşturma başlattı... 
</HEADLINE>
<TEXT>

     AB Komisyonu'nun ticaretten sorumlu üyesi Peter Mandelson, Çin'in 9 çeşit tekstil ithalat ürünü hakkında soruşturma başlatıldığını açıkladı. 
     Brüksel'de bir basın toplantısı düzenleyen Mandelson, soruşturma açılan ürünler arasında, pantalon, kazak, tişort, çorap ve bazı kumaşlar olduğunu bildirdi. 
     AB Komisyonu, ''Çin tekstil ürünlerinin AB'yi işgalini'' engellemek amacıyla alacağı önlemleri belirleyeceğini ve soruşturma başlatacağını hafta içinde duyurmuştu. 
     Dünya Ticaret Örgütü WTO bünyesinde, 1995 yılında imzalanan Marakeş Anlaşması'na göre, 1 Ocak 2005 tarihinden itibaren, Dünya Ticaret Örgütü WTO üyesi ülkeler, tekstil ithalatlarına kısıtlama getiremiyor. 
     Komisyon üyesi Mandelson, bu ay başında Brüksel'de düzenlediği basın toplantısında, 1995 yılında Çin endüstrisinin bugünkü boyutlara ulaşacağının düşünülmediğini, kotaların kaldırılmasının ardından Çin tekstil ihracatında patlama olduğunu, bu gelişmenin AB tekstil sektörüne olduğu gibi ABD'ye ve diğer bazı Akdeniz ve Asya ülkelerine zarar verdiğini söylemişti. 
     Komisyon, Avrupa tekstil endüstrisinin ve bazı üye ülkelerin baskıları sonunda, Çin'in WTO'ya katılımı sırasında öngörülen tekstil kota uygulamalarının tekrar gündeme getirilmesini sağlayacak bir süreç başlattı. 
     Çin'in yıllık tekstil ihracat büyümesinin belirli bir sınırı geçmesi halinde bir soruşturma açacağını ve Çinli yetkililerle müzakerelere başlayacağını bildiren Komisyon, bu müzakerelerden sonuç alınamaması halinde, en geç 2008 yılında, geçici olarak kota uygulamasını tekrar başlatacağını belirtiyordu. 
     Çin'in tekstil ihracatındaki patlamanın AB tekstil endüstrisinde yarattığı sıkıntının boyutlarına değinen Komisyon, kota uygulamasının ''gerekirse'' harekete geçirileceğini, dengeli bir rekabet ortamı için Çin ile uzlaşma yolları bulunmasının tüm taraflar açısından yararlı olacağını ifade etmeyi sürdürüyor. 
     Avrupa Tekstil Sektörü Federasyonu Euratex, Çin'den ithalata karşı önlemler alınmasına ilişkin başvurusunu AB'ye iletmişti. 
     Euratex, AB Komisyonu'nun, Çin'den tekstil ithalatı konusunda tavrını yetersiz ve etkisiz buluyor, çeşitli Çin tekstil ürünlerine somut ve katı kısıtlamalar getirilmesini istiyor. 
     
     ÖNLEMLER GEÇİCİ OLACAK 

     AB Komisyonu'nun ticaretten sorumlu üyesi Peter Mandelson, ilk aşamada, önümüzdeki iki ay içinde Çin'in kendiliğinden önlemler almasının bekleneceğini belirtti. 
     Mandelson, Komisyon kararı hakkında ayrıntılı bilgi verdiği basın toplantısında, 2005 yılının ilk 3 ayında Çin'den tişort ithalatının yüzde 164 oranında arttığını, fiyatların ise yüzde 26 düştüğünü bildirdi. 
     Çin'den 9 tekstil ithalat kategorisinde "dramatik bir artış" kaydedildiğini belirten Mandelson, kazak ithalatının yüzde 534 arttığını, bu kategoride fiyatların yüzde 47 düştüğünü duyurdu. 
     AB Komisyonu, ilk aşamada, önümüzdeki iki ay içinde Çin'in kendiliğinden önlemler almasını bekleyecek. Bu gerçekleşmediği takdirde, üç ay içinde koruma önlemleri uygulamaya sokulacak ve Çin'den AB'ye tekstil ürünleri ithalatının durdurulması gündeme gelecek. 
     AB tekstil ürünlerinin de Çin pazarında önemli bir yer tuttuğunu belirten Mandelson, bazı kapıları açık bıraktıkları, Çin ile uzlaşma halinde hiçbir kısıtlamaya gidilmeyebileceği mesajı verdi. 
     Komisyon, "ticari bir savaş" istemediğini ve "ölçülü tepki eylemleri" yapacağını belirtirken Çin'in tekstil ihracatının artışının tamamen yasal olduğunu, ancak bunun, Avrupa ve üçüncü dünya ülkeleri endüstrisine zarar vermemesi gerektiğini ifade etti. 
     Mandelson, Avrupalı tekstilcileri de uyardı ve alınabilecek önlemlerin geçici olduğunu, olası kısıtlamaların birkaç yıl içinde kaldırılması gerekeceğini belirtti. 
     
</TEXT>
</DOC>
