<DOC>
<DOCNO> 344178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yazar/pulur.html </URL>
<DATE> 2005/05/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sansür bize kalan mirastır... 
</HEADLINE>
<TEXT>


SİZE şöyle bir senaryo... TRT'nin herhangi bir kanalında konser veren bir müzik topluluğu solistinin gitarının üzerinde "Savaşa Hayır yazısı olsun, okuduğu şarkının adı da "Bağdat Cafe" olsun, Felluce direnişçilerini anımsatan bir şarkı... 
TRT, gitarın üzerindeki "Savaşa Hayır " yazısını mozaiklese, sonra da şarkıyı siyasi bulup klibini yayından kaldırsa ne kıyametler kopardı değil mi 
Sansürden başlayıp faşist devlete kadar... 

PEKİ, bu senaryoyu bir özel kanal, "Power -Türk" gerçekleştirse, hem "Savaşa Hayır " yazısını mozaikleyip okunmaz hale getirse, hem de şarkının klibini "siyasi" diye yasaklasa ne olur 
Hiçbir şey olmaz, sadece "Bulutsuzluk Özlemi" grubunun solisti Nejat Yavaşoğulları "Bu, fikir özgürlüğüne uygulanan bir sansürdür" der, dediğiyle kalır. 

BİR "Savaşa Hayır " yazısına tahammül edemiyorsun, klibini de yayından kaldırıyorsun... 
Ayıptır ayıp "Savaşa Hayır " sansürlenir mi 
Adam, gitara ne yazsın 
"Savaşa Evet " dese hoşunuza gider mi 

BU sansür illeti bizim toplumun bilinçaltına girmiş, çöreklenmiş, bir taraftan "özgürlük" diye bağırıyorlar, öbür taraftan "sansür" koyuyorlar. 

BU sansür bize ecdadımızdan miras kalmış... 
Siz bilir misiniz ki, yüz küsur yıl önce tramvay biletlerine bile sansür uygulanmıştı... 
Buyurun bir örnek 
"Tramvay arabasıyla Sultan Mahmut Türbesi'ne kadar gelecek yolculara mahsus adı geçen şirketçe düzenlenip Aramyan Matbaası'nda basılıgelen biletlerde yalnız Sultan Mahmut adı anılmakta ve sözü geçen biletler kestirilip alındıktan sonra başka bir memura iadesi gerekmediğinden müşteriler tarafından öteye beriye atılıp ayak altlarında kalmak gibi bir uygunsuzluğa uğradığı görülmekte bulunduğundan adı geçen kutsal adın bildirildiği gibi uygunsuzluktan korunmak üzere değiştirilmesiyle yerine Çemberlitaş ya da başka uygun başka bir isim konulması..." x 

DURAĞIN adı "Sultan Mahmut", Cağaloğlu'nda Divanyolu'na çıkan yolun köşesinde "Sultan Mahmut Türbesi" var ya, orası. 

YÜZ küsur yıl önce tramvay biletlerine sansür koyan kafa, yüz yıl sonra gitarın üstündeki "Savaşa Hayır " yazısını sansürlemişse ayıp mı 
Yakışır 

x Türkiye'de Basın Sansürü, Alpay Kabacalı, Gazeteciler Cemiyeti Yayını. 



</TEXT>
</DOC>
