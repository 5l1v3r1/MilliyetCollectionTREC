<DOC>
<DOCNO> 340839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/yazar/yilmaz.html </URL>
<DATE> 2005/05/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Önemli olan iş kapasitesiyle bayrağı dikmek 
</HEADLINE>
<TEXT>


Kahire Havalimanı 3. Terminal binası ihalesini 350 milyon dolara alan Türk firması TAV Tepe Afken Venture ile Mısırlı ortağı Holding Company JV, dün Kahire'de temel atma töreni düzenledi. 
İstanbul ve Ankara'dan yaklaşık 150 200 konuğun katıldığı Kahire'deki törende, Devlet Bakanı Kürşad Tüzmen ve Bayındırlık Bakanı Zeki Ergezen de yer aldı. Aslında programda Dışişleri Bakanı Abdullah Gül ve Ulaştırma Bakanı Binali Yıldırım da yer alıyordu ancak Gül, Mısır'daki eşbakanın bir uluslararası toplantıya katılması, Yıldırım'ın ise gündeminin yoğunluğunun nedeniyle Kahire'ye gelemediği bildirildi. 
TAV'ın davetlisi olarak Kahire'ye kalkan uçakta, AKP miletvekillerinin yanı sıra, Hazine, Vakıfbank, Ulaştırma Bakanlığı bürokratları ve geniş katılımlı basın mensubu yer aldı. Son yıllarda aslında Türkiye'den kalkan kafile uçaklar genellikle diplomatik ilişkileri besliyordu, bu kez bir Türk firmasının yatırımının kutlanması anlamına da gelen bu gezi, iş dünyasına moral verdi. Şartlar ne kadar güçleşirse, güçleşsin, Türk sermayesi yeni olanaklar yaratıyor. 

350 milyon dolara aldı 
TAV, bundan 5 yıl önce Atatürk Havalimanı inşaatını bitirmiş, işletimini üstlenmişti. 29 Ekim 2006'da resmi açılışı yapılacak Esenboğa Havalimanı ihalesini de alan TAV, yine bu limanın 15 yıllığına işletmesini de üstlendi. TAV'ın yurt içindeki havalimanı deneyimleri yurtdışında da karşılığını buldu. İran hükümetinin anlaşmazlığı nedeniyle problemli hale gelen Tahran Havalimanı'nın yanında, Dubai, Kiev, Moldova havalimanı inşaatlarında da TAV imzası görüldü. 
Tahran Havalimanı ile Atatürk Havalimanı maliyet bakımından birbirine yakın. İstanbul'daki havalimanı 397 milyon dolara mal olmuştu, Kahire bundan 47 milyon dolar daha düşük bir bedelle alındı. Ancak Atatürk Havalimanı'nın yolcu kapasitesi yılda 20 milyon olurken, Kahire'nin 3'üncü terminalinin yolcu kapasitesinin 11 milyon olacağı belirtiliyor ve bu bedelin içinde işletim lisansı bulunmuyor. 
Bütçesinin yüzde 70'i Dünya Bankası, yüzde 30'u Mısır hükümeti tarafından finanse edilen Kahire Havalimanı'nda oluşan konsorsiyumda TAV'ın ortaklık payı yüzde 60. 900 gün sonra teslim edilecek olan Kahire Havalimanı'nın tasarımı ECG-EGYPT Netherland JV tarafından yapılıyor. Kahire Havalimanı'nın kapalı alanı 170 bin metrekare. Buna karaşılık Atatürk Havalimanı'nın terminal binası ise 264.500 metrekare. Esenboğa ise 189 bin metrekarelik terminal binasına sahip. Esenboğa'nın toplam yatırım bütçesi 189 milyon dolar, 5.5 milyon iç ve 4.5 milyon dış hat yolcu kapasitesi bulunuyor. Dünyanın yenilenen havalimanlarında bir Türk firmasının deneyimleri de kayıtlara da giriyor 

Piramitler ve 5000 yıl... 
TAV'ın Türkiye'den gelen konukları, Mısır'daki ilk günlerinde turistik gezi yaptılar. 5000 yıl öncesine uzanan mühendislik harikası Giza piramitleri ve Mısır Müzesi'nde sergilenen Kral Tutankamon'un hazineleri gezildi. Giza'daki üç piramidin en yükseği olan 137 metre yüksekliğindeki Keops, 136 metre yüksekliğindeki oğlu Kefren ve 60 metre yüksekliğindeki torunu Mikerinos adına yapılan piramitler Kahire'nin en büyük dağından taşınan kireç taşlarla yapılmış. Bizim Kahire'de bulunuş nedenimiz bu toprakların geleceğine yatırım ne düne, ne de öbür dünyaya 
Tutankamon'un sakallı heykelleri ve mumyalarından bugüne kadar gelen bir sözü hatırlıyoruz "Sakalım yok ki sözüm geçsin" lafının, 5000 yıl öncesindeki izleri.. 
Mısır sokaklarını gezerken, bu dünyanın konforunu çok hissetmiyorsunuz. Gece farlarını yakmıyorlar "Cana geleceğine, demire geldi" deyip, el sıkışan sürücülerin kullandığı vuruk otomobiller. 
AKP'li vekiller ne düşündüler merak ediyorum sokaklarda türbansız kadın yok ki, hatta sokakta kadın sayısı oldukça düşük. Modern giysili kadınlara pek rastlamadık. Otomobil kullanan kadın ise bir günlük gezide yalnızca bir kez gözüme çarptı. 
Nil kenarındaki ihtişamlı oteller ile apartmanlar olmasa, bu 5000 yıllık medeniyetin mühendisliği nasıl hayatlarından silip gittiğine merak edeceğim. 
Giza bölgesine giderken, bizim üç beş katlı tepesinde filizleri duran gecekondulara benzeyen mahalleler var. Ancak bu gecekondu apartmanların hepsi yarım. Anne baba içinde otuyor, çocuklar da sırasıyla bitirip katlara yerleşecekler Evlerde pencere yok gibi 4 duvar. Nizam, intizam hak getire Bir apartman boyunca alt alta pencere düzeni göremiyorsun. 
Türkiye'nin Arap dünyasının lideri olması fikri burada çok uzaklarda kalıyor. Öykünen hayatlar farklı. Türkiye eğer bu topraklarda "önemli" olacaksa, iş kapasitesi ile bayrağı dikecek 



</TEXT>
</DOC>
