<DOC>
<DOCNO> 349042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo06.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'da zirve 
</HEADLINE>
<TEXT>


Dev maç öncesinde iki ülkenin futbol federasyonları başkanları Boğaz'da yemek yedi. Levent Bıçakcı, Vassilis Gagatsis'e, Türk Milli Takımı formasını hediye etti 


İnönü Stadı'nda oynanan kritik mücadele öncesi İstanbul Boğazı'nda dostluk rüzgarları esti. Futbol Federasyonu Başkanı Levent Bıçakcı, Yunanistan Futbol Federasyonu Başkanı Vassilis Gagatsis'le bir araya gelerek dostluk yemeği yedi. UEFA Asbaşkanı Şenes Erzik ve iki ülke federasyonları yöneticilerinin de katıldığı dostluk yemeği sonrası basın toplantısı düzenleyen Bıçakcı, UEFA Tahkim Kurulu üyesi olan Gagatsis'le uzun yıllardır arkadaş olduklarını belirterek, "Onlar Atina'da oynanan ilk maçta bizi çok iyi şekilde ağırladılar. Biz de onları en iyi şekilde konuk ediyoruz" diye konuştu. 
Konuk başkan Vassilis Gagatsis ise iki ülke arasındaki dostluğun tarif edilemez şekilde iyi olduğunu söyledi. Gagatsis, "Türkiye Futbol Federasyonu ile olan ilişkilerimiz, dostluğumuz bundan sonra da her fırsatta ispat edilecektir. Bu dostluk Atina'da yapılan müsabakada gerçekleşti. Karşılaşmanın sonucu dostluğumuzu ve kardeşliğimizi bozamaz. Arkadaşız, komşuyuz, futbolun iyiliği için uğraşmaya devam edeceğiz" ifadesini kullandı. Basın toplantısının ardından Levent Bıçakcı, Vassilis Gagatsis'e, Türk Milli Takımı'nın formasını hediye etti. Yemekte UEFA Delegesi Gerhard Kapel ile UEFA Güvenlik Şefi Volter Gag da hazır bulundu. 

Dünya bizi izledi 

FIFA'nın "Gecenin en önemli maçı" ilan ettiği Türkiye - Yunanistan karşılaşmasını 4 kıtadan 20'den fazla ülke canlı olarak yayınladı. Ayrıca FIFA da resmi internet sitesinden karşılaşmayı anında tüm dünyaya duyurdu. Arjantin - Brezilya mücadelesi bile İnönü Stadı'ndaki dev karşılaşmanın gölgesinde kaldı. 320 medya mensubunun görev yaptığı maçta, 51'i Yunan olmak üzere Japon, İsveçli, Danimarkalı, Fransız ve İtalyan toplam 63 yabancı gazeteci TSYD'ye akredite oldu. 

Veteran şov 

KEMAL ÖZGÜLER DHA 

İnönü Stadı'ndaki milli mücadele öncesinde Edirne'de de iki ülkenin veteranları karşı karşıya geldi, Türk ekibi maçı 7-0 kazandı. 25 Kasım Stadı'nda düzenlenen maçta, Yunanistan'ın İskeçe kenti Veteranlar Takımı ile Edirne Veteranlar Takımı karşı karşıya geldi. Edirnespor eski oyuncusu Mustafa Ülkü ile Kocaelispor eski oyuncusu Kadir Sünnetçiler takımlarını galibiyete taşırken, Yunan ekibinde ise Olympiakos takımının eski oyuncusu Kriezis ve PAOK'un ünlü futbolcularından Mazanis forma giydi. 

Uyanıklar iş başında 

Millilerimiz'in Yunanistan ile oynayacağı önemli maçı fırsat bilen uyanıklar yine karaborsacılık yaptı. Yasa dışı yoldan bilet satmaya çalışan karaborsacılar, 40 milyon YTL'lik açık tribün biletlerini 5 YTL karla satmaya çalıştı. 


</TEXT>
</DOC>
