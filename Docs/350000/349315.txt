<DOC>
<DOCNO> 349315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun45.html </URL>
<DATE> 2005/06/06/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Polonya, AB Anayasası'nı referanduma götürmeyi planlıyor... 
</HEADLINE>
<TEXT>

     Polonya’nın AB Anayasası’nı referanduma götürmeyi planladığı bildirildi. 
     Polonya Devlet Başkanı Aleksander Kwasniewski, gazetecilere açıklamasında, Polonya’nın referandumda AB Anayasası hakkında ne düşündüğünü söylemesi gerektiğini belirtti. Kwasniewski, bunun ortak bir sorumluluk olduğunu, tüm Avrupa perspektifi ve anlaşma hakkında ne düşündüklerini söyleyecek kadar büyük bir ulus ve önemli bir üye olduklarını kaydetti. 
     AB Anayasası’nı referanduma götürme planına ilişkin kararın, Kwasniewski’nin milletvekilleri, bağımsız örgüt üyeleri ve Katolik Kilisesi temsilcileriyle yaptığı görüşmeden sonra alındığı belirtildi. 
     Dışişleri Bakanı Adam Rotfeld de referandumun bir an önce yapılmasının önemine değinerek, AB Anayasası’na ilişkin referandumun devlet başkanlığı seçimleriyle birlikte 9 Ekim’de yapılmasını istediğini belirtti. 
     Polonya, AB’ye Mayıs 2004’te giren 10 üye arasında bulunuyor. 
     
</TEXT>
</DOC>
