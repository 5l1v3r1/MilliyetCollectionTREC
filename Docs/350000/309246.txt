<DOC>
<DOCNO> 309246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo07.html </URL>
<DATE> 2005/01/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Cimbom'un istediği Hakan Yakın'a Fener de talip... 
</HEADLINE>
<TEXT>

     Geçen sezon devre arasında transfer etmek için uğraş verdiği Hakan Yakın'a bir kez daha teklif götüren Fenerbahçe, olumlu yanıt aldı. 
     
     Daum’un isteğiyle 
     Fenerbahçe, Hakan Yakın’dan bir türlü vazgeçmiyor. Sarı - Lacivertliler, geçen sezon alamadıkları Türk asıllı İsviçreli futbolcuyu transfer edebilmek için bir kez daha harekete geçti. Bir yıl önce, Daum’un isteği doğrultusunda Hakan Yakın’la temasa geçen yöneticiler, kendisiyle anlaşmaya varmış, hatta ön sözleşme bile imzalamıştı. Ancak Hakan daha sonra Fenerbahçe’ye gelmekten vazgeçmiş ve Stuttgart’a imza atmıştı. Bunun üzerine Sarı - Lacivertli yöneticiler, konuyu FIFA’ya götüreceklerini belirterek, yıldız oyuncuyu suçlamışlardı. Konu transfer dönemi kapandıktan sonra da uzun süre gündemde kalmış ancak daha sonra FIFA’ya gitmekten vazgeçilmişti. 
     
     Cim Bom da istiyor 
     Yöneticiler, geçtiğimiz günlerde Stuttgart’tan ayrılan Hakan için yeniden girişim başlattı. Teknik direktör Daum’un ısrarla istediği başarılı oyuncuyla temasa geçen Sarı - Lacivertliler, bir dönem Fenerbahçe forması giyen ağabeyi Murat Yakın’ın da tavsiyesiyle kardeş Yakın’dan olumlu yanıt aldı. Daum’un, Hem orta sahada hem de forvette kullanırımö diyerek alınmasını istediği Hakan’ın bonservis sorununun olmaması transferi kolaylaştırırken, bu oyuncuya Galatasaray’ın da talip olması nedeniyle yöneticiler ellerini çabuk tutmak istiyor. Gurbetçi futbolcuyla yapılacak son görüşmenin ardından transferin noktalanması bekleniyor. 
     
</TEXT>
</DOC>
