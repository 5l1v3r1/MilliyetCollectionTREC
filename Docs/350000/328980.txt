<DOC>
<DOCNO> 328980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy31.html </URL>
<DATE> 2005/03/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AKP'li Yazıcı Yeni TCK'yı 2 ay erteleyeceğiz 
</HEADLINE>
<TEXT>

     AK Parti Genel Başkan Vekili Hayati Yazıcı, teknik sorunları gidermek için yeni TCK'nın yürürlüğe girmesini 2 ay erteleyeceklerini bildirdi. 
     AK Parti Merkez Yürütme Kurulu MYK , Genel Başkan Vekili Hayati Yazıcı başkanlığında, parti genel merkezinde toplandı. 
     Yazıcı, toplantının ardından AA muhabirine yaptığı açıklamada, TCK'nın MYK'da ele alındığını ifade etti. 
     TCK'nın, başlı başına ''bir devrim'' olduğunu vurgulayan Yazıcı, 80 yıllık bir uygulamadan, yeni bir uygulamaya geçildiğini söyledi. 
     TCK'nın, Kopenhag Kriterleri esas alınarak ve hukukun üstünlüğü benimsenerek hazırlandığını dile getiren Yazıcı, ''80 yıldır uygulanan bir kanunun, değiştirilip yeni bir kanunun hayata geçirilmesinde, bu geçiş aşamasında bazı teknik sorunlar olduğu gözlendi'' diye konuştu. 
     
     ''CUMHURBAŞKANI'NA EMRİVAKİ ŞIK DEĞİL'' 
     Yazıcı, bu konuların ifade edildiğini, kendilerinin de bunları gördüğünü vurgulayarak, teknik sorunları gidermek için yeni TCK'nın yürürlüğe girmesini 2 ay erteleyeceklerini bildirdi. Yazıcı, şöyle devam etti 
     ''Bugün TBMM'de görüşülecek olan bir kanun teklifine ek bir madde ekleyerek, yeni TCK'nın yürürlük maddesi, azami 2 ay kadar ertelenecek. 
     Kişi hak ve özgürlükleri ile ilgili uygulamalar, Ceza Kanunu ile hayata geçiriliyor. Bu nedenle Ceza Kanunu herkes ile alakalı. Kaçakçılık mevzuatıyla ilgili, Türk parasının kıymetinin korunmasına ilişkin adaptasyonla ile ilgili sorunlar var. Bu değişikliklerin hemen yetiştirilmesi mümkün değil. Çıkartacaksınız, nihayetinde Sayın Cumhurbaşkanı'nın imzalaması ve Resmi Gazete'de yayınlanarak, yürürlüğe girmesi gerekiyor. Bu bakımdan da bir süre kalmamış. Sayın Cumhurbaşkanı'na bir emrivaki yapılması da şık değil. Hem Sayın Cumhurbaşkanı'na o imkanı vermek, hem teknik sorunları da gidermek amacıyla bir süreye ihtiyaç var. Bu sebeple yürürlük tarihi ertelenecek.'' 
     
     ''GEREKİRSE BASIN KANUNU DA DEĞİŞİR'' 
     Erteleme süresi içinde TCK'da bazı düzenlemeler yapılabileceğini kaydeden Yazıcı, ''Erteleme süresi içinde basınla ilgili düzenlemeler de gözden geçirilerek, değerlendirilecek'' dedi. 
     Yazıcı, basınla ilgili düzenlemelerde, genel eleştiriler yönünde gerçekten bir hak kısıtlaması olup olmadığının inceleneceğini, hak ve özgürlüklerle ilgili böyle bir kısıtlama ve Türkiye'nin ulaşmak istediği standartlara aykırı bir düzenleme olması durumunda, erteleme süresi içinde gözden geçirme yapacaklarını söyledi. 
     Hayati Yazıcı, ''İhtiyaçlar var olduğu sürece, düzenlemeler yapılır. Gerekirse kanun yürürlüğe girdikten sonra da değişiklikler yapılabilir. Basın Kanunu'nda da değişiklik yapılması gerekiyorsa yapılır. İnceleyeceğiz, değerlendireceğiz'' diye konuştu. 
     
</TEXT>
</DOC>
