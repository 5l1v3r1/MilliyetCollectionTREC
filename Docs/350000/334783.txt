<DOC>
<DOCNO> 334783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko17.html </URL>
<DATE> 2005/04/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tüzmen Türkiye, 2004 ihracat artışında dünya 5'incisi 
</HEADLINE>
<TEXT>

     Devlet Bakanı Kürşad Tüzmen, Türkiye'nin 2004 ihracat artışında dünya 5'incisi, 50 milyar doların üzerinde ihracat yapan ülkeler arası ihracat artışında ise dünya 3'üncüsü olduğunu bildirdi. 
     Tüzmen, 2004 yılında Türkiye'nin dünya ticaretinden aldığı payın ise ilk kez yüzde 1'i aştığını vurguladı. 
     Devlet Bakanı Tüzmen, Dünya Ticaret Örgütü'nün DTÖ 2004 yılı değerlendirmesiyle ilgili yaptığı açıklamada, Türkiye'nin 2004 yılında ihracatta büyük bir artış gerçekleştirdiğini bildirdi. 
     DTÖ'nün 2004 yılı değerlendirmesine göre Türkiye'nin ihracat artışında dünya 5'incisi olduğuna işaret eden Tüzmen, şu görüşleri dile getirdi 
     ''DTÖ verilerine göre ihracat artışında yüzde 52 ile Şili birinci, yüzde 42 ile Ukrayna ikinci, yüzde 35 ile Çin ve Rusya Federasyonu üçüncü ve dördüncü, yüzde 33 ile de Türkiye beşinci sıradadır. 
     İhracat artışında önümüze geçen ülkelerin ihracatlarında hızlı artış, petrol fiyatlarında yaşanan artış ile dünyada başta demir-çelik olmak üzere, metal ürünlerine olan aşırı talep ve beraberinde yaşanan fiyat yükselmeleri neden olmuştur. Türkiye ihracatı 50 milyar doları aşan ülkeler arası ihracat artışında ise Çin ve Rusya'dan sonra üçüncü sırada gelmektedir.'' Türkiye'nin, 2003 yılında en çok ihracat yapan ülkeler sıralamasında 24'üncü sırada iken, 2004 yılında 62.8 milyar dolar ihracatla 22'inci sıraya yükseldiğini ifade eden Tüzmen, Türkiye'nin ihracatçı ülke olarak dünya sıralamasında hızla yükseldiğini kaydetti. 
     Bakan Tüzmen, 2004 yılında Türkiye'nin dünya ticaretinden aldığı payın da, ilk kez 'yüzde 1'in' üzerine çıktığını ve bir kritik eşiğin daha aşıldığını vurguladı. 
     
     İTHALATTA GÖRÜLEN ARTIŞ 
     Açıklamasında ithalatta görülen artışa da değinen Bakan Tüzmen, 2003 yılından beri, 'aşırı değerli' TL'nin ithalat baskısı yarattığına dikkat çektiğini hatırlattı. 
     Tüzmen, bu dönemde aşırı değerli TL nedeniyle ihracatçıların aramal girdilerini iç piyasadan değil, ucuz ithalat yoluyla karşılamaya başladıklarını kaydetti. 
     Dünya piyasalarında rekabet edebilmek için, ihracatçıların başka şanslarının bulunmadığını ifade eden Tüzmen, ''Bunun bir sonucu olarak aramal ithalatında büyük artışlar oldu. Tüketim mallarında da aynı şeyler yaşandı. Aşırı değerli TL nedeniyle tüketim mallarının iç piyasadaki fiyatı ucuzlayınca tüketici ithal mallara yöneldi'' dedi. 
     Petrol fiyatlarındaki artışın da ithalat artışına katkı yaptığını belirten Tüzmen, ''Eğer TL aşırı değerli olmasıyla, ithalatımız en az 10-12 milyar dolar daha aşağıda olurdu ve ithalatta artış oranımız yüzde 30'ların altına gerilerdi'' dedi. 
     
</TEXT>
</DOC>
