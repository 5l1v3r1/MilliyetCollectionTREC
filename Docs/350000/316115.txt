<DOC>
<DOCNO> 316115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy24.html </URL>
<DATE> 2005/02/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP'li Koç Hükümet kaş yapayım derken göz çıkarmıştır 
</HEADLINE>
<TEXT>

     CHP Grup Başkanvekili Haluk Koç, Teşvik Yasası'nın genişletilmesiyle ilgili tasarıyı eleştirerek, ''Hükümet, kaş yapayım derken göz çıkarmıştır. Tasarı ile sektörler ve bölgeler arası adaletsizlik daha da artmaktadır. Tasarının alt komisyonda düzelebileceğine dair bir umudum da yoktur'' dedi. 
     Haluk Koç, TBMM Plan ve Bütçe Komisyonu'nun CHP'li alt komisyon üyeleri ve bölge milletvekilleriyle seramik sektörünün önde gelen 4 şirketinin temsilcilerini kabul etti. Koç, daha sonra yaptığı açıklamada, halen alt komisyonda bulunan Teşvik kapsamına 13 ilin daha alınmasını öngören yasa tasarısı ile bölgeler ve sektörler arası düşmanlık tohumları ekildiğini ileri sürdü. 
     Alt komisyonda tasarının kolay kolay rehabilite edilebileceğine dair bir inancı bulunmadığını da belirten Koç, ''AB ile müzakerelerde, bu aşureye dönen teşvik yasası aşılamayacak engellerden biri olacak'' diye konuştu. 
     Türkiye'de devlet eliyle sektörler arasında haksız rekabet oluşturulduğunu iddia eden Koç, şunları kaydetti 
     ''Oysa devlet, taraf tutmayan hakem olmalıdır. AKP iktidarında ise hakem tarafsız değildir. Devlet, çok açık taraf tutmaktadır. Hangi sektörün ya da hangi bölgenin temsilcisi Başbakana yakınsa ve onun kulağına bir şeyler fısıldıyorsa kendi lehine avantaj sağlıyor. Başbakan, anladığı anlamadığı her konuda kendine yakın kişilerin isteklerini yasaya aktaran kişi konumundadır. Böyle yasama, hukuksal süreç olmaz. Tek yetkili, tek karar verici Başbakan... 
     Ülkede umutsuzluk giderek çoğalıyor. AKP'nin freni boşalmıştır. Bundan sonra AKP'nin yapacağı yanlış giderek artacaktır. Türkiye artık, Başbakan dışında başka bir alternatif aramak zorundadır.'' 
     
</TEXT>
</DOC>
