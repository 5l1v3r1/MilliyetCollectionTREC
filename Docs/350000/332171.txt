<DOC>
<DOCNO> 332171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko01.html </URL>
<DATE> 2005/04/11/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Doğan Yayın Holding 2004 yılı faaliyetleri... 
</HEADLINE>
<TEXT>

     Doğan Yayın Holding'in DYH konsolide gelirleri, 2004 yılında yüzde 54 büyüyerek 1 milyar 44 milyon dolar oldu. 
     DYH'den yapılan yazılı açıklamada, net karın ise bir önceki yıla göre dolar bazında yüzde 6 azalarak 44.2 milyon dolar olarak gerçekleştiği bildirildi. 
     Açıklamada, bu azalmanın temel nedeninin vergi karşılıkları ve azalan net parasal pozisyon kazancı olduğu belirtildi. 
     DYH Üst Yöneticisi CEO Mehmet Ali Yalçındağ da açıklamada, bu ve bundan sonraki yıllarda en önemli iki müttefiklerinin istikrarlı büyüme ve düşük enflasyon olacağına işaret ederek, şunları kaydetti 
     ''Ekonominin bu iki temel direği reklam verenlerin daha uzun vadeli reklam planlaması yapmasına imkan verecek. Ayrıca bu iki olumlu faktörün yarattığı zincirleme etkileri de göreceğiz. Gelir dağılımındaki göreceli düzelme, satın alma gücünü de olumlu etkileyecektir. Bu da okuyucu ve izleyici profillerinde olumlu bir gelişmeye yol açacaktır.'' Yazılı ve görsel basının 2001 krizinden sonra tekrar 2000 yılı büyüklüklerini yakaladığını ifade eden Yalçındağ, Grubun 2000 yılında 647 milyon dolar olan konsolide gelirlerini 2004 yılında 1 milyar doların üzerine çıkarmayı başardığını vurguladı. 
     Yalçındağ, istikrarlı büyüme ve düşük enflasyon sayesinde 2005 yılında daha yüksek bir büyüme ve karlılık elde edeceklerini umduğunu belirterek, ''2005 yılının ilk 3 ayına ait geçici veriler, reklam gelirlerimizin dolar bazında yüzde 36 büyüdüğünü gösteriyor. Bu da bizim, 2005 reklam gelirlerimiz için bütçelediğimiz dolar bazındaki yüzde 29'luk büyüme hedefine rahatlıkla ulaşabileceğimizi gösteriyor'' dedi. 
     Pazarda liderliklerinin devam edeceğini ifade eden Yalçındağ, uzun vadeli olarak da yurtdışı pazarlarla ilgili stratejilerini yeniden gözden geçirdiklerini, genişlemeye yönelik, Yeni Avrupa, Avrasya ve Ortadoğu'daki fırsatları takip ettiklerini kaydetti. 
     Mehmet Ali Yalçındağ, toplam reklam gelirlerinin 2004 yılında yüzde 48 oranında artarak 489 milyon dolara ulaştığını bildirerek, 2004 yılında DYH'nin toplam gazete tirajının yüzde 11 artarak günlük ortalama 1.7 milyon adede ulaştığını kaydetti. 
     Yalçındağ, DYH'nin faaliyet karlılığının ise 2003 yılındaki 11 milyon dolar zarardan, 2004 yılında 78.5 milyon dolar kara ulaştığını belirtti. 
     
</TEXT>
</DOC>
