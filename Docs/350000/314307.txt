<DOC>
<DOCNO> 314307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/siyaset/siy02.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri obez 
</HEADLINE>
<TEXT>


Yapılan ölçümlerde milletvekillerinin çoğu obez ve şeker hastası çıktı. Sürekli stresle çalışan milletvekillerine, psikoloğa gitmeleri tavsiyesinde bulunuldu 

ÖNDER YILMAZ Ankara 


TBMM'de yapılan kan şekeri ölçümünde, milletvekillerinin çoğu obez ve şeker hastası çıktı. 
Türk Diyabet Vakfı, milletvekilleri ve TBMM çalışanlarının da aralarında bulunduğu 2500 kişiyi kan şekeri taramasından geçirdi. Tahlil sonuçları, başta milletvekilleri olmak üzere taramaya katılanların çoğunun obez ve yüksek kan şekeri sorununun olduğunu ortaya çıkardı. 
Doktor kökenli AKP Balıkesir Milletvekili Turhan Çömez'in, durumu Meclis Başkanı Bülent Arınç'a iletmesinin ardından TBMM'de "Sağlıklı Yaşam Kampanyası" başlatılmasına karar verildi. Türkiye Devlet Hastaneleri ve Hastalara Yardım Vakfı HASVAK Başkanı Engin Öztürk sürekli stresle çalışan milletvekillerine, psikoloğa gitmeleri tavsiyesinde bulundu. Öztürk, "'Deli' damgası yenecekmiş gibi bir yaklaşım sergileniyor. Psikolojik desteği herkese öneririm" dedi. 


</TEXT>
</DOC>
