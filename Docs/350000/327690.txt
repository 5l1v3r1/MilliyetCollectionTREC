<DOC>
<DOCNO> 327690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/yasam/ayas.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak harek tı 
</HEADLINE>
<TEXT>


Suç oranını azaltmak için öncelikle sokak çocuklarını topluma kazandırmayı hedefleyen hükümet, hazırlanan acil eylem planını yakında hayata geçirecek 

Abdullah Karakuş 

Sokak çocuklarının kurtarılması için 5 bakanın oluşturduğu komitenin belirlediği stratejiler doğrultusunda SHÇEK'in Sosyal Hizmetler ve Çocuk Esirgeme Kurumu hazırladığı eylem planı tamamlandı. Başbakan Tayyip Erdoğan'ın talimatı doğrultusunda "sokak ofisleri, barınak, ilk adım istasyonları, gençlik evleri ve mobil ekip" gibi 24 saat çalışabilecek yeni birimler oluşturulacak. "Sokakta Yaşayan Çalışan Çocuklara Yönelik Hizmet Modeli"ne göre, şu uygulamalar hayata geçirilecek 

'Barınak' ikna noktası 
Mobil ekipler veya sokak ofislerinin tespit ettiği çocuklar, rehabilitasyon için "ilk adım" istasyonuna yönlendirilecek. Madde kullanımından vazgeçmek istemeyen çocuklar, ikna edilmeleri amacıyla "barınak" birimine gönderilecek.Madde bağımlısı çocuklar, uyum sürecinin ardından Sağlık Bakanlığı bünyesindeki tıbbi tedavi merkezine gidecek. Tedavisi tamamlanan gençler yine Sağlık Bakanlığı bünyesindeki tıbbi rehabilitasyon merkezine, daha sonra da sosyal rehabilitasyon merkezine teslim edilecek. Madde kullanmayan çocuklar, istasyondaki uyum sürecinin ardından doğrudan sosyal rehabilitasyon merkezlerine yönlendirilecek. 

Aile yanına gönderilecek 
Sosyal rehabilitasyon merkezlerinde çocukların, örgün eğitim veya mesleki eğitime dahil edilmesine çalışılacak. Bu süreci tamamlayan çocuklar öncelikle aile yanına mümkün olmaması halinde, SHÇEK kurumlarına veya MEB'e bağlı yatılı ilköğretim bölge okulu ve pansiyonlu ilköğretim okuluna yönlendirilecek. İşe yerleştirilen ve aile yanına dönmesi mümkün olmayan ya da kurum bakımı hizmetlerinden yararlanmak üzere yaşı uygun olmayan çocuklar "gençlik evleri"nden yararlandırılacak. 

Çocukları bu birimler kurtaracak 

Sokak Çocukları Koordinasyon Merkezi Bünyesindeki sokak ofisleri, barınak ve mobil ekipleri arasındaki işbirliği ve koordinasyonu sağlayacak. Aile görüşmelerini ve çocuğun aileye teslimini organize edecek. 
Mobil ekip Sokaktaki çocukların tespit edilmesi ve uygun kuruluşa yerleştirilmesinden sorumlu olacak. 
Sokak ofisleri Çocukların durumları ile vatandaşların ihbarlarını değerlendirecek. 
Barınak Madde bağımlısı olduğu halde, bırakma eğilimi göstermeyen çocukla, tedavi almak isteyen çocuk arasında filtre fonksiyonu üstlenecek. 
ÇEMATEM Çocuk Ergen Madde Bağımlılığı Tedavi Eğitim ve Destek Merkezi Bu hizmeti Sağlık Bakanlığı verecek. "İlk adım"dan gelen, madde kullanan çocukların tıbbi tedavilerini yapacak. 
Tıbbi rehabilitasyon merkezi Çocukların, tıbbi rehabilitasyonlarının gerçekleştirilebilmesi amacıyla hizmet verecek. 
Sosyal rehabilitasyon merkezi Çocukların, sağlıklı bir birey olarak sosyal yaşamla uyumlandırılacağı süreçlerden geçeceği bir kampus olacak. 
Gençlik evleri SHÇEK, hizmet aldığı süreçte 18 yaşını geçen ve ailelerine dönüş olanağı olmayan, meslek ve iş edinmiş gençlerin barınma masraflarını belirli bir süre karşılayacak. 

Başbakan genelge yayımladı 

Başbakan Recep Tayyip Erdoğan, yayımladığı genelgeyle, yeni hizmet modelinin başta İstanbul olmak üzere Ankara, İzmir, Diyarbakır, Adana, Mersin, Bursa ve Antalya'da hayata geçirileceğini belirtti. Erdoğan, görev verilen tüm kamu kuruluşlarının yardım ve desteği gecikmeksizin sağlamasını istedi. 

Komitede kimler var 
Devlet Bakanı Güldal Akşit, 
Adalet Bakanı Cemil Çiçek, 
İçişleri Bakanı Abdülkadir Aksu, 
Milli Eğitim Bakanı Hüseyin Çelik, 
Sağlık Bakanı Recep Akdağ. 


</TEXT>
</DOC>
