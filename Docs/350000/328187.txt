<DOC>
<DOCNO> 328187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy25.html </URL>
<DATE> 2005/03/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bakanlık'tan Türk sinemasına 6 milyon YTL destek... 
</HEADLINE>
<TEXT>

     Kültür ve Turizm Bakanlığı, Türk Sineması'na destek vermek amacıyla 6 milyon YTL para kaynağı aktarılmasını kararlaştırdı. 
     Kültür ve Turizm Bakanlığı'ndan yapılan yazılı açıklamaya göre, Bakanlık temsilcisi başkanlığında ilgili meslek birliklerinin önerdiği birer temsilci ve sinema alanında temayüz etmiş, Bakanlıkça seçilen üç üyenin katılımıyla oluşturulan Destekleme Kurulu tarafından İstanbul'da gerçekleştirilen toplantıda sinema filmlerinin desteklenmesi konusu görüşüldü. 
     Buna göre, sinema filmlerinin yapım öncesi, yapım ve yapım sonrası projelerine 5224 sayılı Sinema Filmlerinin Değerlendirilmesi, Sınıflandırılması ile Desteklenmesi Hakkında Kanun çerçevesinde 6 milyon YTL tutarında destek verilmesi kararlaştırıldı. 
     Bakanlığa başvuruda bulunan, senaryo yazım ve geliştirme, belgesel film geliştirme, belgesel film yapım, kısa film yapım, animasyon ve kurgu film uzun metrajlı yapım projeleri ile yapım sonrası filmlerin dağıtım, gösterim ve tanıtımına ilişkin 265 proje Destekleme Kurulu'na değerlendirilmek üzere sevk edildi. 
     Toplantıda, projeler ele alınarak, 28 uzun metrajlı kurgu film yapım, 1 yapım sonrası, 27 belgesel yapım, 3 belgesel yapım-geliştirme, 21 senaryo ve diyalog yazım geliştirme, 1 kurgu film geliştirme, 1 animasyon yapım ile 1 amatör yapım projesi olmak üzere toplam 85 projeye destek sağlanmasına karar verildi. 
     
</TEXT>
</DOC>
