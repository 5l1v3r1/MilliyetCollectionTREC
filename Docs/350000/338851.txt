<DOC>
<DOCNO> 338851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko11.html </URL>
<DATE> 2005/05/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Enflasyon nisan ayında yükselişe geçti... 
</HEADLINE>
<TEXT>

     İstanbul Ticaret Odası’nın İTO verilerine göre, nisan ayında perakende fiyatlar yüzde 2, toptan eşya fiyatları ise yüzde 1.2 arttı. Bir önceki aya göre enflasyonda artış eğilimi ortaya çıkarken, yıllık ortalama bazda geçen yıla göre düşüş eğilimi devam etti. 
     İTO tarafından İstanbul için hazırlanan 1995 bazlı Geçinme İndeksi’ne göre, yıllık ortalama artış perakende fiyatlarda yüzde 8.3, toptan fiyatlarda yüzde 9.3 olarak gerçekleşti. Bir önceki yılın aynı ayına göre perakende fiyatlardaki artış yüzde 6.8, toptan fiyatlardaki artış da yüzde 6 oldu. 
     İTO verilerine göre, mart ayında yüzde 0.8 artan perakende fiyatlar nisan ayında yüzde 2 artış gösterdi. 
     Böylece, yılın ilk 4 ayındaki artış yüzde 2.9 olurken, bir önceki yılın aynı ayına göre değişim yüzde 6.8’le, geçen yıl nisan ayında bir önceki aya göre gerçekleşen yüzde 12’lik artış düzeyinin gerisinde kaldı. Yıllık ortalamaya göre bakıldığında ise perakende fiyatlarındaki düşüş eğilimi nisan ayında da devam ederek, mart ayındaki yüzde 8.7’lik düzeyinden nisan ayında yüzde 8.3’e geriledi. 
     Toptan eşya fiyatları ise mart ayında yüzde 0.1 artış gösterirken, nisan ayında yüzde 1.2 artış kaydetti. Böylece yılın ilk 4 ayındaki artış düzeyi, mart ayındaki yüzde 1’lik düzeyinden yüzde 2.2’ye çıktı. Bir önceki yılın aynı ayına göre toptan eşya fiyatlarındaki artış oranı ise yüzde 6 artışla mart ayındaki yüzde 5.8’lik artış düzeyini geçti. 
     Ancak 2004 yılının nisan ayında bir önceki aya göre artışın yüzde 12.5 olduğu dikkate alındığında, bu yıl nisan ayında enflasyondaki düşme eğiliminin devam ettiği belirtiliyor. 
     
     ENFLASYONDA YÜKSELİŞİN KAYNAĞI GİYİM 
     İTO’nun perakende fiyatları açısından izlediği gruplardaki değişim oranlarına bakıldığında, giyim sektöründe yeni sezon ürünlerin piyasaya çıkışıyla birlikte en yüksek artışın giyim harcamaları grubunda gerçekleştiği görülüyor. Giyim harcamaları grubunda yüzde 20.1’lik artış kaydedildi. Bu grupta yer alan erkek giyim indeksinde yüzde 26.3, kadın giyim indeksinde yüzde 21.1, çocuk giyim indeksinde yüzde 15.5, kumaşlar indeksinde yüzde 1.2 artış görüldü. 
     Konut harcama grubunda yüzde 1.5 artış görülürken, bu artışın nedenlerini kira, tüpgaz, fuel oil ve gazyağı fiyatlarındaki yükselişler oluşturdu. 
     Kültür, eğitim ve eğlence harcamaları grubunda yüzde 1.6’lık artış kaydedildi. Bu grupta yer alan otel ücretlerinde artış, maç giriş ücretlerinde ise azalma görüldü. 
     Sağlık ve kişisel bakım harcamaları grubunda binde 1’lik artış görüldü. Bu grupta, kadın ve erkek berberi ile diş macunu, tuvalet sabunu ve jilet fiyatlarında artış kaydedildi. 
     Ulaştırma ve haberleşme harcamaları grubunda binde 2 artış görülürken, benzin fiyatları artış görülen madde oldu. 
     
     GIDA HARCAMALARINDA AZALMA 
     Gıda harcamalarında ise mevsimsel etkilerin sonucu olarak binde 7 oranında azalış görüldü. Bu gruptaki fiyat gerilemesinde yaş kuru sebze ve meyve indeksindeki yüzde 7’lik azalış etkili oldu. Ekmek ve tahıllar indeksi binde 1, et, balık ve kümes hayvanları indeksi yüzde 3, yağlar süt ve süt mamülleri indeksi binde 3, çeşitli ve hazır yiyecek indeksi binde 6, tütün alkollü ve alkolsüz içkiler indeksi binde 1 artış gösterdi. 
     Ev eşyası harcama grubunda ise binde 1 oranında azalma görüldü. Ancak çarşaf, buzdolabı, çamaşır makinası, fırın, ampul, çamaşır suyu ve kağıt malzeme fiyatlarında artış yaşanırken, yemek ve oturma odası takımı, deterjan, sabun ve plastik ev eşyası fiyatlarında düşüş kaydedildi. 
     
     TOPTAN EŞYA FİYATLARINDA ARTIŞIN KAYNAĞI ENERJİ 
     Toptan Eşya Fiyatları İndeksi’nde yer alan gruplara bakıldığında ise en büyük artış yakacak ve enerji maddeleri grubunda gerçekleşti. Bu grupta geçen ay yüzde 3.3’lük artış yaşanırken, fiyatları artan ürünleri, "taş kömürü, somikok, mazot, benzin, gres ve motor yağı" oluşturdu. 
     İşlenmemiş maddeler grubunda yüzde 2.7 artış görüldü. 
     Gıda maddeleri grubunda ise binde 4’lük artış kaydedildi. Gıda maddeleri grubunda en yüksek artış yüzde 9.1’le meyvalar indeksinde gerçekleşti. 
     Madenler grubunda da binde 8’lik artış görüldü. Pik demir, bakır ve teneke bu grupta fiyatları artan maddeleri oluşturdu. 
     Mensucat grubunda binde 4 artış izlenirken, pamuk ipliği fiyatında artış görüldü. 
     İnşaat malzemeleri grubunda binde 4’lük artış kaydedildi. 
     Kimyevi maddeler grubunda yüzde 1.5 artış görüldü. 

ANKA 
     
</TEXT>
</DOC>
