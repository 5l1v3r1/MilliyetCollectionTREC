<DOC>
<DOCNO> 333280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun39.html </URL>
<DATE> 2005/04/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Roth Ermeni tasarısı Türkiye'ye karşı kullanılmasın 
</HEADLINE>
<TEXT>

     Alman Birlik 90 Yeşiller Partisi Eş Başkanı Claudia Roth, Birlik partileri CDU CSU tarafından meclis gündemine getirilen sözde Ermeni soykırımına ilişkin tasarının Türkiye'ye karşı kullanılmaması gerektiğini söyledi. 
     Roth, Berlin'de temaslarda bulunan Yaşar Yakış başkanlığındaki TBMM AB Uyum Komisyonu ve Türkiye-AB Karma Parlamenterler Komisyonu üyeleriyle çalışma yemeğinde bir araya geldi. 
     Yemekten sonra açıklama yapan Roth, Türkiye'de bu konunun uzun zaman tartışılmadığını, tartışmaya açılmasının Türk toplumunun iyiliğine olacağını savundu. Roth, ''Biz kendimiz de yaşanan en kötü tarihle uğraşıyoruz. Bu konunun Türkiye'de de tartışmaya açılması iyi olacaktır. Ancak Ermeni tasarısının Türkiye'ye karşı kullanılmasının önlenmesi lazım'' dedi. 
     Partisinin konu hakkında yeni bir önerge hazırlayıp hazırlamayacağı sorusu üzerine Roth, TBMM'nin görüşlerini de alarak, parti içinde bir tartışma yapacaklarını söyledi. ''Heyet üyeleri, Ermeni tasarısının burada tartışılması durumunda, bunun Türkiye'deki aşırı milliyetçi çevreleri güçlendireceği görüşünü savundular. Ben bunun Türk toplumunun yararına olacağına inanıyorum'' diyen Roth, Türkiye ile 3 Ekim'de AB üyeliği için müzakerelere başlanması dileğinde bulundu. 
     Roth, 1 Ocak 2000 tarihinden sonra Türk vatandaşlığına geçtikleri için Alman vatandaşlığını kaybeden Türklerin durumuyla ilgili olarak da, ''Çoğu Türk, Alman vatandaşlığından sonra yeniden Türk vatandaşlığına geçtikleri takdirde Alman vatandaşlığını kaybedeceklerini bilmediklerini söylediler. Ancak bu yanlış. Aslında ben çifte vatandaşlıktan yanayım. Bu sorunun da fazla bürokratik olmayan bir yolla çözülmesini istiyorum'' dedi. 
     
</TEXT>
</DOC>
