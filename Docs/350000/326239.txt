<DOC>
<DOCNO> 326239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko02.html </URL>
<DATE> 2005/03/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada FED kararının etkileri izlenecek 
</HEADLINE>
<TEXT>

     Haftaya düşüşle başlamasına karşın dün yönünü yukarı çeviren borsada bugün FED açıklamasının etkileri izlenecek. 
     Çeyrek puanlık artışın ve önümüzdeki dönemdeki artış için 'ölçülü' ifadesinin kullanılmasının borsa açısından olumlu olduğunu kaydeden uzmanlar, enflasyona yapılan vurgunun ise tedirginlik yaratabileceğini belirtiyorlar. 
     Uzun süredir dünya finans piyasalarının ilk gündemi olan FED'in faiz toplantısı dün akşam gerçekleştirildi. Toplantıdan piyasa beklentisi olan çeyrek puanlık artış kararı geldi ve ABD faizleri Avrupa'yı 0.50 puan geçerek yüzde 2.75'e yükseldi. 
     
     İki nokta önemli 
     FED kararının piyasalar açısından olumlu olduğuna işaret eden uzmanlar, kararın ardından yapılan açıklamada ise iki noktaya dikkat çekiyorlar. Piyasaların özellikle beklediği 'ölçülü' ifadesinin açıklamada yer aldığı belirtilirken, bunun önümüzdeki dönemdeki artışların da çeyrek puan olacağı yönünde algılandığı ve agresif artışlar olmayacağı aktarılıyor. 
     Ancak FED açıklamasında enflasyona yapılan vurgunun piyasalarda biraz endişe yaratabileceği kaydedilirken, enflasyonun sebebi olarak gösterilen enerji fayatlarındaki oynaklığa da hassasiyetlerin artacağı belirtiliyor. 
     
     Alternatif piyasalar da takip edilecek 
     Analistler, 'ölçülü' kelimesinin yanında 'güçlenen enflasyon baskısının' da eklenmesinin önümüzdeki toplantılarda 'ölçülü' kelimesine yer verilmemesi için geçiş dönemi anlamına gelebileceğine dikkat çekerken, bu durumda daha sert faiz artırımlarının gündeme gelebileceğini vurguluyorlar. 
     Dün 25 bin puanın üzerine çıkan endekste bugünkü seyrin FED algılamalarına bağlı olacağını ileten uzmanlar, aynı zamanda alternatif piyasalardaki hareketlerin ve IMF konusundaki gelişmelerin de yakından izleneceğini ifade ediyorlar. 
     
</TEXT>
</DOC>
