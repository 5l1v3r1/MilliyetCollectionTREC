<DOC>
<DOCNO> 302639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur11.html </URL>
<DATE> 2005/12/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Antakya Belediye Başkan Yardımcısı ayağından kurşunlandı 
</HEADLINE>
<TEXT>

     Mehmet EZER- Cahit AŞKAR ANTAKYA Hatay , DHA 

ANTAKYA Belediye Başkan Yardımcısı 45 yaşındaki Raci Coşkuner, babasını ziyarete gittiği mahallede silahlı saldırıya uğradı. Sağ ayağından kurşunlanan Coşkuner tedaviye alınırken, Emniyet Müdürü Cafer Şahin, saldırıyı polisi telefonla arayan Seyyar Satıcılar Derneği eski Başkanı İsmail Sancar’ın üstlendiğini, kendisini yakalayacaklarını söyledi. 
     Başkan Yardımcısı Raci Coşkuner, göz tedavisi için bu akşam Ankara’ya gidecek babası Rifat Coşkuner’i ziyaret için evine yaya giderken bugün saat 14.00 sıralarında Cumhuriyet Mahallesi Cebrail Caddesi’nde babasının evinin önünde silahlı saldırıya uğradı. 
     Plakası henüz belirlenemeyen bir otomobille gelen saldırgan, Başkan Yardımcısı’na tabancasını doğrultup, ayaklarına doğru 3 el ateş etti. Sağ ayağına bir kurşun isabet eden Coşkuner, silah sesine dışarı çıkan yakınları ve çevredekiler tarafından Antakya Devlet Hastanesi’ne götürüldü. Ameliyata alınan Coşkuner’in hayati tehlikesinin bulunmadığı açıklandı. 
     Antakya Belediye Başkanı AKP’li Mehmet Yeloğlu, Hatay Emniyet Müdürü Cafer Şahin ve diğer bürokratlar hastaneye gelerek Coşkuner’i ziyaret etti. Emniyet Müdürü Şahin, polisi arayan Seyyar Satıcılar Derneği eski Başkanı İsmail Sancar’ın saldırıyı üstlendiğini, yakalanması için soruşturmanın sürdüğünü söyledi. 
     Coşkuner’in, kent merkezinde satış yapmaları yasaklanan seyyar satıcılara yönelik operasyonlar nedeniyle vurulmuş olabileceği iddia edildi. 
     
</TEXT>
</DOC>
