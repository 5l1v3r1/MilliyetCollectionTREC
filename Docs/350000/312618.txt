<DOC>
<DOCNO> 312618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yazar/sazak.html </URL>
<DATE> 2005/02/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Datça'da eğitime darbe 
</HEADLINE>
<TEXT>


Muğla'nın Datça ilçesi, Reşadiye yarımadasının Ege ve Akdeniz'le buluştuğu en uç noktasıdır. Bozulmamış doğası, kıyıları, Knidos antik kentiyle yaz ayları yatçıların, yerli yabancı turistlerin gözdesidir. Sezon dışında ise Datçalılar, kent merkezine uzak coğrafyada yaşamamın sorunlarıyla boğuşurlar. 
Marmaris-Datça yolu, 20 yıllık bir uğraşın sonunda nihayet düzeldi. Sağlık ve eğitimde ise sorunlar devam ediyor. Datçalılar, okulların açılacağı hafta lise müdürünün başka bir ilçeye atanmasının şokunu yaşıyorlar. 
Şehit Ersoy Yorulmaz Lisesi Müdürü Güner Günay, yedi ay önce göreve başlamış. Yöre halkıyla iyi bir iletişim kurmuş, okul binası yenilenmiş, eğitimin kalitesi yükselmiş, üniversite hazırlığı için Marmaris ve Muğla'ya gitmek zorunda kalan öğrenciler ilçede kalmışlar. Bu duruma en çok sevinenler de veliler olmuş. Ancak Günay'ın tayini beklenmedik anda Yatağan Teknik Lisesi'ne çıkmış. Datçalılar şimdi 1365 imzalı bir dilekçeyle, okul müdürünün Şehit Ersoy Yorulmaz Lisesi'ndeki görevini sürdürmesini istiyor. 
Okul Aile Birliği'nin Muğla Valiliği ve Milli Eğitim Müdürlüğü'ne gönderdikleri dilekçe, mağduriyeti gözler önüne seriyor "Okul müdürümüzün okulumuza katkıları, eğitim ve öğretimin kalitesinin artmasındaki katkıları çok fazladır. Okulun fiziki olarak baştan aşağı yenilenmesi, eğitim ve öğretim ortamının en üst seviyeye çıkarılması ve böylece lisemizdeki, öğrenci, öğretmen ve vali memnuniyetinin artırılması, okul müdürümüzün önderliğinde gerçekleşmiştir. Sadece veliler ve öğretmenler olarak değil, tüm Datçalılar olarak okul müdürümüzün gidişinin çok büyük kayıp olduğunu ve Datça eğitim ve öğretimine vurulmuş bir darbe olarak görmekteyiz." 
Datça Şehit Ersoy Yorulmaz Lisesi Müdürü Güner Günay, 2000 yılında yöneticilik görevine, 95 puan ve Türkiye üçüncüsü olarak Marmaris Sabancı Lisesi'nde başlamış. 2003'te teşekkür belgesi almış. Aylıkla ödüllendirilmiş. 
Geçtiğimiz yıl mayısta yaz ayları Marmaris'in turistik özelliği nedeniyle, yüksek getirisi olan, okulun kantin, çay ocağı, kitap kaset alanı ve otoparkını ihaleye açmak isteyince, yerel yöneticilerle ters düşmüş. AKP İl Başkanı'nca 'ihaleden vazgeçmesi' yönünde uyarılmış ve siyasi tercihte bulunmaya zorlanmış. Ardından da görev yeri değiştirilmiş. Datça'ya atanmış. Muğla İdare Mahkemesi yürütmeyi durdurma kararı verince, Günay Marmaris Sabancı Lisesi'ne dönmüş. Ancak valilik kararıyla tekrar Datça Şehit Ersoy Yorulmaz Lisesi'nde görevlendirilmiş. Öğrencilerin siyasi nedenlerle mağdur edilmeleri hoş görülemez. 
Milli Eğitim Bakanı Sayın Hüseyin Çelik'i Datçalı veliler adına soruna eğilmeye çağırıyoruz. 



</TEXT>
</DOC>
