<DOC>
<DOCNO> 307252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur15.html </URL>
<DATE> 2005/01/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boğazlardan geçecek gemi, şilep, tankerler fırtına nedeniyle bekletiliyor 
</HEADLINE>
<TEXT>

     Tekirdağ'ın Şarköy İlçesi'nde etkili olan fırtına, deniz ulaşımını olumsuz etkiliyor. 
     AA muhabirinin aldığı bilgiye göre, boğazlardan geçiş yapmak isteyen 45 yerli ve yabancı bandıralı gemi, şilep ve tanker, saatteki hızı zaman zaman 80 kilometreye ulaşan fırtına nedeniyle boğazlardan geçiş yapamadı ve dün gece Şarköy İlçesi açıklarında bekletildi. 
     Geceyi Şarköy açıklarında geçiren 31 şilep ve tanker, sabaha karşı fırtınanın etkisini azaltmasıyla boğazlardan geçmek üzere hareket etti. 14 gemi ise hava koşullarının daha iyi olması için Şarköy'de bekletiliyor. 
     Fırtına nedeniyle dalgaların 3 metreye kadar yükseldiği ilçede, elektrik kesintileri de yaşanıyor. Şarköy-Malkara elektrik hattında şiddetli fırtına nedeniyle gece arızalar yaşandı. 
     
</TEXT>
</DOC>
