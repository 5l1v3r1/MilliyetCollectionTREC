<DOC>
<DOCNO> 313939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas10.html </URL>
<DATE> 2005/02/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gelecek neslin müzik zevki JUKEBOX 
</HEADLINE>
<TEXT>

     Teknolojideki hızlı gelişim sonucu, ''flash bellekli'' MP3 müzik çalarlar, modellerindeki zenginlik ve gittikçe küçülen boyutlarına karşın, yüksek kapasiteye sahip olmaları nedeniyle müzikseverlerin gözdesi haline geldi. 
     AA muhabirinin yaptığı araştırmaya göre, ''Jukebox'' parayla çalışan otomatik pikap olarak tabir edilen MP3 çalarların bin CD'ye eşit kapasiteye kadar çeşitleri, CD ve kaset tabanlı cihazları da teknolojiye yenik düşürdü. 
     İnternet üzerinden yasal müzik satan online arşiv sitelerinin sayısının artması da MP3 çalarların satışına adeta doping etkisi yaptı. 
     Çakmak büyüklüğündeki boyutlarıyla her ortamda müzik dinleme zevkini yaşatan MP3 çalarlar, 30-200 gram arasındaki ağırlıkları ve boyutça küçük olmasına karşın yüksek işlevselliğe sahip. 
     USB'nin yaygınlaşmasıyla küçülen taşınabilir belleklerin altyapısıyla hazırlanan MP3 bellek çalarların kapasiteleri, 128 megabayt ile 40 gigabayt arasında değişiyor. ABD ve Avrupa'nın en önemli gençlik ''trendlerinden'' biri olan MP3 çalar türü iPod'lar ise kişisel müziği oluşturmayı sağladığı gibi, 40 bin şarkıya çıkabilen kapasitesiyle, profesyonel müzik listeleri de oluşturma imkanı sağlıyor. 
     
     IPOD'A ÖZEL ÇANTALAR 

     Moda dünyasının ünlü tasarımcıları ve markalarının yakından takip ettiği iPod için Chanel'in baş tasarımcısı Karl Lagerfeld ve Gucci gibi markalar, özel çanta ve kaplar üretti. 
     David Beckham, Victoria Beckham ve Alicia Keys ile Türkiye'den ise Pierre Van Hooijdonk, Nil Karaibrahimgil ve Yasemin Kozanoğlu, özel çantalarındaki iPod'larını yanlarından ayırmayan ünlülerin başında geliyor. 
     iPod standart yapısının yanı sıra ünlü müzik grubu U2 hayranları için de özel bir ürün hazırladı. ''iPod U2 Special Edition'' ismiyle piyasa sürülen üründe, tamamen siyah panel, kırmızı dokunmatik teker ve arka panelinde U2 grup üyelerinin imzaları bulunuyor. 
     Bununla da yetinmeyen iPod, son olarak ''iPod Photo'' adıyla, 25 bin fotoğraf kapasiteli yeni MP3 çalarını piyasaya sürdü. 
     
     SUALTINDA MÜZİK KEYFİ 

     Brunel Üniversitesi Enformasyon Sistemleri departmanı son sınıf öğrencilerinin hazırladıkları projeler arasında ise sualtında çalışan MP3 çalar modeli bulunuyor. 
     Öğrencilerden Sam James'in ürettiği cihaz, yüzme gözlüklerine monte ediliyor. Cihaz, kafatasıyla kesintisiz temas halinde bulunacak şekilde kişinin başına sarılıyor. Böylece kesintisiz ses iletimi sağlanıyor. Su dışına göre de müzik kalitesi daha yüksek olarak nitelendiriliyor. 
     
     PAZAR, GİDEREK BÜYÜYOR 

     Bazı araştırma şirketleri, tüm dünyada tanışabilir MP3 çalar pazarının, 2008'de 58 milyar doları bulacağını tahmin ediyor. 
     Araştırma şirketlerinin raporuna göre, pazarın lideri konumundaki Apple'ın iPod'unu sıkı bir rekabet beklerken, en büyük büyüme, ''flaş bellekli'' cihazlarda görülecek. Rapor, ''flash bellekli'' MP3 çalar sayısının 2008'de 50 milyona ulaşacağını öngörüyor. 
     Özelliklerine ve kapasitesine göre MP3 fiyatları piyasada, 100 YTL ile bin 500 YTL arasında değişiyor. 
     
</TEXT>
</DOC>
