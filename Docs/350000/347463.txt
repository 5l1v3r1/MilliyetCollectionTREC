<DOC>
<DOCNO> 347463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko12.html </URL>
<DATE> 2005/05/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Otomobil mezarlıkları oluşması yakın 
</HEADLINE>
<TEXT>

     Konya Hurdacılar Odası Başkanı Mehmet Haykır, hurda otomobilin artması nedeniyle son bir yıl içinde hurda otomobil parçası fiyatlarının yüzde 50'den fazla ucuzladığını söyledi. 
     Haykır, 20 yaş üstü otomobillerin hurdaya ayrılması karşılığı yeni otomobil alımlarında ÖTV indirimi uygulamasının, Türkiye'deki hurdacılık sektörü için milat niteliği taşıdığını belirtti. 
     Daha önce hurdacıların büyük bölümünün, tamir olmayacak şekilde kaza yapan ya da yaşlandığı için kullanılamayacak duruma gelen araçları sahibinden satın aldığını ifade eden Haykır, birkaç yıl öncesine kadar piyasada hurdaya ayrılan araç sayısı az olduğu için, bu araçlardan sökülüp satılan yedek parçaların fiyatının da oldukça yüksek olduğunu bildirdi. 
     Aynı dönemde, hurda otomobilden sökülen kullanılabilir durumdaki bir yedek parçanın fiyatının, orijinal parçadan sadece yüzde 20-30 oranında daha ucuz olduğunu anlatan Haykır, şunları kaydetti 
     ''Ancak, eski otomobillerin hurdaya ayrılması uygulaması, sektördeki hurda araçların sayısının eskiye oranla kıyaslanamayacak kadar artmasına neden oldu. Hurda otomobilin artması nedeniyle son bir yıl içinde hurda otomobil parçası fiyatları da yüzde 50'den fazla ucuzladı. Şimdi hurda otomobilden sökülen bir parça, orijinal yedek parçanın 3'te 1'i fiyatına ancak satılabiliyor. Hurdacılık sektöründeki işleyişi temelden etkileyen bir başka faktör ise eski ve sorunlu otomobile binmek istemeyen kişilerin uzun vadeli düşük faizli kredi kullanarak, yeni otomobil satın almayı tercih etmesi.'' 
     
     OTOMOBİL MEZARLIKLARININ OLUŞMASI YAKIN 
     Koşulların aynı şekilde devam etmesi durumunda 5-10 yıl içinde, tıpkı AB ülkelerinde olduğu gibi hurda otomobiller için araç sahibine para ödemek yerine onlardan ücret talep edeceklerini ifade eden Haykır, ''Ülkemizdeki hurdacıların, kısa süre içinde AB ülkelerinde uygulanan hurda sistemine geçmesi kaçınılmaz görünüyor. Çünkü, lüks tüketim bu şekilde artarak devam ettiği sürece AB'de olduğu gibi ülkemizde de otomobil mezarlıklarının oluşması yakındır. Buraya eski aracını veren kişi, bu araç mezarlıklarını işleten hurdacıya yer işgaliye parası ödemek durumunda kalacak'' dedi. 
     Türkiye'nin AB'ye üye olması ya da üyelik tarihinin netleşmesi durumunda gümrük duvarlarının aşağı çekileceğini anlatan Haykır, bu durumun hurdacılık sektöründeki değişimi daha da hızlandıracağını, bu değişim sürecini belirgin bir şekilde hisseden hurdacıların da şimdiden kendilerini yeni sisteme hazırlamaya başladığını sözlerine ekledi. 
     
</TEXT>
</DOC>
