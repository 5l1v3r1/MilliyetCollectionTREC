<DOC>
<DOCNO> 343692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy28.html </URL>
<DATE> 2005/05/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Türkiye'yi yönetelenler de spor tutkunu... 
</HEADLINE>
<TEXT>

     Türkiye yarın Atatürk’ü Anma ve Gençlik ve Spor Bayramı’nı kutlamaya hazırlanırken albüm yapraklarındaki fotoğraf kareleri Türkiye Cumhuriyeti’ni yönetenlerin de spor tutkusunu gösteriyor. 
     AA arşivlerindeki fotoğraflar, Cumhurbaşkanı’ndan Başbakan’a, bakanlardan muhalefet liderlerine kadar pek çok ismin spora gönül verdiğini gözler önüne seriyor. 
     2000 yılında Tarabya’daki Huber Köşkü’nde üzerinde şort, tişört ve 
     spor ayakkabılarıyla erken saatlerde sabah yürüyüşüne çıkan Cumhurbaşkanı Ahmet Necdet Sezer’in yoğun çalışma temposuna spor yaparak başladığı fotoğraflandı. Futbol sevgisiyle bilinen ve uzun yıllar sahalarda top koşturan Başbakan Recep Tayyip Erdoğan da sporcu kimliğiyle tanınıyor. Erdoğan, çeşitli tarihlerde üzerinde formasıyla futbol oynarken fotoğraflanırken, 1994 yılında İstanbul Büyükşehir Belediye Başkanı olduğu dönemde bir müsabaka sırasında kolunu sakatlamıştı. 
     
     SPORCU BAKAN 

     Devlet Bakanı Kürşad Tüzmen’in spora olan tutkusunu bilmeyen yok gibi... 
     Yüzmedeki başarısını çeşitli turnuvalarda kazandığı madalyalarla süsleyen Tüzmen, Uludağ’da geçirdiği bir Kurban Bayramı’nda kayak yaparken ve Dış Ticaret Müsteşarlığı’nın geleneksel futbol turnuvasında top koştururken objektiflere takıldı. 
     Dışişleri Bakanı ve Başbakan Yardımcısı Abdullah Gül de Balçova Termal Tesisleri’nde yağmur ve çamura aldırmadan başında beresi ve üzerinde eşofmanlarıyla yürüyüş yaparken görüldü. Adalet Bakanı Cemil Çiçek de tıpkı Gül gibi eşofmanlarıyla sabah yürüyüşüne çıkan siyasilerden... 
     
     ÇELİK PENALTI ATTI 

     Bir başka spor tutkunu da Milli Eğitim Bakanı Hüseyin Çelik... 
     Çelik, Danone Küçükler Futbol Kupası’nın tanıtımında sahaya çıktı ve hatta penaltı atışında bulundu. Çelik, TBMM Spor Oyunları’nda da masa tenisi müsabakalarında ter döktü. 
     Kamuoyunda pek bilinmese de futbol tutkunu bakanlardan biri de Çalışma ve Sosyal Güvenlik Bakanı Murat Başesgioğlu. Uzun yıllar futbol oynayan Başesgioğlu, üzerinde Meclisspor forması ile objektiflere takılırken, "Futbolu çok seviyorum. Futbol ile aram iyi" sözleriyle bu tutkusunu dile getirdi. 
     Enerji ve Tabii Kaynaklar Bakanı Hilmi Güler ise masa tenisi tutkunlarından. Güler, Adana’nın Yumurtalık ilçesindeki Botaş Tesisleri’nde gece yarısı bakanlık Müsteşarı Sami Demirbilek ile müsabaka yapacak kadar masa tenisini seviyor. 
     
     AT BİNENİN... 

     Spordan sorumlu Devlet Bakanı ve Başbakan Yardımcısı Mehmet Ali Şahin de ata sporu biniciliğe gönül veren siyasilerden. 
     Pendik Belediyesi ve Bağlıca Spor Kulübü’nün düzenlediği engel atlama yarışmaları sonrasında "Zaragoza" isimli ata binerek gezinti yapan Şahin, görevi gereği spor tesisi açılışlarında ve spor müsabakalarında sporcu yönünü gözler önüne seriyor. 
     
     BAYKAL’IN SPOR TUTKUSU 

     CHP Genel Başkanı Deniz Baykal da sabah yürüyüşlerine verdiği önemle tanınıyor. 
     Gittiği her yerde fırsat buldukça üzerinde eşofmanları ve spor ayakkabılarıyla sabah yürüyüşlerine çıkan ve sık sık da yüzen Baykal’ın genç ve dinamik görüntüsünü spor tutkusuna borçlu olduğu biliniyor. 
     Futbola olan tutkusu bilinen DYP Genel Başkanı Mehmet Ağar da Korkut Eken Futbol Turnuvası’nın başlama vuruşunu yaparken fotoğraflandı. 
     Uzun yıllardır bitmeyen sevgileriyle örnek bir çift olan Bülent ve Rahşan Ecevit, spor tutkularını da birlikte paylaşıyor. Çift, Girne’de 1999 yılının Nisan ayında Bülent Ecevit’in başbakanlık görevini yürüttüğü dönemde birlikte masa tenisi karşılaşması yaptı. 
     Maliye Bakanı Kemal Unakıtan ile eşi Ahsen Unakıtan da tıpkı Ecevitler gibi birbirine bağlılığıyla tanınan bir başka çift. Unakıtan çifti, Bolu-Abant’ta el ele yürüyüş yaparken ve Edirne’de birlikte basketbol potasına atış yaparken objektiflere yansıdı. 
     Saadet Partisi Genel Başkanı Vekili Recai Kutan ise 2000 yılının Kasım ayında Fazilet Partisi Genel Başkanı iken İznik Boyalıca beldesinde bir halı sahanın açılışında sahaya çıkarak vuruş yaptı. 
     
</TEXT>
</DOC>
