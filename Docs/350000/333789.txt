<DOC>
<DOCNO> 333789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur38.html </URL>
<DATE> 2005/04/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"1900-2003 yılları arasında Türkiye'de 99 bin kişi depremde öldü" 
</HEADLINE>
<TEXT>

     Bayındırlık ve İskan Bakanlığı Müsteşar Yardımcısı Mahmut Küçük, ''Türkiye'de 1900-2003 yılları arasında meydana gelen 182 deprem 612 bin 547 konutun yıkılmasına veya ağır hasara uğramasına ve 99 bin 389 insanın ölmesine neden oldu'' dedi. 
     Küçük, Osmangazi Üniversitesi Deprem Araştırma ve Uygulama Merkezi'nin OGÜDEM açılışında, deprem ülkesi olan Türkiye'nin topraklarının yüzde 96'sının çeşitli derecelerde deprem bölgelerinde yer aldığını belirterek, depremin ülke açısından görünen yüzünün iç açıcı olmadığını kaydetti. 
     ''Türkiye'de 1900-2003 yılları arasında meydana gelen 182 depremin 612 bin 547 konutun yıkılmasına veya ağır hasara uğramasına ve 99 bin 389 insanın ölmesine neden olduğunu'' bildiren Küçük, şöyle konuştu 
     ''Bu rakamlar bize son 100 yıllık dönemde Türkiye'de ortalama her 8 ayda bir hasar yapan depremin oluştuğunu göstermektedir. Hasar yapan bu depremler ortalama olarak her yıl 5 bin 944 binanın yıkılmasına ve 965 insanın ölmesine neden olmuştur. Bu durum depremlerin yaşamımızın bir parçası olduğu gerçeğini ortaya koymaktadır. O halde depremin enkazı altında kalmak yerine deprem afetinden en az zararla nasıl kurtulabiliriz, öncelikle bunu sorgulamamız, çözüm yollarını araştırıp ortaya koymamız, depremlerden gerekli dersleri çıkarmamız kaçınılmazdır.'' Küçük, deprem olgusunun doğanın açık laboratuvarı olduğu gerçeğini iyi okumak, yer bilimlerine ve yapı davranışına katkılarını belirleyip çıkarmanın son derece önemli olduğunu ifade ederek, depremin afete dönüşmesini önlemek için en başta alınması gereken tedbirlerin birinin de eğitsel çalışmalar olduğunu bildirdi. 
     OGÜDEM Müdürü Prof. Dr. Hasan Tosun da, ulusal ve bölgesel seviyede araştırma yapmak, teknik altyapının oluşturulmasını sağlamak ve deprem olgusunu topluma anlatmak amacıyla üniversite bünyesinde araştırma merkezi kurulduğunu belirterek bu merkezin eğitim ve öğretim hizmeti vereceğini , araştırmalar yapıp projeler üreteceğini söyledi. 
     Konuşmaların ardından OGÜDEM'in açılışı yapıldı. 
     
</TEXT>
</DOC>
