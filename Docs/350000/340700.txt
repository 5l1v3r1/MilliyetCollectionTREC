<DOC>
<DOCNO> 340700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo08.html </URL>
<DATE> 2005/05/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gençlerbirliği'nin Olağan Mali Genel Kurulu'nda arbede yaşandı... 
</HEADLINE>
<TEXT>

     Gençlerbirliği’nin Olağan Mali Genel Kurulu Ankara’da yapıldı. 
     Vakıfbank salonunda gerçekleştirilen ve divan başkanlığını İsmail Özersin’in yaptığı genel kurula çok sayıda delege ve davetli katıldı. 
     Divan başkanı Özersin’in kongrede yaptığı konuşmaya eski yöneticilerden Zeki Ünaldı’nın cevap vermek için söz istemesi üzerine, yönetim kurulu üyesi Abdülkadir Aksoy’un itiraz etmesi nedeniyle aralarında kısa süreli bir tartışma yaşandı. Daha sonra araya giren diğer yöneticiler olayı yatıştırdıktan sonra Zeki Ünaldı ve Abdülkadir Aksoy’u barıştırdılar. 
     Genel kurulda bir konuşma yapan kulüp başkanı İlhan Cavcav, ligi 3 antrenörle korkulu rüya görmeden tamamladıklarını söyledi. 
     Cavcav, şöyle konuştu 
     "Bu sezon 23.5 trilyon lira harcama yapmışız. Düşünün şayet şampiyonluğa oynuyor olsaydık bu rakam ne kadar olurdu. Gençlerbirliği benim evladımdır. Sizler Cavcav’a dua edin ki Gençlerbirliği’nin başından eksik olmasın. Bizim takım olarak bir karakterimiz var. 
     Gençlerbirliği’ne başarıya doymuş, şımarık, disiplinsiz futbolcu yaramaz. İstanbul’un suyunu içeni takıma transfer etmem." Öte yandan, 2005-2006 yılı tahmini bütçesi 8 milyonu doları transfer ücreti olmak üzere, toplam 19 milyon 180 bin Yeni Türk Lirası olarak oy çokluğu ile kabul edildi. 
     
</TEXT>
</DOC>
