<DOC>
<DOCNO> 348931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo16.html </URL>
<DATE> 2005/06/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Lazio teknik dikertörlük görevi için Fatih Terim'i düşünüyor... 
</HEADLINE>
<TEXT>

     İtalya Birinci Futbol Ligi Seri A takımlarında, gelecek sezonun transfer çalışmaları sürüyor. 
     Teknik direktör arayışı içindeki takımlardan SS Lazio'nun başına geçebilecek olası adaylar arasında Fatih Terim'in de adı geçiyor. 
     İtalya'nın en önemli günlük haber gazetesi Corriere della Sera, bugünkü haberinde Terim'in SS Lazio'nun başına geçmeye hazır olduğunu ileri sürerek, şunları yazdı 
     ''Türkiye'den Terim, Lazio'nun teknik direktörlüğüne sıcak baktığını bildirdi. Bu konuda herhangi bir ekonomik sorun da çıkarmayacak. İmparator, Milan ve Fiorentina'daki maceralarının ardından, değerini İtalya'da yeniden ortaya koyabilme konusunda istekli.'' İtalyan spor gazetelerinden Corriere dello Sport da geçtiğimiz çarşamba günü SS Lazio'nun teknik direktör olarak Terim'i düşündüğünü iddia etmişti. 
     Ancak Corriere della Sera'nın bugünkü haberinde, teknik direktör adayları arasında Delio Rossi'nin isminin ön planda olduğu belirtildi. Şu anda Empoli'yi çalıştıran Mario Somma'nın, SS Lazio'nun başına geçme olasılığının ise iyice zayıfladığı kaydedildi. 
     SS Lazio Kulübü Başkanı Claudio Lotito'nun, gök-mavililerin hangi teknik direktör tarafından çalıştırılacağı konusunu, önümüzdeki hafta içinde karara bağlaması bekleniyor. 
     
</TEXT>
</DOC>
