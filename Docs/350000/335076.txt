<DOC>
<DOCNO> 335076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun10.html </URL>
<DATE> 2005/04/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ratzinger Avrupa'da manşetlerde En gerici ve bölücü aday papa oldu 
</HEADLINE>
<TEXT>

     BBC 

Bugün, Avrupa basınına tartışmasız, tek bir konunun egemen olduğu nadir günlerden biri. İngiltere ve diğer Avrupa ülkelerinde basın, dünya çapında bir milyarı aşkın katoliğin ruhani liderliğine seçilen yeni papanın siyasi çizgisi ve bunun dünya için ne anlama geleceğini yorumlamaya çalışıyor. 
     Önce İngiltere... 
     
     Independent 

     Başlıklar, genel olarak Ratzinger'in katı muhafazakar çizgisine vurgu yapıyor. Liberal eğilimli Independent gazetesi, seçimi şöyle yorumlamış. 
     ''Katolik kilisesi muhtemelen, mümkün olan en tartışmalı, en bölücü ve en gerici adayı papalığa getirdi.'' Independent yeni papayı ve görüşlerini de şöyle özetliyor. 
     ''Bu kibar, yumuşak tavırlı Bavyeralı kardinal, Katolik kilisesinin kadife eldivenini takmış demir bir yumruk. Suni döllenme, kürtaj ve eşcinsellik konularında tavizsiz bir muhafazakar. 
     Eşcinselliği 'şer' olarak tanımladığı biliniyor. Avrupa'nın yeniden hıristiyanlaştırılması ve Türkiye'nin hiç bir zaman Avrupa Birliği'ne alınmaması gerektiğini de söylemişti. '' Independent yorumunda da yeni papanın siyasi çizgisinin dünya üzerinde olası etkilerine eğiliyor. 
     "Böylesine gerici bir kişinin tercih edilmesi kilise dışındaki bir çok çevreyi de umutsuzluğa sürükleyecek. Papa ikinci Jean Paul döneminde, Afrika ve Asya'da artan AİDS hastalığı, gelişmekte olan ülkelerde kadınlara yönelik baskılar ve eşcinsellerin toplumdaki yeri açısından katolik kilisesi zararlı bir rol oynadı. 
     Şimdi yeni Papa Benediktus da, muhtemelen dünyanın karşı karşıya bulunduğu en önemli sorunlardan bazıları hakkında benzer görüşler dile getirecek. Vatikan'da kilisenin bacasından yükselen beyaz duman, kilisenin modern dünya ile savaşının devam edeceğinin işaretiydi." 
     
     The Guardian 

     Muhafazakar Daily Telegraph ile merkez sol eğilimli Guardian da aynı görüşte.. Yeni papanın Katolik kilisesini değişimden koruma işlevi göreceğini yazıyorlar. 
     Fakat, Guardian bir başka yorumunda Ratzinger'in papalık adı olarak Benediktus'u seçişinin savaş karşıtı bir duruşun ifadesi olabileceğine dikkat çekiyor. 
     "6. yüzyılda yaşamış Nursia'lı Benedikt, Avrupa'da hristiyanlığın koruyucu azizi olduğuna göre, bu ismi seçmekle yeni papa, Avrupa'ya verdiği önemi vurgulamak istemiş olabilir. Ratzinger'in Avrupa'da hıristiyanlığın gerilemesinden çok rahatsız olduğu biliniyor. 
     Ama bazı yorumcular, bu ismin seçilişinin bu ismi taşıyan son papa, 15. Benediktus'la bağlantılı olabileceğine dikkat çekiyorlar. Papa 15. Benediktus, birinci dünya savaşına engel olmak için yaptığı girişimler ve anlaşmazlıklara savaş yerine hukuk yoluyla çözüm bulunmasını savunuşuyla tarihe geçmişti." 
     Alman basını 
     
     Sueddeutsche Zeitung 

     Sueddeutsche Zeitung, yeni Papa'nın devamlılığı temsil ettiğini yazıyor, ama kilisenin bir çıkmaz sokağa girmemesi için bazı reformlar yapması gerekeceğini kaydediyor. Gazeteye göre yeni papanın en iyi özelliği ise iktidar düşkünü olmamak ve diğerlerinin görüşlerini dinleyip anlayabilecek kıvrak bir zekaya sahip olmak. 
     
     Frankfurter Allgemeine Zeitung 

     Frankfurter Allgemeine Zeitung ise yeni papanın kardinallerin büyük çoğunluğunun desteğini almasının, kilisenin birleştirilmesi dileğinin bir ifadesi olduğunu yazmış. 
     
     Die Welt 

     Die Welt, ''Almanya'daki hıristiyanlar için daha büyük bir onur düşünülemez'' diyerek alkışlıyor seçimi ve Ratzinger'in Avrupa açısından en doğru seçim olduğunu savunuyor. 
     
     Bild 

     Almanya'nın çok satan gazetesi Bild de papanın milliyetini öne çıkarmış. ''Ne büyük onur'' diyor. 
     Diğer ülkeler 
     
     Die Presse 

     Avusturya'da yayımlanan Die Presse Joseph Ratzinger'in papa seçilmesinin tartışma yaratacağı görüşünde 
     "Bu seçim belki içinde yaşadığımız belirsizlik döneminde istikrar ve güvenlik arzusunu simgeliyor. Ama yine de bu tercih çok hararetli tartışmalara da yol açacak." 
     
     Le Figaro 

     Fransa'da muhafazakar Le Figaro birinci sayfasının tamamını yeni papanın gülümseyerek kollarını açmış halkı selamlayan fotoğrafına ayırmış ve seçimi altı sayfalık özel ekle kutlamış. 
     
     Liberation 

     Merkez sol Liberation gazetesi 2. Jean Paul ölmeden önce de zaten uzun süredir kararları aslında Ratzinger'in verdiğini, dolayısıyla değişen bir şey olmayacağını yazıyor. 
     
     Tribune de Geneve 

     İsviçre gazetesi Tribune de Geneve'e göre, bu seçim çok insanı hayal kırıklığına uğratacak. Gazete şöyle devam ediyor. 
     "Öncelikle, İkinci Jean Paul'a saygı duyan ama Vatikan'ın muhafazakar ve dogmatik çizgisinden rahatsız olanlar hayal kırıklığına uğrayacak. Sonra, katolik kilisesinin diğer bütün hıristiyan kiliselerine üstün olduğunu ilan ederek dinler arası diyaloğun önünü tıkayan ünlü bildirgeyi unutmayan protestanlar. Özellikle Cenevre'de ağır basan duygu bu olacak." 
     
     El Pais 

     Katolik kilisesinin güçlü olduğu ülkelerden İspanya'da ise, merkez sol El Pais gazetesi yeni papayı "değişmezliğin bekçisi" diye tanımlıyor. 
     Ama yine de Papa 16. Benediktus'un, Kardinal Ratzinger geçmişinden daha farklı bir çizgi izlemesinin mümkün olduğuna dikkat çekmiş. 
     
     Expressen 

     İsveç'de yayımlanan Expressen de aynı görüşü dile getiriyor. 
     
     Rzeczpospolita 

     İkinci Jean Paul'un memleketi ve Katolik inancının güçlü olduğu ülkelerden Polonya'da yeni papa hakkında yorumlar genel olarak olumlu. 
     Polonya gazetesi Rzeczpospolita medyanın Kardinal Ratzinger'e karşı olumsuz bir tutum sergilemekle haksızlık ettiği görüşünde. 
     
</TEXT>
</DOC>
