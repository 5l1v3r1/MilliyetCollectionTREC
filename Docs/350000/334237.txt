<DOC>
<DOCNO> 334237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy05.html </URL>
<DATE> 2005/04/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bakan Gönül Yeni bir bedelli askerlik uygulaması mümkün değil 
</HEADLINE>
<TEXT>

     Milli Savunma Bakanı Vecdi Gönül, mevcut insan gücü kaynağı TSK'nın ihtiyacını ancak karşıladığından ''Yeni bir bedelli askerlik uygulamasının mümkün görülmediğini'' bildirdi. 
     Gönül, AK Parti Trabzon Milletvekili Asım Aykan'ın bedelli askerlik konusundaki soru önergesini yanıtladı. 
     Bakan Gönül, askerlik yükümlülüğü için kaynağa giren miktarın ihtiyaçtan fazla olması durumunda, ihtiyaç fazlası olanların bedel ödeyerek askerlik hizmetini yerine getirmelerine olanak sağlandığını belirtti. Bu nedenle bedelli askerlik istemi ile ilgili olarak askerlik şubelerine müracaat etmenin veya müracaat miktarının konu ile ilgisi bulunmadığını bildiren Gönül, ''Bedelli askerlik hizmetinin uygulanması, Genelkurmay Başkanlığı'nın ortaya koyduğu Türk Silahlı Kuvvetleri ihtiyacı ile bağlantılıdır'' dedi. 
     Askerlik hizmet sürelerinin 15 Temmuz 2003 tarihinden itibaren geçerli olmak üzere erbaş-erler için on sekiz aydan on beş aya, yedeksubay adayları için on altı aydan on iki aya, kısa dönem erbaş-erler için ise sekiz aydan altı aya indirildiğini anımsatan Bakan Gönül, ''Devlet istatistik Enstitüsü verilerine ve Türk Silahlı Kuvvetleri'nin insan gücü planlamasına göre yeni bir bedelli askerlik uygulaması mümkün görülmemektedir. Mevcut insan gücü kaynağımız Türk Silahlı Kuvvetleri'nin ihtiyacını ancak karşıladığından yeni bir bedelli askerlik uygulaması çalışması yapılmamaktadır'' dedi. 
     
</TEXT>
</DOC>
