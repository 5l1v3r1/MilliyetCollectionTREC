<DOC>
<DOCNO> 311650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko08.html </URL>
<DATE> 2005/02/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye 2004'te 215 ülkeye mal sattı 
</HEADLINE>
<TEXT>

     Türkiye, 2004 yılında 215 ülkeye 62.8 milyar dolarlık mal satarken, 195 ülkeden 97.2 milyar dolarlık mal aldı. 124 ülkeyle ticarette fazla oluşurken, 95 ülkeyle ticarette açık verildi. Türkiye'nin en fazla açık verdiği ülke 7.2 milyar dolarla Rusya oldu. En yüksek fazla ise 1.3 milyar dolarla Irak'la ticarette gözlendi. 
     ANKA'nın Devlet İstatistik Enstitüsü DİE verilerinden yaptığı belirlemeye göre, Türkiye, 2004 yılının tümünde 215 ülkeye toplam 62 milyar 773.7 milyon dolarlık ihracat gerçekleştirdi. İhracat, bir önceki yılın eş dönemindeki 47 milyar 252.8 milyon dolarlık düzeyine göre yüzde 32.8 arttı. 
     2004 yılında 195 ülkeden ise toplam 97 milyar 161.3 
     milyon dolarlık ithalat yapıldı. İthalat, bir önceki yıla göre yüzde 40.1'lik artış gösterdi. 2003 yılındaki toplam ithalat 69 milyar 339.7 milyon dolar olmuştu. 
     
     124 ÜLKEYLE FAZLA, 95 ÜLKEYLE AÇIK 

     Türkiye'nin geçen yıl 124 ülkeyle olan ticaretinde fazla verdiği belirlendi. 95 ülkeyle yapılan ticarette ise açık oluştu. 
     2004 yılında Türkiye'nin yalnızca ihracat yaptığı 
     ülkeleri Marshall Adaları, Kape Verde, Cayman Adaları, Yeni Kaledonya, Mayotte, Guam, STKitts And Nevis, Botsvana, Burundi, Fiji, Vanuatu, Grenada, Türk ve Caicos Adaları, Lesotho, Gine Bissau, Heard ve McDonald Adaları, Anguilla, Falkland Adaları, Antartika ve Montserrat oluşturdu. 
     Aynı dönemde Tokelau Adaları, Nauru, Doğu Timur ve Vatikan'dan ise yalnızca ithalat yapıldı. 
     
     EN FAZLA AÇIK RUSYA'YLA 

     Türkiye'nin, 2004 yılındaki ticaretinde en fazla açık verdiği ülke Rusya oldu. Rusya'ya geçen yıl 1 milyar 851.6 milyon dolarlık ihracat yapılırken, bu ülkeden gerçekleştirilen ithalat 9 milyar 8.5 milyon doları buldu. 
     Rusya'yla açık yüzde 75.3 büyüyerek 7 milyar 156.9 milyon dolara çıktı. Bunda, hampetrol ve doğalgazdaki fiyat artışları önemli bir rol oynadı. 
     En fazla açık verilen ikinci ülkeyi ise Çin oluşturdu. 
     Ucuz tekstil ürünleri ithalatı nedeniyle Çin'le olan açık, yüzde 92.9 artarak 4 milyar 61.7 milyon dolara ulaştı. 
     Çin'le geçen yıl 390.5 milyon dolarlık ihracat, 4 milyar 452.1 milyon dolarlık ithalat yapıldı. 
     Türkiye, en büyük ticari partneri olan Almanya'yla ticaretinde ise 3 milyar 769.3 milyon dolarlık açıkla karşılaştı. Almanya'ya 2004 yılında 8 milyar 724.9 milyon dolarlık mal satan Türkiye, bu ülkeden 12 milyar 494.2 milyon dolarlık mal aldı. 

     
</TEXT>
</DOC>
