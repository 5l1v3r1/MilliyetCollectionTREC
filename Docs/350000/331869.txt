<DOC>
<DOCNO> 331869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/aspo.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener kafa buldu 0-1 
</HEADLINE>
<TEXT>


Sakaryaspor deplasmanında ecel terleri döken Sarı - Lacivertliler'in yüzü uzatmada güldü. Serhat Akın'ın kornerine beş forveti bakarken, defanstan gelen Sambacı, Fenerbahçe'yi sevince boğdu 


90 dakika 

MEHMET DEMİRKOL 

Beş forvet durdu Luciano vurdu 
Kayserispor ve İstanbul'un hayati puan kayıpları, Sakarya için bir puanı manalı kılmıştı. Bu yüzden, kanımca ligin en sağlam 4-4-2'lerinden birine sahip ev sahibi, Şaban Yıldırım'ın defansif stratejisiyle sahaya sürülmüştü. Daum ise Alex'in yokluğunda ultra ofansif bir 4-2-4'ü uygulatmak istiyordu. Ama Sakarya'nın iyi alan oyunu, Fenerbahçe savunmasının oyun kurmasını, orta sahasının pozisyon yaratmasını engelledi. 
Fenerbahçe, Tuncay ve Yozgatlı'dan oluşan kanatlarını kullanmak istiyor, ama topu bir türlü oraya yollayamıyordu. Alternatif plana döndüler ve topu Anelka ile Nobre'ye şişirmeye başladılar. Buradan pozisyonlar buldular. Ama lig liderinin, düşme hattındaki rakibine karşı bulması kadar değil. 
Sakaryaspor'un defansif oyunu temiz, faulsüzlüğü nedeniyle Fenerbahçe yeterince duran top da bulamadı. 
İkinci yarıda Fenerbahçe orta sahası hareketlendi, hücum kanatları orta sahaya yardım etmeye başladı ve Anelka bir orta saha oyuncusu gibi davranmaktan vazgeçip santrfor oldu. Böylece hareketlenip ev sahibini ceza sahasına sıkıştırdılar. Pozisyonlar buldular, ama atamadılar. 
Şaban Yıldırım, bu sıkışmışlıktan basit bir hamleyle kurtuldu. M'Bayo'yu sahaya sürdü ve kontratak stratejisini kuvvetlendirdi. Artık Fenerbahçeli oyuncular kalabalık çıkarken daha tedirginlerdi. Daum ise bu tedirginlikten uzaktı. Van Hooijdonk ve Serhat'ı oyuna sürerek golcü sayısını artırdı. Ama bu Fenerbahçe'nin şut kalitesini artırmadı. Maç, Fenerbahçe'nin vuruş beceriksizliği, oyun kurmaktaki zorlanışı ve Sakarya'nın direnciyle beraberliğe bağlanmıştı ki, uzatma dakikalarında sağ taraftan Fenerbahçe'nin 13. kornerinde Luciano'nun kafasından Fenerbahçeliler dışında herkesi yıkan galibiyet geldi. 

Daum Bu takım şampiyon olur 

Fenerbahçe'nin hocası, Sakaryaspor maçında ümitsizliğe düşmeyip, son dakikaya kadar gol kovaladıklarını vurguladı, "Bu mücadele ileriki haftalar için çok farklı bir moral verdi" dedi 

Teknik Direktör Christoph Daum, Sakaryaspor maçının ardından şampiyonluk konusunda net açıklamalar yaptı. Ümitsizliğe düşmeyip, son saniyelere kadar galibiyet golü için mücadele ettiklerini hatırlatan Alman hoca, "Özellikle ikinci yarıda rakip takım üzerinde oluşturduğumuz baskı gösteriyor ki, bu takım şampiyon olur" yorumunu yaptı. 

Tebrik etti 
Sakaryaspor karşısında sekiz net gol pozisyonu yakaladıklarını belirten Daum, "Galip gelebileceğimize inanıyorduk ve öyle de oldu. Tabi işi son dakikaya bırakmamak gerekirdirdi. Alınan üç puanın yanı sıra bu maç önümüzdeki haftalar için çok farklı moral oldu. Serhat golün pasını verip, oyuna sonradan girmenin hakkını verdi. Ama tabi Deniz'in, Aurelio'nun, Nobre'nin sergilediği güzel performans var. Onları da kutluyorum" açıklamasını yaptı. 

İlginç örnek 
Bir gazetecinin, "Alex'in olmaması etkiledi mi " sorusuna, "Alex olmadan da kazandık" yanıtını veren Fenerbahçe'nin hocası, zorlu Beşiktaş derbisi için ise şöyle konuştu "Beşiktaş, öncelikle daha ofansif oyun yapabilir. Biz de deplasman maçına çıkmamış olacağız. Bugün 2.5 saat otobüs yolculuğu yaptık. Maçın ilk 25 dakikasında sanki otobüsteymiş gibiydik". 

Formalar Şenol'a 

Sakaryaspor kalecisi Şenol, uzatma dakikalarında gelen golün şokunu üzerinden çabuk attı. Tecrübeli file bekçisi, hakemin bitiş düdüğünden sonra tek tek Fenerbahçeli futbolcuların yanına giderek formalarını topladı. Şenol, aldığı formaları kaleci kazağının içinde sakladı. 

Köfte partisi 

Fenerbahçeli futbolcular, maçın ardından köfte partisi yaptı. Adapazarı'nın meşhur ıslama köftecisi "Gaga Erol"dan 60 porsiyon köfte ısmarlayan Sarı - Lacivertliler, İstanbul dönüşünde otobüste köftelerini yedi. Köfteleri Tuncay'ın kardeşi otobüse TEM otoyolu gişelerinde teslim etti. 

Yıldırım memnun 

Sakaryaspor Teknik Direktörü Şaban Yıldırım kazanmak için ellerinden geleni yaptıklarını söyledi. Yıldırım, "Top bizdeyken daha iyi şeyler ortaya koyabilirdik. Sonuç olarak maçı kaybettik. Mücadele açısından memnunuz. Ama skor iyi değil. Ligin son haftasına kadar bu mücadele sürecek" dedi. 

GÜNÜN KADER ANI 
'Aman bırakma ' 
Dakika 90 3... Serhat'ın korneri öncesi Aytaç, Ragıp'a seslendi "Aman Luciano'yu bırakma. Sıkı sıkı yapış"... Bu uyarı, korner atılıncaya kadar sürdü... Ragıp'ın yanıtı "Tamam, merak etme"... Serhat atışı kullandı, ancak Aytaç ile Ragıp, Hooijdonk'un peşine takılınca, Luciano boş kaldı ve Fenerbahçe'yi kurtaran kafa vuruşunu yaptı. Böylece yerinde uyarılar, havada kaldı. 

GÜNÜN ANALİZİ 
Beşi bir yerde 
Geçen hafta bir önceki yılın şampiyon takımının 82 golünün 54'ünü yani yüzde 66'sını atan üç oyuncu kulübedeydi. Tuncay, Hooijdonk ve Nobre... Daum, dün bu kez bambaşka bir portre çizdi. Son 20 dakika Fenerbahçe Anelka, Nobre, Tuncay, Van Hooijdonk ve Serhat ile sahadaydı. Ama golü Luciano buldu. 

GÜNÜN SORUNU 
Alex olmayınca 
Fenerbahçe'nin oyun planı, Alex'in yokluğunda kuşkusuz çok sarsılmıştı. Ama aktif oyundan çok başka bir yönle ilgilendiler. Duran top kazanamadılar, kazandıklarını iyi kullanamadılar. Daha önemlisi, golü son saniyelerde bir kornerden bulsalar da, ondan önce kullandıkları 12 köşe vuruşunda hiçbir şey üretemediler. 

MAÇIN DAKİKALARI 
İki direğe bir kaleye 

10 Aydın'ın sağdan geliştirdiği akında Burak ile yaptığı verkaç maçın ilk pozisyonunu yarattı. Aydın'ın ceza sahası üzerinden sert şutu, Rüştü'nün solundaki direği sıyırarak dışarı çıktı. 
29 Ragıp Luciano'dan kapıp sürüklediği akında ceza sahasına girerken topu solundaki Kabongo'ya verdi. Onun çaprazdan şutu yan ağlarda kaldı. 
31 Nobre'nin ceza sahasına girdiği sırada attığı yerden sert şut, Şenol'un solundaki direğe vurup döndü ve top Mehmet Yozgatlı'nın önüne düştü. O müsait pozisyonda topu kontrol edemeyince akın autla sonuçlandı. 
37 Rüştü'nün degajını Anelka, ceza sahası üstündeki Nobre'ye indirdi. Onun sert şutunda kaleci Şenol topu ayaklarıyla uzaklaştırdı. 
40 Yozgatlı sağdan Abdülkadir'den sıyrılıp çizgi üzerinden kale önüne kesti. Kemal'in müsait durumda vurduğu kafa üstten auta gitti. 
56 Yine bir yüksek topta Nobre kafayla Anelka'ya indirdi. Fransız, deparı sonrası solundaki Tuncay'ı gördü. Eski Sakaryalı'nın şutu direkten döndü. Akının devamında Yozgatlı'nın ortasında Nobre'nin kafası dışarı çıktı. 
58 Rüştü, korner sonrası kalesini terk edip, M'Bayo'nun peşinden köşe gönderine kadar gitti. M'Bayo'nun ortasında Aytaç'ın şık kafasını Aurelio çizgi üzerinden çıkardı. 
72 Serhat'ın ortasında Tuncay ön direkte savunmayı bozdu ve top kaleye bir metre mesafedeki Anelka tarafından inanılmaz şekilde auta gönderildi. 
90 3 Fenerbahçe, 13. kornerini Serhat ile kullandı. Sakaryaspor ceza alanı içinde bulunan Luciano iyi yükselip, kafa vuruşuyla takımını ipten aldı. 

YILDIZ TABLOSU 
YALÇIN TÜRK 

SAKARYASPOR 30 Şenol 6 25 Gökhan 5 17 Cemil 5 23 Aytaç 6 44 Abdulkadir 5 9 Aydın 5 16 M'Bayo Dk.54 7 5 Emre 7 7 Ragıp 5 48 H.Kabongo 6 14 S.Makasi 5 77 Ali Cansun Dk.67 5 10 Burak 5 2 Mustafa Dk.86 5 

YEDEKLER 
1 Recep, 4 Mesut, 
27 Fatih Şen, 35 Gökhan 

FENERBAHÇE 34 Rüştü 6 30 Serkan 6 2 Luciano 7 24 Deniz 7 5 Ümit 5 7 Mehmet 5 9 Serhat Dk.65 6 15 Aurelio 7 27 Kemal 5 17 Hooijdonk Dk.77 5 10 Tuncay 5 39 Anelka 5 11 Nobre 5 

YEDEKLER 
1 Volkan, 8 Murat, 16 Mahmut, 19 Önder, 21 Selçuk 

HAKEMLER 
İsmet Arzuman, Baki Tuncay Akkın, Alper Ulusoy 

GOL 
Luciano 90 3 

SARI KART 
Deniz, Ümit Özat, Luciano 



</TEXT>
</DOC>
