<DOC>
<DOCNO> 341950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo24.html </URL>
<DATE> 2005/05/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbulspor, Beşiktaş'ı gözüne kestirdi 
</HEADLINE>
<TEXT>

     İstanbulspor, cezası nedeniyle İzmit’de oynayacağı maçta Beşiktaş’ı yenerek, ligde kalma umutlarını sürdürmek amacında. 
     İstanbulspor A.Ş. Genel Müdürü Ergün Yücel, A.A muhabirine yaptığı açıklamada, geçtiğimiz hafta Sakaryaspor’u deplasmanda yenerek ligde kalma yolunda umut tazelediklerini vurgulayarak, "Sakarya’daki galibiyetle yeniden hayata döndük. Artık bu fırsatı kaçırmak istemiyoruz. Bu saatten sonra rakibin güçlü ya da zayıf olmasının bir farkı yok. Her maçımız birer final. Beşiktaş’ın gücünü biliyoruz ama kazanmaktan başka da çaremiz yok" dedi. 
     Bu arada sarı-siyahlı yönetim kurulu, Gaziantepspor maçında yaşanan olaylar nedeniyle Futbol Federasyonu Profesyonel Futbol Disiplin Kurulu PFDK tarafından bir maç saha kapatma cezası nedeniyle 15 Mayıs Pazar günü İzmit İsmetpaşa Stadı’nda yapılacak maçın bilet fiyatlarını 10 ve 20 YTL olarak belirledi. 
     İstanbulspor’da Beşiktaş maçı öncesi, sarı kart cezalıları Faruk ile Mehmet Aksu ile geçen hafta dizinden geçirdiği ameliyat nedeniyle sezonu kapatan deneyimli oyuncu Abdullah forma giyemeyecek. 
     
</TEXT>
</DOC>
