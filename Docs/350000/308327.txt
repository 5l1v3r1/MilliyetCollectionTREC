<DOC>
<DOCNO> 308327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/ekonomi/eko01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler 'resmen light' oldu 
</HEADLINE>
<TEXT>


Erkeklerin light yiyecekleri gizli gizli tükettiklerini belirten Eti Genel Müdürü Cafer Fındıkoğlu, "Reklamlarımızda 'bunu erkekler de tüketir' diye sunmaya başladık. Ve olumlu tepkiler alıyoruz" dedi 


Eti'nin Türkiye'de, kremalı, çikolata kaplamalı, baharatlı ürünlerle light ürünlerini artırdıklarını söyleyen Eti Genel Müdürü Cafer Fındıkoğlu, bu ürünlerin sağlıklı ve formuna dikkat eden 7'den 70'e herkesin tükettiği ürünler olduğunu kaydetti. Fındıkoğlu, "Kadınlar bunu daha açık ifade ediyor biz yiyiyoruz, içiyoruz, hoşlanıyoruz diyorlar. Erkekler biraz gizli gizli yapıyor galiba. Ben de mesela devamlı form ürünleri yiyorum, formuma dikkat etmeye çalışıyorum" dedi. 
Reklamlarında 'bunu erkekler de tüketir' diye sunmaya başladıklarını anlatan Fındıkoğlu, "Olumlu tepkiler alıyoruz. Doğru yolda olduğumuzu düşünüyoruz" diye konuştu. 
Eti ürünlerini 67 ülkeye ihraç ettiklerini belirten Fındıkoğlu, "2004 yılında 26 milyon dolarlık ihracat yaptık. Bu yıl yeni pazarlara gireceğiz, ihracatımızda yüzde 12 büyüme hedefliyoruz" şeklinde konuştu. 
Türkiye'de kişi başına yıllık bisküvi, kek ve kraker tüketimi 4 kiloyken, Hollanda'da 14, Belçika'da 13, İngiltere'de 12, Fransa'da 9, İtalya'da 8 kilo olduğuna işaret eden Fındıkoğlu, Türkiye'de daha gidilecek çok yol olduğunu, Eti'nin yeni yatırımlarıyla kapasitesini artırarak, potansiyelini iç pazarda ve yurtdışında değerlendirmek istediğini söyledi. 

Büyüme sürecek 
Eti'nin 2005'te büyümesini sürdüreceğini aktaran Fındıkoğlu, şunları kaydetti "Geçen yıl gıda sektöründe üçüncü çeyrekte bir küçülme başladı ve bu tüm yılı da etkiledi. Büyümeye yol açan, dayanıklı tüketim malları, otomobil gibi geciktirilmiş ihtiyaçlar alındı. İnsanlar birtakım borçlara girdiler. O nedenle insanların harcanabilir gelirleri içinde gıdaya ayırdıkları pay da düştü." 

Yeni ürünler yolda Yurtdışında büyümelerinin daha fazla olduğunu dile getiren Fındıkoğlu, "İç pazarda talepte özellikle son altı aylık dönemde bir daralma söz konusu, özellikle gıdada. Biz bunu aşabiliyoruz. Çünkü, 2004 yılı içinde yeni yatırımlar yaptık, yeni çeşitlerle gamımızı destekledik, ayrıca bizim güçlü bir dağıtım ağımız var" dedi. Fındıkoğlu, Eti'nin kekte yüzde 60, sağlık ürünlerinde yüzde 90 ve light ürünlerde yüzde 60 pazar payıyla liderliğini sürdürdüğünü belirterek, yeni ürünler geliştirme ataklarına devam edeceklerini söyledi. 


</TEXT>
</DOC>
