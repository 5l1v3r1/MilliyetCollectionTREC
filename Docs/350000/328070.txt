<DOC>
<DOCNO> 328070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun16.html </URL>
<DATE> 2005/03/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD'li 90 milletvekili Bush'u sözde Ermeni soykırımını tanımaya çağırdı 
</HEADLINE>
<TEXT>

     ABD kongresinden 90 milletvekili, imzaladıkları bir mektupla ABD Başkanı George Bush'u, Ermenilerin sözde soykırımın yıldönümü olarak kabul ettikleri 24 Nisan'da Ermeni soykırımı iddialarını tanımaya çağırdı. 
     ABD'deki Ermeni lobisinin temsilcilerinden Amerikan Ermeni Ulusal Komitesi ANCA , Demokrat Parti New Jersey milletvekili Frank Pallone ve Cumhuriyetçi Parti Michigan milletvekili Joe Knollenberg'in girişimiyle hazırlanan mektuba, şu ana kadar 90 milletvekilinin imza desteği verdiğini duyurdu. 
     Mektupta Bush'tan, 24 Nisan'da yapacağı geleneksel açıklamada, sözde soykırımı ''uygun şekilde'' tanıması isteniyor. ABD kongresinin alt kanadı Temsilciler Meclisi'nden Bush'a gönderilecek mektuba imza atanlar arasında, Demokrat Parti'den New York milletvekili Gary Ackerman, Maine milletvekili Tom Allen, New Jersey milletvekili Robert Andrews, California milletvekili Bob Filner, Massachussetts milletvekili Barney Frank, Ohio milletvekili ve Kasım seçimlerinde ABD başkan adaylarından biri olan Dennis Kucinich, New Jersey milletvekili Robert Menendez, California milletvekili Henry Waxman bulunuyor. 
     Cumhuriyetçi Parti'den ise Florida milletvekili Michael Bilirakis, California milletvekili George Radanovich, New Hampshire milletvekili Charles Bass, California milletvekili Mary Bono, California milletvekili Ken Calvert, Florida milletvekili Mark Foley, New Jersey milletvekili Rodney Frelinghuysen yer alıyor. 
     Amerikalı milletvekillerine, Başkan Bush'a mektup yazmaları yönünde baskı yapan bir mektup ve faks kampanyası, kısa süre önce ANCA tarafından başlatılmıştı. ABD'de, 24 Nisan yaklaşırken, Ermeni lobisinin bu tip çabaları da artış gösteriyor. Nisan başında Ermeni lobisinin, ABD kongresinden sözde soykırımı tanıyan bir tasarının geçmesi yönünde bir çabaya girişmesi de bekleniyor. ABD başkanları, geleneksel olarak 24 Nisan'da yaptıkları açıklamalarla Ermenilerin I. Dünya Savaşı'nın sonunda çekmiş olduğu acıları tanıyor, ancak ''soykırım'' ifadesi bu açıklamalarda kullanılmıyor. 
     
</TEXT>
</DOC>
