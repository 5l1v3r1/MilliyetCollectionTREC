<DOC>
<DOCNO> 337897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur58.html </URL>
<DATE> 2005/04/28/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Telekomun 10. Yıl reseepsiyonu Bilkent Otelde gerçekleşti... 
</HEADLINE>
<TEXT>

     Türk Telekom'un ayırdığı 50 trilyon liralık bütçeyle yaptıracağı okullara ilişkin protokol, kurumun 10. Yıl Resepsiyonu'nda, Başbakan Recep Tayyip Erdoğan'ın da katılımıyla imzalandı. 
     Ulaştırma Bakanı Binali Yıldırım, resepsiyonda yaptığı konuşmada, 21. yüzyılın bilgi çağı olduğunu, son 15 yılda büyük değişimler yaşandığını ifade etti. 
     Dünyada telekomünikasyon sektöründeki serbestleştirme ve özelleştirme süreçlerinin hala tamamlanamadığını belirten Yıldırım, ''Türk Telekom'un özelleştirmesine odaklanıp dünyadaki teknolojik gelişmeleri görmezden gelmek, bu sektöre yapılabilecek en büyük kötülüktür'' dedi. 
     Yıldırım, 1990'lı yıllarda Türk Telekom'un özelleştirilmesi sürecinin lafta kaldığını ve başarıya ulaştırılamadığını ifade etti. 
     Türk Telekom'un, mevcut altyapısıyla, kar-zarar hesabı yapmadan, millete hizmet götürdüğünü kaydeden Yıldırım, Telekom'un başarılı bir şekilde özelleştirilebilmesi için daha önce Anayasa Mahkemesi'nde ortaya konulan yasal eksikliklerin giderildiğini, kamu hizmetlerinin ve uydu işletmeciliğinin Telekom'un bünyesinden ayrıldığını vurguladı. Yıldırım, Türk Telekom'a yatırım yapacak şirketlerin sorunlu bir şirketi almak istemeyeceklerine de işaret ederek, bu yönde şirketin sorunlarını çözmeye çalıştıklarını ve gecikmiş yatırımlara hız verdiklerini dile getirdi. 
     Yıldırım, Türk Telekom'un son 1.5 yılda hızlı internet uygulamalarıyla 700 bin aboneye kavuştuğunu, data hizmetleri gelirinin 10 trilyondan 170 trilyon liraya çıktığını ve tüm okulların internete bağlanması projesini başlattığını ifade etti. 
     Türk Telekom Genel Müdürü Mehmet Ekinalan da Türk Telekom'un yaptığı yatırımlarla 19 milyon aboneye ulaşan dev bir iletişim şirketine dönüştüğünü, ses taşımacılığı yanında geniş bant veri iletişimi konusuna da ağırlık verdiğini söyledi. 
     Daha sonra Telekom'un kuruluşunun 10. yılı anısına hazırlanan pastayı Ulaştırma Bakanı Yıldırım ve Türk Telekom yöneticileri birlikte kesti. 
     Yıldırım, pasta keserken ''Aslında Telekom özelleşmiyor. Telekom'dan posta işletmesini çıkardık bir başkasını içgüveysi alacağız. Sofrada bir kaşık bir tabak var. Oraya yeni birisini alacağız. Özelleştirmeyi böyle düşünelim'' dedi. 
     
     PROTOKOL İMZALANDI 

     Başbakan Erdoğan'ın konuşmasını yapmasının ardından Milli Eğitim Bakanlığı ile Ulaştırma Bakanlığı arasında Telekom'un yaptıracağı okula ilişkin protokol imzalandı. 
     Protokole, Başbakan Erdoğan, Milli Eğitim Bakanı Hüseyin Çelik ve Ulaştırma Bakanı Binali Yıldırım imza attı. 
     Erdoğan, bu anlaşmayla Türk Telekom'un bu yıl için okul yapmak üzere 50 trilyon lira ayırdığını, okulları yaparak Milli Eğitim Bakanlığı'na hibe edeceğini belirtti. 
     Erdoğan, okulların ağırlıklı olarak en muhtaç il ve ilçelerde yapılacağını söyledi. 
     
     SORULAR 

     Bu arada Ulaştırma Bakanı Yıldırım, resepsiyona gelişinde, gazetecilerin, Rekabet Kurumu Başkanı Mustafa Parlak'ın, ''Telekom'un mevcut yapısıyla özelleştirilmesinin zor olacağı'' şeklinde sözleri olduğunu belirterek, yönelttikleri sorular üzerine, o toplantıda bulunduğunu, Parlak'ın böyle bir söz söylemediğini belirtti. 
     Parlak'ın, Rekabet Kurumu ile Telekomünikasyon Kurumu'nun yetki ve görevlerinin zaman zaman çakıştığını, bunun düzenlenmesi gerektiğini aktardığını ifade eden Yıldırım, iki kurumun arasında Telekom'un özelleştirilmesi konusunda görüş birliği olduğunu kaydetti. 
     Yıldırım, Telefonica'nın, Türk Telekom'un özelleştirilmesi ihalesinden, Avea'nın yapısındaki tereddütlerden dolayı çekildiği haberlerinin anımsatılması üzerine, ''Herhangi bir sorun yok. Türk Telekom'a olan ilgi hala devam ediyor. Hangi firmanın katılıp katılmayacağı onların iç meselesidir. Basında yer alan haberlerde Avea'nın yönetimindeki ortağının yetkileriyle ilgili konu gerçeği yansıtmıyor'' diye konuştu. 
     Resepsiyona Enerji ve Tabi Kaynakları Bakanı Hilmi Güler ve çok sayıda milletvekili de katıldı. 
     Milli Eğitim Bakanı Çelik, resepsiyonda bir kamerayı alarak bir süre çekim yaptı. Çelik, kameramanlara ''İşiniz zor, Allah kolaylık versin'' dedi. 
     Resepsiyonda, ünlü piyanist Fazıl Say ile Sertap Erener birlikte mini konser verdi. 
     
</TEXT>
</DOC>
