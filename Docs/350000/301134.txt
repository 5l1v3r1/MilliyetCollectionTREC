<DOC>
<DOCNO> 301134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonyas02.html </URL>
<DATE> 2004/12/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
2004'ün ''en ünlü'' bebekleri... 
</HEADLINE>
<TEXT>

     Sinema, müzik ve podyum dünyasının pek çok ünlü ismi, 2004 yılında anne oldu. 
     2004 yılı, aralarında yıllardır çocuk hasreti çekenlerin de bulunduğu pek çok yıldıza uğurlu geldi. Yılın ilk güzel haberi 24 yaşındaki genç yıldız Kate Hudson cephesinden ulaştı. 
     Komedi filmlerinin güldüren yüzü Goldie Hawn'ın kızı Hudson ile ''Black Crowes'' topluluğunun eski solisti 37 yaşındaki Chris Robinson'ın bir oğlu oldu. Bebeğe Ryder Russell Robinson adı verildi. 
     
     MAYIS ANNELERİ 

     Podyumların Alman asıllı top modeli Claudia Schiffer, bu yıl bir kız çocuğu dünyaya getirdi. 
     İkinci kez anne olan ünlü mankenin henüz 1 yaşındaki oğlu Casper'a Mayıs'ın ortalarında kardeş geldi. Doğum yapmasına rağmen düzgün fiziği bozulmayan Schiffer, satın aldıkları yarımadada bulunan malikanesinde çocuklarını büyütüyor. 
     ''Aşık Shakespeare-Shakespeare in Love'' adlı filmiyle Oscar ödülünü kucaklayan Gwyneth Paltrow, benzeri bir mutluluğu Mayıs ayında tadanlardan. 
     Şarkıcı Chris Martin ile evlendikten kısa bir süre sonra hamile olduğunu açıklayan Paltrow, 15 Mayıs'ta kız annesi oldu. ''Apple Blythe Danner'' adı verilen bebeğini evde dünyaya getiren Paltrow, doğumun ardından sinema kariyerine bir süre ara verdi. 
     Kızı 7 aylık olan Paltrow, gelecek sene efsane oyuncu Marlene Dietrich'i canlandıracağı film için kamera karşısına geçecek. 
     
     47 YAŞINDA ANNE OLDU 

     Oscar ödüllü ünlü oyuncu Geena Davis de Mayıs ayında doğum yapan yıldızlardan oldu. 
     ''Thelma ve Louise'' filminin 47 yaşındaki tanınmış yıldızı, 6 Mayıs'ta dünyaya gelen bebeklerine ''Kian William'' ve ''Kaiis Steven'' isimlerini verdi. 
     Cerrah Reza Jarrahy 33 ile 2001 yılının Eylül ayında evlenen Davis'in 2 yaşında bir kızı da bulunuyor. 
     Yine Mayıs'ta doğum yapan ünlülerden biri de Helen Hunt idi. Hunt ile yazar-yönetmen Matthew Carnahan'ın bebekleri, 13 Mayıs'ta dünyaya geldi. 40 yaşındaki Hunt ile Carnahan, kızlarına ''McKenna'' ismini verdi. 
     
     ''FRIENDS'' BİTTİ, BEBEK GELDİ... 

     Dünyanın pek çok ülkesinde 10 yıldır ilgiyle izlenen ve bu sene ekranlara veda eden ''Friends'' dizisinin ünlü oyuncusu Courteney Cox da Haziran ayında anne oldu. 
     ''Çığlık'' adlı filmin setinde aktör David Arquette ile tanışan ve 5 yıldır evli olan Cox'un bebeği, sürpriz yaparak 1 hafta erken dünyaya geldi. Dizide çocuk özlemi duymasına rağmen bir türlü sahip olamayan Monica Geller Bing'i canlandıran Cox, kızına ''Coco'' adını koydu. 
     
     ÖZLEM SONA ERDİ 

     Senelerdir çocuk hasreti çeken Oscar ödüllü ünlü aktris Julia Roberts'ın özlemi nihayet bu yıl sona erdi. 
     2004'ün uğurlu geldiği yıldızlardan Roberts ile kameraman eşi Danny Moder'ın 28 Kasım'da biri kız, biri erkek ikiz bebekleri dünyaya geldi. 
     Erken doğum yapan Roberts, bebeklerine ''Patricia'' ve ''Phinnaeus Walter'' isimlerini verdi. Doktorların uyarısı üzerine hamileliğinin son günlerini yatakta geçiren 37 yaşındaki güzel yıldız, 2002 yılında hayatını Moder ile birleştirmişti. 
     
     LIV TYLER DA ANNE OLDU 

     ''Yüzüklerin Efendisi-Lord of the Rings'' serisinin ünlü oyuncusu Liv Tyler ile rock yıldızı eşi Royston Langdon da bu yıl mutluluğu tattı. 
     Çifte adeta erken bir ''yeni yıl armağanı'' gibi gelen minik ''Millo William'' 14 Aralık'ta hayata gözlerini açtı. 1 haftalık oğlunu ilk kez dış dünyayla tanıştırırken mutluluğu gözlerinden okunan Tyler, ''Bebeğim öyle yakışıklı ki ona bakmaya doyamıyorum'' diyor. 

     
</TEXT>
</DOC>
