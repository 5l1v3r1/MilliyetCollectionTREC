<DOC>
<DOCNO> 335283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur34.html </URL>
<DATE> 2005/04/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İstanbul'da PKK adına vergi toplayan 4 kişi yakalandı 
</HEADLINE>
<TEXT>

     PKK Kongra-Gel terör örgütü adına İstanbul'da ''vergilendirme'' adı altında para topladıkları, kırsal alana eleman gönderdikleri ve lojistik malzeme sağladıkları öne sürülen 4 kişi yakalandı. 
     Terörle Mücadele Şube Müdürlüğü'nden yapılan açıklamaya göre, PKK Kongra-Gel terör örgütü adına ''vergilendirme'' adı altında para topladıkları, kırsal alanlara eleman gönderdikleri ve buralardaki örgüt üyelerine lojistik malzeme sağladıkları öne sürülen komite sorumlusu Mehdi A. ile Abdurrahim T, Emin A. ve Cevdet Ö, Gaziosmanpaşa, Bağcılar ve Esenler'de gerçekleştirilen operasyon sonucu gözaltına alındı. 
     Bu kişilerin üzerlerinde ve kaldıkları evlerde yapılan aramalarda, 2 adet tabanca, bu silahlara ait 2 adet şarjör, 86 adet sözde vergilendirme makbuzu, 1 adet tahsil edilmiş 1000 YTL'lik vergilendirme makbuzu, 1 adet 250 YTL'lik vergilendirme makbuzu, 10 adet burma bilezik, 1 adet cumhuriyet altını, 20 adet çeyrek altın, 1 takım künye bileklik, 2 ABD doları, 50 Avro, 70 YTL, 3 adet cep telefonu, 4 adet SİM kart ve bol miktarda örgütsel doküman ele geçirildi. 
     Polisteki işlemleri tamamlanan bu kişiler, daha sonra Beşiktaş'taki İstanbul Cumhuriyet Savcılığı'na sevk edildi. 
     
</TEXT>
</DOC>
