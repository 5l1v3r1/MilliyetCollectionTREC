<DOC>
<DOCNO> 328380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo07.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sizi bekliyoruz' 
</HEADLINE>
<TEXT>


Almanlar'ın dev ismi Franz Beckenbauer, Türkiye'nin Dünya Kupası Finalleri'ne mutlaka katılması gerektiğini söyledi, "Aksi bir durum Brezilya'nın gelememesi gibi bir etki yaratır" diye konuştu 

ÖZEL RÖPORTAJ MEHMET DEMİRCAN 


Franz Beckenbauer, sadece Almanlar'ın değil Dünya Futbolu'nun sayılı isimleri arasında yer alıyor. 2006 Dünya Kupası Finalleri'nin Almanya'ya alınmasında başrolü oynayan ünlü futbol adamı, Türkiye'ye mesajlar gönderdi. 
A Milli Takım'ın bu büyük organizyonda yer alması gerektiğini dile getiren Beckenbaur, "Bütün Dünya Türkiye'yi bu finallerde görmek isteyecektir. Aksi bir durumda tüm futbolseverler hayal kırıklığına uğrar. Türkiye'nin finallere katılamaması, Brezilya'nın katılamamasıyla aynı bence" yorumunu yaptı. 
Türkiye'nin büyük bir potansiyele sahip olduğunu belirten Franz Beckenbauer, Türkiye'siz bir şampiyona düşünemediğini açıkladı. Alman spor adamı, "Türkiye gruptan çıkacak güçte. Belki ilk maçlarda beklenmedik puanlar kaybettiniz ancak kalan bütün maçları kazanmalısınız. Burada yaşayan vatandaşlarınız Milli Takım'ın geleceğine inanıyor. Aksi bir durum ortaya çıkarsa, onlar büyük hayal kırıklığı yaşayacak" ifadelerini kullandı. 
Beckenbauer, Türkiye'nin Almanya'da olmasını en çok isteyenlerin başında FIFA Başkanı Sepp Blatter'in geldiğini söyleyerek, "Blatter de Türkiye'nin Dünya Kupası'na renk katacağını düşünüyor" dedi. 


</TEXT>
</DOC>
