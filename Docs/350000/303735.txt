<DOC>
<DOCNO> 303735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo12.html </URL>
<DATE> 2005/01/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Milletvekillerinin spora bakışı... 
</HEADLINE>
<TEXT>

     Milletvekillerine göre Türk sporunun en önemli sorunu, spor tesislerinin yeterli düzeye çıkarılamaması. 
     Gazi Üniversitesi Beden Eğitimi ve Spor Yüksekokulu Öğretim Üyesi Yrd.Doç.Dr.Fatih Yenel ile araştırma görevlileri Hamdi Alper Güngörmüş ve Baki Yılmaz tarafından gerçekleştirilen ''Milletvekillerinin Türk sporunun sorunlarına ilişkin görüşleri'' başlıklı araştırmada, 120 milletvekilinin spora bakışları değerlendirildi. 
     Milletvekillerinin spora bakışlarını değerlendirmek amacıyla 22 sorudan oluşan anket çalışmasının yapıldığı araştırmada, Türk sporunun en önemli sorunu olarak, spor tesislerinin yeterli düzeyde olmaması gösterildi. 
     Anket çalışmasına katılan 32 milletvekili, spor tesislerinin yeterli düzeye çıkarılamadığını ifade ederken 26 milletvekili, ''sporu topluma yaygınlaştırarak politikalara öncelik verilmemektedir'' yönünde görüş açıkladılar. 
     24 milletvekili aile, medya ve diğer kurumların spora yeteri destek sağlamadığını, 19 milletvekili Gençlik ve Spor Genel Müdürlüğü örgütünün yetersiz kaldığını ifade ettiler. Çalışmaya katılan 8 milletvekili, amatör spor kulüplerinin yaygınlaştırılamadığını, 5 milletvekili profesyonel futbola çok fazla kaynak aktarılarak önem verildiğini, 5 milletvekili, yasaların ihtiyaca yanıt vermediğini, 1 milletvekili de performans sporunun öncelikli olarak ele alınmakta olduğu yönünde görüş açıkladılar. 
     
     SPOR TESİSLERİ PLANLANIRKEN 
     26 milletvekili, herkes için spor olanağı veren tesislerin yaygınlaştırılması gerektiğini belirtirken, 20 milletvekili, gereken taleplerin dikkate alınıp tesislerin ona göre yapılması gerektiğini ifade etti. 18 milletvekili, çok amaçlı spor tesislerinin yapılmasının önemli olduğunu, 13 milletvekili, spor tesislerine ulaşımın kolay olması gerektiğini anlattı. 
     Çalışmaya katılan 12 milletvekili, tesisler yapıldıktan sonra bakımlarının önemine dikkati çekerken 10 milletvekili, öncelikli spor dallarının belirlenerek bunlara uygun tesislerin yapılması gerektiğini kaydettiler. Tesislere spor uzmanı istihdam edilmesinin önemini belirten 9 milletvekili olurken, 6 milletvekili, tesislerin yapılırken nüfus yoğunluğunun gözönüne alınmasını, 4 milletvekili, seyirciye yönelik tesislerin yapılması gerektiğini, 2 milletvekili de tesislerin yapımında gerekli çevresel güvenliği sağlanmasının önemli olduğunu söylediler. 
     
     SPORUN TANITIMI VE TOPLUMA YAYGINLAŞTIRILMASI 
     Milletvekilleri sporun tanıtımı ve topluma yaygınlaştırılması için TRT'ye büyük görev düştüğünü kaydettiler. 40 milletvekili, sporun tanıtımı ve topluma yaygınlaştırılması için TRT'den yararlanılması gerektiği yönünde görüş açıkladılar. 
     Sporun tanıtımı ve yaygınlaştırılması için iletişim kaynaklarında özel televizyon kanallarından yararlanılması gerektiğini ifade eden 33 milletvekili bulunurken, 16'sı Gençlik ve Spor Genel Müdürlüğü'nün basın ve halkla ilişkiler biriminden yararlanılması, 12'si kamu kuruluşlarından, 10'u yazılı basından, 7'si özel sektörden, 2'si de diğer kaynakların kullanılması gerektiğini ifade ettiler. 
     
     SPORU KİTLELERE YAYMA KONUSU 
     ''Sporu kitlelere yayma konusunda öncelikli olarak hangi kurum gelmelidir '' sorusuna milletvekillerinin 59'u yerel yönetimler, 35'i Gençlik ve Spor Genel Müdürlüğü'ne, 9'u spor kulüpleri, 6'şar milletvekili üniversiteler ve özel sektör, 5 milletvekili ise diğer kurumlara öncelik verilmesi yönünde görüş açıkladılar. 
     
     BÜTÇEDEN SPORA AYRILAN PAY VE OLİMPİYATLAR 
     Milletvekillerinin 109'ü genel bütçeden spora ayrılan payı yetersiz bulurken, 11 milletvekili ise spora ayrılan payı yeterli gördü. 
     ''Olimpiyatlarından herhangi birisinin Türkiye'ye verileceğine inanıyor musunuz '' sorusuna ise milletvekillerinin 70'i verileceği, 50'si ise olimpiyatların Türkiye'ye verilmeyeceği inancında. 
     Araştırmada, daha önce spor yapan milletvekillerinin yüzde .3'ünün futbol oynadığı da belirlendi. 
     
</TEXT>
</DOC>
