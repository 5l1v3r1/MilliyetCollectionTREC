<DOC>
<DOCNO> 311747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo31.html </URL>
<DATE> 2005/02/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Naim Süleymanoğlu'nun görevi 4 Mart'ta sona eriyor... 
</HEADLINE>
<TEXT>

     Uluslararası Halter Federasyonu'nun, IWF Macaristan'ın başkenti Budapeşte'de yapılan olağanüstü toplantısında, bazı kararlar alındı. 
     Toplantının ilk gününde açılış konuşmasını yapan IWF Başkanı Dr.Tamas Ajan, İstanbul'da 3-4 Mart tarihlerinde gerçekleştirilecek kongre için seçim listesi adaylarının belli olduğunu söyledi. 
     IWF Asbaşkanı Naim Saüleymanoğlu'nun görevinin 4 Mart'ta sona ereceğini ifade eden Ajan, Türkiye Halter Federasyonu'na ve eski başkan Kenan Nuhut'a birçok başarılı Avrupa ve Dünya Halter Şampiyonası organizasyonuna katıldıkları için teşekkür etti. 
     Öte yandan toplantıda, İstanbul'da yapılacak IWF Kongresi'nde başkanlığa tek aday olarak Dr.Tamas Ajan'ın gireceği, genel sekreterlik için ise Yunan Yannis Sgouros'ın tek aday olacağını açıklandı. 
     Naim Süleymanoğlu'ndan boşalacak asbaşkanlık koltuğu için 19 adayın bulunduğu, ancak bunlardan yalnızca 6'sının seçileceği bildirilirken, yönetim kurulu üyeliğine ise 38 aday arasından 10 isim seçilecek. 
     Kongrede sağlık kurulu üyeliği için seçime gidecek 19 adaydan 8'inin bu göreve getirileceği kaydedildi. 
     Toplantının yarınki gündem maddesini ise doping oluştururken, konuyla ilgili önemli kararlar alınması bekleniyor. 
     
</TEXT>
</DOC>
