<DOC>
<DOCNO> 322842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko05.html </URL>
<DATE> 2005/03/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dolar milyarderleri listesinde 8 Türk 
</HEADLINE>
<TEXT>

     ABD'de iş ve ekonomi çevrelerine hitap eden Forbes dergisi 2005 yılının ''dolar milyarderleri listesini'' açıkladı. 
     Bir yıl içerisinde sayıları 587'den 691'e yükselen dolar milyarderlerinin başında 46,5 milyar dolarlık servetle, son 10 yıldır olduğu gibi, yine Microsoft'un kurucusu ve sahibi Bill Gates yer aldı. 
     Listede bu yıl 8 Türk de yer aldı. 4,9 milyar dolarlık servetle Rahmi Koç 103. sıradaki konumuyla listede en üst sıradaki Türk olurken, Ferit Şahenk, Bülent Eczacıbaşı, Erol Sabancı, Şevket Sabancı, Aydın Doğan ve Hüsnü Özyeğin de listede yer aldı. 
     Forbes'in dolar milyarderleri listesinde geçen yıl 6 Türk yer almıştı. Geçen yılki sıralamada 1,4 milyar dolarlık servetiyle 406. olan Rahmi Koç, bu yıl 4.9 milyar dolarlık servetle 691 milyarder arasında 103. sıraya yükselmeyi başardı. 
     Geçen yılki listede 2,7 milyar dolarlık servetiyle 186. sırada yer alan Ferit Şahenk ise bu yıl 4,7 milyarlık servetiyle 111. sıraya yükseldi. Geçen yıl 1 miyar dolarla 552. sırada bulunan alan Bülent Eczacıbaşı da 1,2 milyar dolarlık servetiyle dört basamak yükselerek, 548. oldu. 
     3,2 milyar dolarlık serveti ve 147. sırada bulunan geçen yılın listedeki en yüksek konumda yer alan Türk işadamı olan Sakıp Sabancı, ölümü dolayısıyla bu yılki listede yer almazken, Sabancı ailesinden listeye giren Erol Sabancı ve Şevket Sabancı ayrı ayrı 1,1 milyar dolarlık servetleriyle 584. sırayı paylaştılar. 
     Geçen yılki listede yer almayan Aydın Doğan bu yıl 1 milyar dolarla 620. olurken, aynı şekilde listeye ilk kez giren Hüsnü Özyeğin 1 milyar dolarla yine 620. sıraya yerleşti. Listede Ahmet Nazif Zorlu da 1 milyar dolar ile yeraldı. 
     
     UZAN VE CİNER ÇIKTI 

     1,5 milyar dolarla geçen yılki listenin 377. sırasında yer alan Kemal Uzan ve 1 milyar dolarla 522. sırada yer alan Turgay Ciner ise bu yıl Forbes'in listesinde yer almadı. 
     Geçen yılki listede bulunan Türk dolar milyarderlerinin toplam serveti 10.8 milyon dolarken, bu yıl bu sayı 16 milyar dolara yükseldi. 
     Listeye yeni girenler olmasına ve listedeki dolar milyarderleri daha da zenginleşmesine rağmen liderliğini koruyan Bill Gates'in ise net mal varlığının geçen yıla göre gerileyerek 46,6 milyar dolardan 46,5 milyar dolara düştüğü ifade edildi. 
     Bu yıl Gates ile arasındaki farkı biraz daha kapatan yatırımcı Warren Buffett ise mal varlığını 42,9 milyar dolardan 44 milyar dolara çıkararak, ikinciliğini korudu. 
     Forbes dergisinin her yıl geleneksel olarak yayımladığı listede en büyük sıçramayı yapanlardan Hintli demir-çelik devi Lakshmi Mittal ise net mal varlığını son bir yılda 18,8 milyar dolardan 25 milyar dolara çıkararak, 59. sıradan 3. sıraya yükseldi. 
     Meksikalı telekomcu Carlos Slim Helu da benzer bir ilerleme kaydederek 23,8 milyar dolarlık servetle 17'cilikten 4'cülüğe yükseldi. Suudi Prens Elvelit Bin Tallal listede 5. sıraya yerleşirken, onu, geçen yıl 13. sırada bulunan İsveç mobilya üreticisi IKEA'nın patronu Ingvar Kamprad takip etti. 
     Microsoft'un patronlarından Paul Allend, Alman süpermarket zincirleri sahibi Karl Albrecht, Oracle patronu Lawrence Ellison ve Wal-Mart patronu S. Robson Walton da listenin ilk 10'u arasında yer aldı. 
     Aynı aileden 18'er milyar dolarlık servetleriyle Alice ve Helen Walton 13. sıraya yerleşirken aynı zamanda dünyanın en zengin kadınları olma unvanını da kazandılar. 
     Listede 10 ile 13. sıralar arasında yer alan 5 Walton'un toplam servetinin 90 milyar doları aştığı ifade ediliyor. 
     Son bir yılda sayıları 587'den 691'e yükselen dolar milyarderlerinin toplam servetleri de 300 milyar dolarlık bir artışla 2,2 trilyon dolara ulaştı. 
     Hapse girmesine rağmen servetini artıran ''iyi yaşam gurusu'' Martha Stewart bu yıl listeye ilk kez giren 131 milyarderden ve sayıları geçen yıla oranla 53'ten 68'e yükselen kadınlardan biri oldu. 
     Hapisteki bir diğer milyarder olan Rus Yukos petrol şirketinin sahibi Mikhail Hodorkovsky bu yılın en fazla servet yitiren milyarderi unvanını aldı. Bir yılda yüzde 85 azalan Hodorkovsky'nin serveti 18 milyar dolardan 2,2 milyar dolara geriledi. 
     Aralarında Lübnan'ın eski Başbakanı Refik Hariri'nin de bulunduğu geçen yılki listede yer alan 14 milyarder hayatını kaybettiği için bu yıl listeye alınmadı. Geçen yıl listede olup bu yılki listeye giremeyen 30 kişinin arasında ise Hodorkovsky'nin 5 ortağı da bulunuyor. 
     Servetleri 1 milyarı aşarak listeye ilk kez geçen yıl giren Google'ın patronları Sergey Brin ve Larry Page listede 55. sıraya yerleşirken, servetlerinin miktarı da 7,2 milyar doları buldu. 
     31 ve 32 yaşlarındaki Brin ve Page bu yıl listede yer alan 40 yaşın altındaki 29 milyarderden. 
     Dünyadaki dolar milyarderlerinin ortalama yaşı 64. En genç milyarder unvanını ise 2 milyarlık servetle 21 yaşındaki Alman Albert von Thurn und Taxis'e verildi. 
     ABD, 69 isimle listede en fazla milyarderi bulunan ülke olurken, 34 milyarderle New York en fazla milyarderin çıktığı şehir unvanını kazandı. Moskova ile San Francisco ise 20'şer milyarderle ikinciliği paylaştı. 
     Listede 47 ülkeden milyarderler yer alırken, listeye ilk kez Kazakistan, Polonya, Ukrayna ve İzlanda'dan da milyarderler girdi. Listeye yeni giriş yapanların 69'unun Amerikalı, 38'inin ise Avrupalı olduğu kaydedildi. 
     Forbes'in milyarderler listesinde yer alan ilk 20 isim, ülkeleri, milyar dolar cinsinden servetleri ve sahip oldukları şirketler şöyle 
     

1. William Gates III ABD - 46,5 - Microsoft 2. Warren Buffett ABD - 44.0 - Yatırımlar 3. Lakshmi Mittal Hindistan - 25 - Çelik 4. Carlos Slim Helu Meksika - 23.8 - Telekom 5. Prens Elvelit Bin Tallal Suudi Arabistan - 23.7 - Yatırımlar 6. Ingvar Kamprad İsveç - 23.0 - Ikea 7. Paul Allen ABD - 21.0 - Microsoft 8. Karl Albrecht Almanya - 18.5 - süpermarketler 9. Lawrence Ellison ABD - 18.4 - Oracle 10 S. Robson Walton ABD - 18.3 - Wal-Mart 11. Jim Walton ABD - 18.2 - Wal-Mart 11. John Walton ABD - 18.2 - Wal-Mart 13. Alice Walton ABD - 18.0 - Wal-Mart 13. Helen Walton ABD - 18.0 - Wal-Mart 15. Kenneth Thomson ve ailesi Kanada - 17.9 - Yayıncılık 16. Liliane Bettencourt Fransa - 17.2 - L'Oreal 17. Bernard Arnault Fransa - 17.0 - LVMH 18. Michael Dell ABD - 16.0 - Dell 19. Sheldon Adelson ABD - 15.6 - Kumarhaneler 20. Theo Albrecht Almanya - 15.5 - Süpermarketler      

     
</TEXT>
</DOC>
