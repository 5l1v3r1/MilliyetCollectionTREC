<DOC>
<DOCNO> 323906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/ygokce.html </URL>
<DATE> 2005/03/16/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Vurun Ersun'a 
</HEADLINE>
<TEXT>



Ersun Yanal, aylar önce radikal bir karar aldı, Hakan Şükür'le, Milli Takım'ın yollarını ayırdı. Türk futbolunun en büyük uluslararası gol markasının kadroya davet edilmeyeceğinin açıklanması, elbette toplumda yadırganan bir uygulamaydı. Bu kararın derindeki nedenleri hiçbir zaman açığa çıkmadı, çıkarılmadı. Hepimizin duyduğu, bildiği, kimimizin tanık olduğu bazı gerçekler yok sayıldı. Milli Takım Teknik Direktörü, ciddi anlamda başına dert açan bu kararının arkasında ısrarla durdu, geri adım atmadı. Gerekçesini de sportif nedenlere bağladı "Taktik anlayışımıza uymuyor. Biz Milli Takım'da yeni bir hücum anlayışı deneyeceğiz". Bu görüşe katılırsınız, ya da katılmazsınız... Ama saygı göstermek durumundasınız. 
Hayır, Yanal'ın Hakan Şükür kararına saygı göstermeyi bilemedik, beceremedik. Başka dünya ülkelerinde birçok yıldız teknik direktör kararıyla milli takımın dışında kalırken böylesine büyük ve derin kavga çıkarmadı. Biz bu kararı kavgaya dönüştürdük. 

Kurban ediyoruz 
Sürekli sorun yaratan, sorun çıkaran ve kamuoyu önünde bunları tartışıp bunlarla beslenen Hakan Şükür, Yanal'ın kararı karşısında yine de masum sayılabilecek kadar yumuşak bir tavır sergiledi. Sesini yükseltmedi, tepkilerini tırmandırmadı. Bu işi medyaya bıraktı. Medya, biliyorsunuz , aylardan beri kendi misyonunun çok ötesine taşarak Hakan Şükür'ü Milli Takım'a almamanın bedelini Ersun Yanal'a ödetmeye çalışıyor. 
Türkiye Futbol Federasyonu ile Yanal'ın bağlarını koparmayı denediler, olmadı. Baskı altına alıp yüklendiler, yine olmadı. Teşvik primi dosyalarını açarken, varsa verenin - alanın topluca oluşturduğu kirliliğin içinden sadece Ersun Yanal'ı çıkarıp kurban etmek istediler, yine tutmadı. 
Şimdi görüyorum ki Maliye, Ersun Yanal'la ilgili bir araştırma - soruşturma başlatmış... 
Hepimizin, her Türk vatandaşının kaçamayacağı, seve seve kabul etmesi gereken denetleme mekanizması, Ersun Yanal üzerinde yoğunlaşmış durumda... Teşvik dosyalarını bir çıkış noktası olarak kabul eden Maliye, elbette görevini yapıyor. Keşke sadece Milli Takım Teknik Direktörü'ne değil, her Türk vatandaşına aynı duyarlılıkla ulaşabilse. Maliye'nin tavrını kesinlikle kınayamayız. Bu bir doğal denetleme, kaçamayız, kaçmamalıyız. O teşvik dosyalarıyla Yanal'ın harcanması için düğmeye basan Hakan Şükür taraftarları ve Hakan Şükür'le aynı dünya görüşünü paylaşan bazı grupların, Milli Takım'ın tam da Arnavutluk ve Gürcistan maçları öncesine denk gelen bu denetleme - soruşturma eylemini muhteşem bir zamanlama örneği olarak alkışlamaları da çok doğaldır elbette. 

Alışkanlıklarımız 
Doğal olmayan, bizim sportif kültürümüzdeki kirliliklerdir. Futbol anlayışımızdaki tutarsızlıklardır. Futbola buncasına emek, zaman ve para harcayıp her karar ve uygulamadan paranoyak yorumlarla ille de kavga üreten sadist ya da mazoşist alışkanlıklarımızdır. 
Ersun Yanal, Galatasaray'ın maçlarına elbette küfür işitmemek, hakarete uğramamak için gitmiyor, hesap soruyoruz. İyi oynayan, form grafiği yükselen Ayhan için bakan aracılığıyla "Bunu Milli Takım'a al" mesajları veriyoruz. 
Bir yandan tüm mal varlığı ile soruşturma - denetleme sorularına yanıt vermeye hazırlanan Ersun Yanal, bir yanda da Türkiye'nin Dünya Kupası'na katılabilmesi için son şanslarını en iyi biçimde kullanmasını beklediğimiz Milli Takım Teknik Direktörü... 
Biz ikisine de vuruyoruz... Bel üstünden, bel altından...Önden, arkadan, kafadan 
Galiba, sunağımıza yeni bir kurban arıyoruz 

O bir lider 

Gheorhge Hagi'nin teknik direktörlüğü, hele kariyerinin bu ilk yıllarında elbette tartışılabilir. Sınayacak, yanılacak, doğruyu bulacaktır. Takıntıları olabilir. Onlardan da kurtulacaktır. Sabırla beklersek, O da kendine tanınan şansı iyi kullanabilirse, Hagi, tıpkı futbolculuğunda eriştiği doruklara, teknik adam olarak da tırmanacaktır. 
Hagi'nin futbol klası kadar tartışılmayacak bir özelliği de liderliği... 
Son İstanbulspor maçında görüldü ki Arif ve Hasan Şaş'a anlaşılmaz biçimde sürekli küfür eden bazı taraftarlara karşı Hagi, gerçek bir lider kişiliği gösterdi... Futbolcularına sahip çıktı. Kendisinin dört yıl oynadığı Galatasaray'da Arif'in 14 yıldan beri hizmet verdiğini anlattı, o küfürbaz ve sorumsuz gruba karşı dik durdu... Tribünlerdeki I love you Hagi şarkılarına teslim olup eyyamcılık ya da yalakalık yapmadı... 
Bravo Hagi Ayhan'dan yeni bir yıldız yarattığın için sana saygı duyuyorum. 
Liderliğine, ödünsüz tavrına da şapka çıkarıyorum. 

Saha dışında şampiyonluk yolları 

Fenerbahçe Başkanı Aziz Yıldırım, Divan genel kurulunda konuşurken, kazandığı tecrübeyi sık sık dile getirmiş... Eski yıllarda şampiyonluğun sadece saha içinde kazanıldığını sandığını, oysa artık tecrübeleriyle bu başarıyı sağlamak için saha dışında da çalışılması gerektiğini dile getirmiş. 
Sözlerinin arkasındaki gerçeklerin ne olduğunu merak ediyoruz. 
Elbette bir takımın şampiyonluğunda saha dışındaki etkenler de önemlidir... 
Aynı kulvarda koştuğun rakip takımların çelme yemesi için onların rakiplerini teşvik etmek, federasyonu ve organlarını baskı altına alarak gözlemcisinden hakemine kadar her kararı kendi lehine etkilemek, tehdit, şantaj, hile, rüşvet gibi etik dışı suç sayılacak yollara başvurarak savaş alanını temizlemek gibi... 
Bir başka saha dışı çalışma da şudur Başkan olarak kulübünüzdeki herkese güven verirsiniz. Onların huzur içinde çalışması için her türlü olanağı sağlarsınız. Özellikle parasal konularda dürüst ve şeffaf davranırsınız. Ödemeleri zamanında yaparsınız. Antrenman sahalarından stadyuma kadar her yerde temiz ve çağdaş koşullar oluşturursunuz. Kimseyle kavga etmez, işinize bakarsınız. Teknik adamı ve futbolcuları motive etmek için desteğinizi esirgemez, sinerji yaratırsınız. Herkesin saygı duyduğu, herkese ve her kuruma saygı duyan bir başkanlık portresi çizersiniz. 
Aziz Yıldırım, başkan olarak saha dışındaki bu yollardan hangisini kullandı 
Açıklasaydı, kimse tartışmaz, gerçeği de öğrenmiş olurdu. 



</TEXT>
</DOC>
