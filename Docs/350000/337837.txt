<DOC>
<DOCNO> 337837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo31.html </URL>
<DATE> 2005/04/28/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Ümit Özat'ın cezası onandı,Daum a verilen ceza durduruldu... 
</HEADLINE>
<TEXT>

     Futbol Federasyonu Tahkim Kurulu, Fenerbahçe Teknik Direktörü Christoph Daum'a verilen 15 gün hak mahrumiyeti cezasıyla ilgili yürütmeyi durdurma kararı aldı. 
     Kurul, bugün yaptığı toplantıda, Daum ve Ümit'le ilgili itiraz başvurularını da görüştü. Denizlispor ile yapılan Türkiye Kupası yarı final maçında, rakip takım teknik direktörü Giray Bulak'a karşı sportmenliğe aykırı davrandığı gerekçesiyle Profesyonel Futbol Disiplin Kurulu PFDK tarafından 15 gün hak mahrumiyeti cezası alan Daum'un itirazını değerlendiren kurul, yürütmeyi durdurdu. Kurul, bilgilerine başvurmak üzere Daum ile maçın federasyon temsilcisi Behçet Envarlı, Denizlispor Teknik Direktörü Giray Bulak ve Fenerbahçeli yönetici İlhan Ekşioğlu'nu, 5 Mayıs Perşembe günü yapacağı toplantıya çağıracak. 
     Bu arada, Ümit Özat'ın 4 maç müsabakalardan men cezasına yaptığı itiraz ise verilen cezada yasa ve talimatlara aykırılık görülmediğinden hareketle reddedildi. 
     Kurul, Kayserispor maçı sonrası rakip takım teknik direktörüne karşı sportmenliğe aykırı davrandığı gerekçesiyle Akçaabat Sebatspor Teknik Direktörü Güvenç Kurtar'a verilen 15 günlük hak mahrumiyeti cezasını da kaldırdı. Tahkim Kurulu'nun gerekçeli kararında, ''Üzerine el kol hareketleri ile yürüyen ve elbisesinden tutmaya çalışan rakip takım teknik direktörüne sadece Çek Elini diye tepki verdiği anlaşılmış ve bu hareketin suç teşkil eden bir eylem olarak değerlendirilmesi mümkün görülmemiştir'' denildi. 
     
</TEXT>
</DOC>
