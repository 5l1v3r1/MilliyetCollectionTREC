<DOC>
<DOCNO> 305905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur41.html </URL>
<DATE> 2005/01/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Murat Demirel'in helikopterini TMSF satın aldı 
</HEADLINE>
<TEXT>

     Egebank'ın eski hakim ortağı Yahya Murat Demirel'e ait helikopteri haczeden Tasarruf Mevduatı Sigorta Fonu TMSF , helikopteri bugün yapılan açık artırmada 2 milyon 450 bin YTL'ye kendisi satın aldı. 
     Ankara 3. İcra Müdürlüğü tarafından helikopterin bulunduğu Etimesgut 5. Ana Bakım Merkezi'nde yapılan açık artırmaya, alacaklı kurum TMSF'nin yanı sıra Mert İnşaat, Sancak Havayolları ve Mustafa Tabar adlı kişi katıldı. 
     İlk olarak 7 Ocak'ta 2 milyon 698 bin YTL muhammen bedelle satışa çıkarılan helikoptere alıcı çıkmaması üzerine bugün ikinci kez yapılan açık artırma, muhammen bedelin yüzde 40'ına tekabül eden 1 milyon 493 bin YTL'den başladı. 
     Açık artırma sonucunda Bell-430 model helikopter, alacaklı kurum olan TMSF tarafından 2 milyon 450 bin YTL'ye satın alındı. 
     Demirel grubu şirketleri arasında yer alan Güven Hava Yolları A.Ş.'ye ait helikopter, yine aynı grup şirketlerinden Era Finansal Kiralama A.Ş. tarafından kiralanmıştı. 
     
</TEXT>
</DOC>
