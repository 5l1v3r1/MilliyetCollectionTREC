<DOC>
<DOCNO> 335226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo24.html </URL>
<DATE> 2005/04/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
IOC, olimpiyatlarda yer alan tüm spor branşlarını oylamaya sunacak 
</HEADLINE>
<TEXT>

     Uluslararası Olimpiyat Komitesi IOC , 2012 yılında yapılacak yaz olimpiyat oyunlarında yapacağı değişikliklerle ilgili oylama yöntemlerini belirledi. 
     IOC Yönetim Kurulu, Temmuz ayında Singapur'da yapılması planlanan IOC Genel Kurulu'nda olimpiyatlarda yer alan 28 spor branşında yapılacak değişikliklerin, olimpiyatlardan çıkarılacak ve yeni alınacak dalların tespiti için yapılacak oylamanın kurallarını belirledi. 
     IOC Başkanı Jacques Rogge, olimpiyat oyunlarının 28 branş, 301 müsabaka ve 10 bin 500 atlette sınırlı tutulmasını savunurken, beyzbol, softball veya modern pentatlondan ikisinin oyunlardan çıkarılarak yerine golf ve rugbynin alınmasını öneriyor. Ancak IOC yönetimi, listeye alınabilecek spor dalları listesinin golf, rugby, karate, squash, bowling veya bocce olarak genişletilmesini istiyor. 
     IOC Yönetim Kurulu tarafından bugün düzenlenen oylama kurallarına göre IOC'nin 117 delegesi Atina Olimpiyatları'nda yer alan 28 branşı gizli oylama usulüyle oylayacak. Toplam oyların yüzde 51'ini alamayan spor branşı, 2012 olimpiyat listesinden düşürülecek. Oylamayı geçemeyen bir veya iki spor dalının yerine 5 spor dalından IOC Yönetim Kurulu'nun belirlediği branşlar bir gün sonra tekrar genel kurul oyuna sunulacak. Yeni spor branşlarının listede yer alması için genel kurul oylarının 3'te 2'sini alması gerekirken, resmi listeye girmesi için de oyların yüzde 50'den fazlasını alması şartı bulunuyor. 
     Olimpiyat listesinden çıkarılacak spor branşları, IOC'nin program komitesi tarafından o spor dalının dünya çapında tanınırlığı, bilet satışları, katılım oranları ve televizyon reytinglerine göre belirleniyor. 
     Oyalamalar ve spor branşlarıyla ilgili değişikliklerin 2008 yılında Pekin'de yapılacak yaz olimpiyat oyunlarını etkilemeyeceği ve 2008'de Atina Yaz Olimpiyat Oyunları'nda uygulanan kuralların aynen geçerli olduğu bildirildi. 
     
</TEXT>
</DOC>
