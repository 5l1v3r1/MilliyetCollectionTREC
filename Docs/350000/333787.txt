<DOC>
<DOCNO> 333787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur36.html </URL>
<DATE> 2005/04/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
TAYAD Ankara'da eylem yaptı... 
</HEADLINE>
<TEXT>

     Tutuklu ve Hükümlü Yakınları Yardımlaşma Derneği TAYAD üyeleri, ''hapishanelerdeki tecridin kaldırılması'' istemiyle eylem yaptı. 
     TAYAD üyeleri, Dikmen Postanesi önünde biraraya gelerek, sloganlarla ve alkışlarla, ''hapishanelerde uygulanan tecridi'' protesto ettiler. 
     TAYAD üyesi Hakan Yılmaz, burada yaptığı açıklamada, cezaevlerinde neler yaşandığını bilmenin herkesin hakkı olduğunu söyledi. Yılmaz, ''Bugüne kadar F tipi cezaevlerinde 118 mahkum hayatını kaybetti. F tipleri tecrit demektir. Tecrit, insanı yalnızlaştırarak düşünce değişikliğine zorlamaktır'' diye konuştu. 
     Trabzon ve Mersin'de yaşananların ''provokasyon'' olduğunu savunan Yılmaz, ''Mücadelemiz, tecritler kalkana kadar sürecektir'' dedi. 
     TAYAD üyeleri, daha sonra Sokullu Caddesi'nde, Trabzon'daki olaylar öncesinde dağıttıkları bildirileri dağıttı. 
     
</TEXT>
</DOC>
