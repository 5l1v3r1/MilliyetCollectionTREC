<DOC>
<DOCNO> 330138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy11.html </URL>
<DATE> 2005/04/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Mumcu'ya bir yanıt da CHP'den AKP'ye geçen Başoğlu'ndan geldi 
</HEADLINE>
<TEXT>

     AK Parti Adana Milletvekili Atilla Başoğlu, CHP'den AK Parti'ye geçen milletvekillerinin ''maddi çıkar sağladığı imasında'' bulunan ANAP Genel Başkanı Erkan Mumcu'ya, ''Edep yahu...'' dedi. 
     CHP'den AK Parti'ye geçen yıl katılan Başoğlu, AK Parti'nin kendisine ''çalışabileceği huzurlu bir ortam ve siyaset alanındaki projelerini hayata geçirme imkanı haricinde hiçbir şey vermediğini'' ifade etti. 
     Atilla Başoğlu, yaptığı yazılı açıklamada, Erkan Mumcu'nun genel başkan seçildiği kongrede amacını ve edep sınırını aşan açıklamalarda bulunduğunu iddia etti. Başoğlu, tavrını kavgadan değil, birlik ve uzlaşıdan yana koruyan Özal Misyonu'nun başına, ''vefasını aşan ihtirasıyla genç Mumcu''nun gelmesinin, istikrar içerisinde büyümek ve ilerlemek isteyen Türkiye'nin talihsizliği olduğu'' görüşünü dile getirdi. 
     
     ''MAGAZİN SİYASETİ'' 
     ''Çok farklı bir kökenden gelmiş olmasına karşın'' AK Parti grubunda ve hükümette bir ''doku uyuşmazlığına rastlamadığını'' ifade eden Başoğlu, ''Bu da genç Mumcu'nun üslup uyuşmazlığını başka yerlere taşımak gayretlerinin bir parçası olduğunu açıkça ortaya koymaktadır'' görüşünü dile getirdi. 
     Siyaset sahnesinin Erkan Mumcu'nun ''hayalleriyle ve senaryolarıyla'' uğraşmak için fazlaca ciddi bir alan olarak göründüğünü ifade eden Başoğlu, ''Kavga ederek prim yapmaya çalışan genç Mumcu'nun konuşmalarında hiçbir ciddi meseleye çözüm önermemesi, onun magazin siyaseti yaptığını tespit etmektedir. Türkiye'nin magazin siyasetçileriyle kaybedecek vakti olmadığı bilinmektedir'' dedi. 
     
</TEXT>
</DOC>
