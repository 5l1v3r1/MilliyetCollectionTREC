<DOC>
<DOCNO> 347437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun38.html </URL>
<DATE> 2005/05/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Irak, 3 bin İranlı Kürt mülteciyi güvenli bölgeye taşıyacak 
</HEADLINE>
<TEXT>

     BM, Irak'ın, Ramadi kenti yakınlarında zor şartlarda yaşayan 3 bin 100 İranlı Kürt mülteciyi, kuzeyde güvenli bir bölgeye taşımayı kabul ettiğini bildirdi. 
     BM Mülteciler Yüksek Komiserliği sözcüsü Jennifer Pagonis, ABD'nin Irak'ı işgal ettiği 2003 yılından bu yana neredeyse hiç yardım alamayan, El Taş kampındaki mültecilerin güvenli bir bölgeye taşınması kararının ''çok önemli bir gelişme'' olarak nitelendirildiğini söyledi. 
     Pagonis, İranlı mültecilerin, Irak başbakanlığının kararıyla ülkenin kuzeyinde, çok daha güvenli bir bölge olan Süleymaniye'ye nakledileceğini belirtti. 
     BM Mülteciler Yüksek Komiserliği, iki yıldır Ürdün-Irak sınırındaki ''tarafsız bölge''de yaşayan çoğu İranlı Kürt 743 mültecinin de hafta sonunda Ürdün'deki Ruveyşed kampına taşındığını açıkladı. 
     Irak'ta, Felluce'ye 60 ve Ramadi'ye 12 kilometre uzaklıkta bulunan El Taş mülteci kampı, 20 yıl önce kurulmuştu. 
     El Taş kampından geçen kasım ayında, kampın karakoluna yönelik saldırı sonucu kaçan 3 bin 200 kadar mülteci de Süleymaniye'ye yerleşmişti. 
     
</TEXT>
</DOC>
