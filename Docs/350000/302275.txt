<DOC>
<DOCNO> 302275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur17.html </URL>
<DATE> 2004/12/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tuzla'da ev yandı, beşiğinde uyuyan 4.5 aylık bebek öldü 
</HEADLINE>
<TEXT>

     Tuzla'da bir evde çıkan yangında, beşiğinde uyuyan 4.5 aylık bebek öldü. 
     Fatih Mahallesi Gözdağı Caddesi Çoruh Sokak'taki 2 katlı binanın İncimat ailesinin oturduğu giriş katındaki dairede yangın çıktı. Anne Fadime İncimat'ın balkonda çamaşır astığı sırada sobadan sıçrayan kıvılcımların eşyayı tutuşturması sonucu çıkan yangın, kısa sürede odayı sardı. 
     Tersane işçisi baba Hamza İncimat'ın işte olduğu sırada meydana gelen yangını farkeden anne Fadime İncimat, çevredekilerden yardım istedi. Ancak alevlerin bebeğin bulunduğu odayı sarması nedeniyle içeriye girebilen olmadı. 
     Olay yerine ulaşan itfaiye ekiplerince söndürülen yangında, sobanın yanındaki beşiğinde uyuyan 4.5 aylık Zehranur hayatını kaybetti. 
     Zehranur'un cesedi, itfaiye ekiplerince evden çıkartılarak, Adli Tıp Kurumu'na kaldırıldı. 
     
</TEXT>
</DOC>
