<DOC>
<DOCNO> 320513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas08.html </URL>
<DATE> 2005/03/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Lopez'in moda koleksiyonu hayvanseverleri kızdırdı 
</HEADLINE>
<TEXT>

     Internetteki ''scoop'' sitesinin haberine göre, özel hayatında kürkü üzerinden çıkarmayan Lopez'in modellerinde de kürklere yer vermesi, PETA Hayvanlara Etik Muamele İçin Mücadele Edenler derneği üyelerini küplere bindirdi. 
     ''Sweetface'' adlı ilkbahar-yaz koleksiyonunda kürklere yer veren Lopez'in ''Rebirth'' isimli yeni albümünün çıkışı nedeniyle düzenlenen etkinlikleri hedefleyen hayvansever gruplar, ünlü yıldıza kötü bir sürpriz hazırlığına girişti. 
     
     ÖLDÜRÜLEN TİLKİLER KLİBİNE KONULACAK 

     PETA üyeleri, Çin'de kürkleri için canlı canlı derileri yüzülen hayvanların görüntüleri ile Lopez'in son video klibinin görüntülerini harmanlayarak göstermeyi planlıyor. 
     PETA Başkanı Dan Mathews, Lopez'in yeni koleksiyonunun hayvanseverleri çok kızdırdığını dile getirerek, ''Hayvanların işkencelerle öldürülerek elde edilen kürklerin yer aldığı hiçbir şey 'tatlı' ismini barındıramaz. Lopez, derileri yüzülmüş ve hala canlı olan tilkilerle kendi görüntülerini yan yana görecek ve bütün hayranları da neler olduğunu fark edecek'' dedi. 
     Kürk giydiği için hayvansever PETA derneğinin boy hedefi olan ünlüler arasında Jennifer Lopez, Beyonce Knowles, Kate Moss, Paris Hilton, Puff Diddy, Madonna, Naomi Campbell, Nicole Kidman, Usher, Cindy Crawford ve Claudia Schiffer bulunuyor. 
     Charlize Theron, Brigitte Bardot ve Pamela Anderson da dernek için gönüllü çalışan yıldızlar arasında yer alıyor. 
     
</TEXT>
</DOC>
