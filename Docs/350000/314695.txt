<DOC>
<DOCNO> 314695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonsiy06.html </URL>
<DATE> 2005/02/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sav CHP'de tarikat liderlerinden feyz almak asla yoktur... 
</HEADLINE>
<TEXT>

     CHP Genel Sekreteri Önder Sav, ''CHP'de siyaset yapan insanların karakterlerinde, iç ve dış güçlere, paraya, sermayeye, rüşvete, icazetli siyasete teslim olmak yoktur. Tarikat liderlerinden feyiz almak asla yoktur'' dedi. 
     CHP Gençlik Kolları İl Başkanları, yeni dönem çalışma programını görüşmek üzere Ankara Barosu Eğitim Merkezi'nde biraraya geldi. 
     Toplantının açılışında konuşan CHP Genel Sekreteri Sav, 13. Olağanüstü Kurultay'da CHP gençliğinin iyi bir sınav verdiği belirtti. 
     CHP'yi içeriden ve dışarıdan kuşatma altına almak isteyenlere karşı, gençliğin kurultayda gerekli tavrı gösterdiğini kaydeden Sav, CHP gençlik kollarından bir çok değerli siyasetçinin yetiştiğini, gençlik kollarının, siyaset öğrenildiği önemli bir kurum olduğunu söyledi. 
     Ancak, bu okulu herkesin başarıyla bitiremediğini anlatan Sav, ''CHP'de siyaset yapan insanların karakterlerinde iç ve dış güçlere, paraya, sermayeye, rüşvete, icazetli siyasete teslim olmak yoktur. Hele hele tiyatro sanatçısı gibi isteğinde gülen isteğinde ağlayan tarikat liderlerinden feyiz almak asla yoktur. CHP'yi vakfa benzetilmesi ayıbı hiç yoktur'' diye konuştu. 
     Türkiye'nin ekonomik, siyasi yaşamında ambargo olduğunu ve Türkiye'nin adeta 2. bir Sevr dayatması ile karşı karşıya kaldığını savunan Sav, böyle bir durumda Atatürk'ün partisinin gençlerine ihtiyaç olduğunu belirtti. 
     Laikliğin de ''sağından solundan tırpanlanmaya başlandığını'' ileri süren Sav, Yargıtay Başkanvekili ve Ceza Genel Kurulu Başkanı Osman Şirin'in ''Mahmut Esat Bozkurt'un 79 yıllık döneminin kapandığı'' sözlerini eleştirerek, ''Bu sözleri kınıyorum, ayıplıyorum'' dedi. Sav, ''Mahmut Esat Bozkurt yaşayan ve yaşayacak olan bir devricidir'' diye konuştu. 
     
     ''İLETİŞİM SORUNUMUZU SİZ ÇÖZECEKSİNİZ'' 
     CHP Genel Başkan Yardımcısı Onur Öymen de CHP'nin bütün üyelerinin genç olduğunu, CHP'nin her zaman genç ve taze fikirleri ortaya koyduğunu söyledi. 
     Gençlerin, partinin politikalarının halka, halkın isteklerinin de genel merkeze ulaştırılmasında önemli bir görev üstlendiğini ifade eden Öymen, gençlerin partinin halka anlatılması noktasında ortaya çıkan iletişim sorununu da çözebileceğini kaydetti. 
     CHP'nin yeterince halka tanıtılamadığını, CHP'nin fikirlerinin, görüşlerinin, projelerinin halka yansıtılmaması için medyanın önemli bir bölümünün özel bir çaba sarf ettiğini ileri süren Öymen, bu eksikliğin de gençler tarafından giderilmesini istedi. 
     Öymen, ''Bizim kuşak basın özgürlüğü için canlarını ortaya koydu. Bugün basının böyle bir duruma geleceğini bilseydik, bunu yapmadan önce iki kere düşünürdük'' diye konuştu. 
     CHP'nin 1 Mart tezkeresindeki tutumunun halka iyi anlatılmasını isteyen Öymen, ''CHP 4 milletvekili fire verseydi Türkiye bugün savaş ülkesiydi'' dedi. 
     Ancak hala tehlikenin geçmediğini belirten Öymen, CHP'nin direnci olmasaydı bugün ''Kıbrıs'ın Girit'e döneceğini'' savundu. 
     CHP'nin asla teslimiyetçi bir parti olmayacağını, ''CHP'nin 6 okuna 7'nci ok olarak teslimiyetin eklenemeyeceğini'' ifade eden Öymen, hükümetin ekonomi ve eğitim politikalarını eleştirdi. CHP Gençlik kolları Genel Başkanı Ayhan Yalçınkaya da, CHP gençlik kollarının yetersiz olduğuna ilişkin eleştiriler olduğunu anımsatarak, bunun doğru olmadığını söyledi. 
     Avrupa'daki sosyal demokrat partiler için üyesi en fazla partinin CHP olduğunu dile getiren Yalçınkaya, CHP gençliğinin nicelik ve nitelik olarak yeterli durumda olduğunu söyledi. Yalçınkaya, yapılacak çalışmalarla CHP gençlik kollarını daha iyi yerlere taşımaya gayret edeceklerini anlattı. 
     Toplantıya, bazı CHP PM, MYK üyeleri, milletvekilleri, Ankara İl Başkanı Hakkı Süha Okay, Çankaya Belediye Başkanı Muzaffer Eryılmaz ve gençlik kolları il başkanları katıldı. 
     
</TEXT>
</DOC>
