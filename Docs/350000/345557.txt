<DOC>
<DOCNO> 345557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo11.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezeta'da doping 
</HEADLINE>
<TEXT>


Milli atletin, 3 bin metrede gümüş madalya kazandığı İspanya'daki Avrupa Salon Şampiyonası'nda yasaklı madde kullandığı ortaya çıktı 


Süreyya Ayhan konusunda başı ağrıyan Türkiye'ye atletizmde bir doping haberi de Tezeta Dengersa'dan geldi. Avrupa Salon Atletizm Şampiyonası'nda gümüş madalya kazanan milli atletin doping kontrollerinde A numunesi pozitif çıktı. IAAF, İspanya'nın başkenti Madrid'de mart ayında yapılan şampiyonada 3 bin metrede 8.46.65'lik derecesiyle Türkiye rekoru kırarak gümüş madalya kazanan Dengersa'da yasaklı ilaçlar listesinde yer alan Anabolic Steroid olan "Metenolon" maddesine rastlandığını Atletizm Federasyonu'na bildirdi. 
Milli atletin antrenörü Ertan Hatipoğlu, Dengersa'nın B numunesinin açılması için bugün Madrid'e gidecek. Hatipoğlu, "Biz böyle bir ilaç kullanmadık. B numunesinin analizinde, ilacın miktarı belli olacak. Bu da ne şekilde vücuda girdiğini aydınlatacak" dedi. 


</TEXT>
</DOC>
