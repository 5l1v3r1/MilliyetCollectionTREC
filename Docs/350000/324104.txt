<DOC>
<DOCNO> 324104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo30.html </URL>
<DATE> 2005/03/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Demirören Federasyon uygun görürse yabancı hakeme sıcak bakarız 
</HEADLINE>
<TEXT>

     Beşiktaş Kulübü, statlarda kötü tezahürat ve küfüre son verilmesi amacıyla ''Küfür etme, ettirme'' sloganıyla bir kampanya başlattı. 
     Kampanya, BJK Nevzat Demir Tesisleri'nde gerçekleştirilen basın toplantısıyla tanıtıldı. 
     Toplantıya başkan Yıldırım Demirören, ikinci başkan Murat Aksu, genel sekreter Kenan Öner, teknik direktör Rıza Çalımbay, futbolculardan kaptan Tayfur Havutçu, Ahmed Hassan, İbrahim Akın ve BJK İnönü Stadı'ndaki Fenerbahçe maçında tribünde yaşanan olayların arasında kalan minik taraftar Efe Özçelik katıldı. 
     Beşiktaş Kulübü'nün bu hafta sonu BJK İnönü Stadı'nda yapılacak Trabzonspor maçıyla başlatacağı projede, taraftarlar çeşitli organizasyonlarla bilinçlendirilmeye çalışılacak. 
     
     ''KÖTÜ TEZAHÜRAT TÜRK FUTBOLUNUN KANAYAN YARASIDIR'' 

     ''Kötü tezahürat Türk futbolunun kanayan yarasıdır'' diyen başkan Demirören, bunu son dönemdeki olaylar nedeniyle sadece Beşiktaş Kulübü'ne mal etmenin yanlış olduğunu ifade etti. 
     Kötü tezahürat ve küfürün statlarda sona ermesi için bütün kulüplerin bu kampanyaya destek vermesi gerektiğini vurgulayan Demirören, ''Bu Türk futbolunun kanayan yarasıdır. Sadece Beşiktaş'a mal etmek en büyük yanlıştır. Bunun bitmesi için bütün kulüplerin katılması gerekiyor. Bugün Türkiye'nin hangi stadına giderseniz gidin duymak istemediğiniz kötü tezahüratla karşılaşırsınız'' diye konuştu. 
     Türk sporunda kötü tezahürat ve küfürün kaçınılmaz bir gerçek olduğunu anlatan Demirören, ''Eğer statlarımızda kötü tezahürat ve küfür bitecekse, bunun yine öncüsü Beşiktaş taraftarı olacaktır. Beşiktaş Yönetim Kurulu olarak biz üstümüze düşen görevi bugün, Küfür etme, ettirme kampanyası ile başlatıyoruz'' şeklinde konuştu. 
     
     ''BEŞİKTAŞ ÜSTÜNDE OYUNLAR OYNANIYOR...'' 

     Beşiktaş kulübü üzerinde geçen yıldan bu yana oyunlar oynandığını ileri süren Demirören, bunun Beşiktaş taraftarını isyan etme durumuna getirdiğini vurguladı. 
     Yaşananlar karşısında haklarını kötü tezahüratla alamayacaklarını da işaret eden Demirören, şöyle devam etti 
     ''Beşiktaş üstünde oynanan oyun, Beşiktaş'a yapılan kasıtlı kasıtsız hakem hataları geçen yıl Ocak ayından itibaren başladı. Bu taraftarımızı isyan durumuna getirdi. Ama biz hakkımızı korumayı kötü tezahüratla yapamayız. Camia olarak birleştiğimizde yaparız.'' 
     
     ''BEŞİKTAŞ TARAFTARI KISKANILACAK TARAFTARDIR'' 

     Kötü tezahürat ve küfürün Beşiktaş'a maddi ve manevi çok büyük kayıplar verdiğinin altını çizen Demirören, bugünden itibaren taraftara düşen en büyük görevin maçları kötü tezahürat yapmadan ve küfürsüz izleyip takımı sonuna kadar desteklemek olduğunu kaydetti. 
     Demirören, şunları söyledi 
     ''Kötü tezahürat ve küfür Beşiktaş'a maddi ve manevi çok büyük kayıplar vermiştir. Maalesef kamuoyunda sadece Beşiktaş'ın yaptıkları gündeme getirilmiştir. Beşiktaş taraftarı zekidir. Beşiktaş taraftarı kıskanılacak taraftardır. Beşiktaş taraftarı ayrıcalıklıdır, nerede, ne zaman, ne yapması gerektiğini çok iyi bilir. Bunun da örneklerini çok güzel vermiştir. Beşiktaş tribününden çıkan bir slogan bütün Türkiye statlarına yayılmıştır. Hakkımızı camia olarak el ele taraftarımızla verdiğimiz sürece savunabiliriz. Küfür ve kötü tezahüratla hakkımızı savunmada zayıf düşeriz. Bugünden itibaren bize düşen görev, maçlarımızı kötü tezahürat ve küfürsüz izleyip takımı sonuna kadar desteklemektir. Kampanyamız bugünlük değil, uzun vadelidir. Trabzonspor maçıyla başlıyoruz. Kötü tezahürat ve küfürü ancak bütün kulüpler el ele verirsek önleriz. Bu kampanyamızda taraftarlardan ve özellikle spor kamuoyundan destek bekliyoruz.'' ''İğneyi kendinize, çuvaldızı başkasına batıracaksınız. Biz kendi üstümüze düşeni yapıyoruz, diğer kulüpleri de bu göreve çağırıyoruz'' diyen başkan Demirören, ''Uzun vadede bunun muhakkak son bulacağına inanıyorum. Yeter ki bunun arkasında duralım'' şeklinde konuştu. 
     
     ''FEDERASYON YABANCI HAKEMİ UYGUN GÖRÜRSE, SICAK BAKARIZ'' 

     Demirören, yabancı hakem konusunun gündeme geldiği ve bu konudaki görüşleriyle ilgili bir soruyu da şöyle yanıtladı 
     ''Türk futbolunda ilk defa olmuyor. Geçmiş senelerde yabancı hakemler yönetiyordu. Genç ve değerli önü açık hakemlerimiz var. Ama tecrübe kazanmaları için federasyonumuz da uygun görürse sıcak bakarız.'' 
     
     EFE'NİN MESAJI 

     Basın toplantısına katılan minik Beşiktaş taraftarı Efe de kampanya için bir mesaj verdi. 
     Efe kendisine söz verildiğinde, ''Sahalarda küfürsüz ve kavgasız büyümek istiyorum. Ailelere sesleniyorum, çocuklarını maçlara getirsinler'' şeklinde konuştu. 
     Teknik direktör Rıza Çalımbay ve futbolcular da yaptıkları konuşmalarda kampanyaya herkesin destek olması gerektiği görüşünü savundular. 


     
</TEXT>
</DOC>
