<DOC>
<DOCNO> 348337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur30.html </URL>
<DATE> 2005/06/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ailesi kayıp olan 6 yaşındaki Tayyip için Başbakan'dan yardım bekliyor... 
</HEADLINE>
<TEXT>

     Bursa’nın merkez Nilüfer İlçesi’nde, 5 gün önce ormanlık alanda kaybolan 6 yaşındaki Tayyip Gökbel’i arama çalışmalarından bir sonuç alınamazken, aile, Başbakan Recep Tayyip Erdoğan’dan yardım bekliyor. 
     Ailesi ve yakınlarıyla geçen hafta pazar günü gittiği Geçit Mahallesi’ndeki Balat Ormanları’nda kaybolan 6 yaşındaki Tayyip Gökbel’in annesi Rabia Gökbel, AA muhabirine yaptığı açıklamada, oğluyla ilgili bugüne kadar birçok ihbar aldıklarını, ama hepsinin boş çıktığını söyledi. 
     Eşi İsa Gökbel’in, çok sevdiği için oğluna Başbakan Recep Tayyip Erdoğan’ın adını verdiğini anlatan acılı anne, şöyle konuştu 
     "Çocuğumuzun bulunmasını istiyoruz. Allah rızası için yavrumu görenler bana bir haber versin. 5 gün oldu ama hala ses yok. 
     Kaybolduğu günden beri sürekli televizyonun başındayım ve haberleri dinliyorum. Çocuğu kaybolan bir anne olarak içim yanıyor. Tüm bekleyişimize rağmen bir türlü hayırlı haber gelmiyor. Sayın başbakanımızın Bursa’ya geleceğini duydum. Onun da bir yardımı olursa çok memnun olurum. Başbakanımız evlat sevgisinin ne olduğunu iyi bilir. Böyle eli kolu bağlı durmak beni çok üzüyor. Sayın başbakanımızdan bu konuya el atmasını istiyoruz." Tayyip’in dayısı Hamdi Yapıer ise küçük çocuğun kaçırıldığına artık kesinlikle inandıklarını belirterek, "Tam 5 gün oldu ama, tek bir doğru ihbar çıkmadı. Biz kaçırıldığını düşünüyoruz. Buradan kaçıranlara sesleniyorum, sizin de çocuğunuz yok mu, siz de hiç vicdan, insanlık yok mu" diye konuştu. 
     Bu arada, Ankara’dan Bursa’ya gelen 5 kişilik "Orman Arama Kurtarma Timi ORKUT " Balat Ormanları ve Bursa Çevre Yolu bölgesinde yürüttükleri arama çalışmalarından bir sonuç alınamaması üzerine kentten ayrıldı. 
     
</TEXT>
</DOC>
