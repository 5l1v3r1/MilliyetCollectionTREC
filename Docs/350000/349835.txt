<DOC>
<DOCNO> 349835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/siyaset/axsiy01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Amerika şehitleri görsün 
</HEADLINE>
<TEXT>


Türkiye'nin ABD'den PKK konusundaki beklentisini vurgulayan Dışişleri Bakanı, "Türkiye'de antisemitizm yok" dedi, Kayserispor'u örnek gösterdi 

ABDULLAH KARAKUŞ, YASEMİN ÇONGAR Washington 


Başbakan Recep Tayyip Erdoğan'ın ABD gezisine katılan Dışişleri Bakanı Abdullah Gül, "Yanlış anlamaları gidermeye geldik. Türkiye'de Amerikan karşıtlığı ve antisemitizm yok. ABD'ye birçok alanda en çok destek veren ülkeyiz" dedi. 
Memleketi Kayseri'de aynı takımda İsrailli ve Filistinli oyuncuların bir arada oynamasını örnek gösteren Gül, ABD'den PKK konusundaki beklentiyi de yineleyerek, "Her gün şehit veriyoruz, görsünler" diye konuştu. 
Bugünkü Beyaz Saray randevusu öncesi gazetecilerle sohbet eden Gül, ziyarette en önemli konu olarak vurgulanan, "Türkiye'deki Amerikan karşıtlığının giderilmesi" konusunda, Kayserispor'u örnek gösterdi. Gül "Kayseri gibi bir yerde İsrailli ve Filistinli futbolcuyu beraber oynatıyoruz" şeklinde konuştu. 
Gül, "Hangi apartmanda ABD'li aileden insanlar uzak durur Herkes komşu olmak ister" ifadesini kullandı. Gül, bölge ülkelerine yönelik çalışmalarla ilgili şöyle konuştu 

Türkiye örneği 
"Arap ülkelerinin aydınları, gençleri Türkiye'yi örnek alıyor. Reform çağrıları yapıyoruz. Partiyi kurmadan önce de yapıyorduk bunu. FP kongresinde yaptığım konuşma İran'da yaptığım konuşmadır." 
Gül, ABD karşısındaki tavırlarına ilişkin de "Eğilip bükülünce saygınlık olmaz" dedi. Gül, KKTC konusunda, "Siyasi çözüm vakit alıyorsa ambargolar kaldırılsın diyeceğiz" diye konuştu. 

İşte o oyuncular 
Gül'ün örnek gösterdiği Kayserispor, Süper Lig 2004 - 2005 sezonu öncesi İsrailli Pini Felix Balili ve Filistinli olmasına rağmen İsrail vatandaşı olan Salim Toama'yı transfer etti. Pini Felix Balili, sezon sonuna kadar takımda yer alırken, 5 maç oynayan 26 yaşındaki orta saha oyuncusu Salim Toama, devre arasında gönderildi. 

Rice'tan Şam uyarısı 

ABDULLAH KARAKUŞ 

ABD Dışişleri Bakanı Condoleezza Rice, Dışişleri Bakanı Gül'e Suriye uyarısı yaparak, "Irak'taki karışıklıklara destek oluyorlar" dedi. Gül, ABD'de dün muadili Rice'la bir görüşme yaptı. Türkiye'nin Kıbrıs ve PKK konusundaki isteklerini anlatan Gül, terörün son günlerde arttığını söyledi. Rice da, Irak topraklarından Türkiye'ye bir saldırıya müsade etmeyeceklerini belirterek, PKK konusunda Irak, ABD ve Türkiye'nin katılacağı bir toplantı yapılacağını söyledi. 

'Suriye bir diktatörlük' 

Yasemin Çongar 

Başbakan Erdoğan, ABD'ye uçuşunda, "Başkan Bush'u Suriye konusunda ikna edebileceği" mesajını verirken, Dışişleri Bakanı Gül ise konuyla ilgili farklı bir görüş yansıttı. 
Gül, dün sabah "Dış İlişkiler Konseyi"nin CFR düzenlediği ve dış politika uzmanlarının katıldığı basına kapalı bir toplantıda konuştu. Şam yönetimine çatan Gül, "Suriye rejimine hiçbir sempati beslemiyoruz" dedi. Gül, toplantıdaki bir dinleyicinin kendisine, Ankara'nın Suriye lideri Esad'a sahip çıkma politikasını sorması üzerine şunları söyledi "Böylesine baskıcı bir rejime nasıl sempati duyabiliriz ki Daha bundan 10 yıl önce bütün teröristleri Şam örgütlüyordu. Suriye bir diktatörlük. Hama'da 80 bin kişi öldürdüler." "Türkiye'nin Suriye'den etkilenmediğini, ancak Suriye'yi etkileyebileceğini" belirten Gül, Şam'ı kastederek, "Onlardan öğrenecek hiçbir şeyimiz yok. Onlar bizden öğrenmek zorundalar" diye konuştu. 


</TEXT>
</DOC>
