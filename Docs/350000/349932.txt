<DOC>
<DOCNO> 349932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun33.html </URL>
<DATE> 2005/06/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Referandum sonuçları AP'de hayal kırıklığı yarattı 
</HEADLINE>
<TEXT>

     Avrupa Parlamentosu, gelecek hafta Brüksel'de düzenlenecek AB zirvesinin hazırlıklarına ilişkin olarak bugün yapılan müzakerelerde, AB Anayasası ile ilgili yoğun tartışmalara da sahne oldu. 
     AB Dönem Başkanı Lüksemburg'un Dışişleri ve Göç Delege Bakanı Nicolas Schmit ve AB Komisyonu Başkanı Jose Manuel Barroso, Fransa ve Hollanda'da düzenlenen referandum sonuçlarına ilişkin hayal kırıklıklarını ve üzüntülerini dile getirdiler. 
     AB Komisyonu Başkanı Barroso, iki ülkedeki referandum sonuçlarını, AB için ''ciddi endişe kaynağı'' olarak nitelendirdi. 
     ''Fransa ve Hollanda'nın AB'nin kurucu üyeleri ve çalışmalarına etkin bir biçimde katılan ülkeler'' olduğunu hatırlatan Barroso, ''Referandum sonuçlarının, AB'yi zayıflatma riski taşıdığını'' ifade etti. 
     ''AB'nin geçmişte de önemli sorunlar yaşadığını'' hatırlatan Barroso, ''AB'ye olan inanç ve kararlılığın bu sorunların aşılmasını sağladığını'' belirtti. 
     Barroso, AB Anayasası'na ilişkin olarak üye ülkelerde yönetimlerin tek taraflı karar almaması gerektiğini savundu ve bu konunun zirvede ayrıntılı olarak tartışılmasını istedi. 
     AB Komisyonu Başkanı, AB Anayasası referandumlarından önce yapılan tartışmaların iç politika malzemesi haline dönüştürülmesini eleştirdi. 
     Barroso, ''Referandum sonuçlarının, AB'nin seçmenlerle daha iyi kaynaştırılması gerçeğini de bir kez daha göz önüne serdiğini'' söyledi. 
     Lüksemburg'un Dışişleri ve Göç Delege Bakanı Schmit de yaptığı konuşmada, AB Anayasası'nın referandumlarda iki ülkede reddedilmesini, ''hayal kırıklığı ve üzüntüyle karşıladıklarını'' söyledi. 
     Schmit, gelecek hafta yapılacak zirvede, referandum sonuçlarının liderler tarafından ayrıntılı şekilde tartışılacağını ve gözden geçirileceğini belirtti. 
     Bu arada, genel kurul oturumunda siyasi gruplar adına yapılan konuşmalarda, Hıristiyan Demokrat Grup Başkanı Hans-Gert Poettering, Türkiye'ye tam üyelik yerine ''imtiyazlı ortaklık'' verilmesi yolundaki önerisini tekrarladı ve Türkiye'nin Kıbrıs Rum kesimini tanıması gerektiğini iddia etti. 
     
</TEXT>
</DOC>
