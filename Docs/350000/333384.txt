<DOC>
<DOCNO> 333384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo07.html </URL>
<DATE> 2005/04/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Güreş Federasyonu Başkanı, kaçan iki altın madalyaya üzülüyor 
</HEADLINE>
<TEXT>

     Güreş Federasyonu Başkanı Recai Ustaoğlu, Bulgaristan'ın Varna kentinde düzenlenen 48. Avrupa Büyükler Serbest Güreş Şampiyonası'nda Türk Milli Takımı'nın 2 altın madalyayı tamamıyla şanssızlığı yüzünden kaçırdığını söyledi. 
     Milli takım antrenörleri ve şampiyonada madalya kazanan sporcularla birlikte basın toplantısı düzenleyen Recai Ustaoğlu, özellikle gümüş madalya alan Serhat Balcı'nın çok başarılı maçlar çıkardığını belirterek, ''Final müsabakasında her iki devrede de uzatmaya gidildi ve her ikisinde de kura atışını Ukraynalı sporcu kazandı. Bir başka altın madalya umudumuz Recep Kara ise daha ilk maçında sakatlanarak şampiyonaya veda etti'' dedi. 
     Fatih Çakıroğlu'nun, bronz madalya kazanmasına karşın daha önce katıldığı turnuvalardaki performansı gösteremediğini, Ahmet Gülhan'ın ise çok başarılı olduğunu belirten Ustaoğlu, şöyle devam etti 
     ''Tevfik Odabaşı, alabileceği bir maçı bedavadan verdi. Ramazan Demir ile Mehmet Macit ise hiçbir varlık gösteremedi. Yeni müsabaka kuralları da başarımızı engelledi. Biz bunun böyle olacağını biliyorduk. Şubat ayında FILA'ya bir yazı göndererek, güreşte kura atışının kaldırılmasını istedik, fakat kabul edilmedi. Grekoromen stilde ise bağlamanın omuzdan değil, koltuk altından yapılması yönündeki önerimiz kabul edildi. Bu bizi rahatlattı.'' Milli Takım Teknik Direktörü İsmail Nizamoğlu ise kamp çalışmaları süresince sporculara, yeni müsabaka kuralları konusunda eğitim verdiklerini belirterek, ''Ancak, tartıdan önce dahi bağlamanın yapılış şeklinde değişikliğe gidildi. Ayrıca kuralları hakemler farklı farklı uyguluyor. Sonuçları sadece yeni kurallara bağlamak doğru olmaz. Demek ki bizim de bazı eksiklerimiz olmuş. Ancak, burada yeni kurallar yüzünden gerçekten kayıba uğradık'' diye konuştu. 
     Tevfik Odabaşı'nın kendilerini düş kırıklığına uğrattığını anlatan Nizamoğlu, Serhat Balcı'nın altın madalyayı hakettiğini, ancak şanssız bir biçimde gümüş madalyada kaldığını belirterek, ''Fatih Çakıroğlu da buradaki rakiplerini pek çok defa yenmişti. Fakat bu galibiyetleri hep turnuvalarda aldı. Avrupa ve Dünya Şampiyonalarında da gerçek gücünü göstermesi için elimizden geleni yapıyoruz. Samsun kampında sorunlarından dolayı psikolog yardımı almasını dahi sağladık'' dedi. 
     Avrupa Şampiyonası'nda Türkiye'ye madalya getiren 3 sporcudan 2'si olan Fatih Çakıroğlu ile kuzeni Serhat Balcı, ileride Avrupa ve Dünya Şampiyonalarında altın madalya sözü verdiler. 
     Bulgaristan'da hem kendisinin hem de dayısının oğlu olan Fatih Çakıroğlu'nun madalya kazanmasından büyük mutluluk duyduğunu anlatan Serhat Balcı, ''Henüz ikimizin de yaşı çok genç. Burada şanssız şekilde şampiyonlukları kaçırdık. Fakat bundan sonraki şampiyonalarda daha başarılı olacağız'' diye konuştu. 
     
</TEXT>
</DOC>
