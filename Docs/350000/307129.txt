<DOC>
<DOCNO> 307129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun28.html </URL>
<DATE> 2005/01/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Abbas, güvenlik güçlerini sınıra yığıyor 
</HEADLINE>
<TEXT>

     Yeni Filistin lideri Mahmut Abbas, güvenlik güçlerinin Gazze Şeridi ile İsrail arasındaki geçiş noktalarına konuşlandırılmasını emretti. 
     AFP'ye açıklama yapan bir Filistinli güvenlik yetkilisi, ''Ebu Mazen Abbas , Gazze'deki güvenlik güçlerinin topluca, özellikle geçiş noktalarına yerleştirilmesi için talimat verdi'' dedi. 
     Abbas'ın bugün Ramallah'ta Ulusal Güvenlik Konseyi ile yaptığı toplantıya katılan yetkili, ''Güvenlik güçlerinin en önemli görevi, İsrail'e yönelik saldırıları önlemek olacak'' dedi. 
     İsrail ile Gazze Şeridi arasındaki Karni geçiş noktasında geçen Perşembe günü silahlı Filistinli grupların düzenlediği saldırıda 6 İsrailli ölmüş, bunun üzerine İsrail Başbakanı Ariel Şaron, ''terörizme son vermeye yönelik adımlar atmadığı sürece'' Filistin yönetimiyle temasa geçmeyeceklerini açıklamıştı. 
     
</TEXT>
</DOC>
