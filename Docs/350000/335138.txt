<DOC>
<DOCNO> 335138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko19.html </URL>
<DATE> 2005/04/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mey İçki 70'lik rakı satışları eski seviyesine geliyor 
</HEADLINE>
<TEXT>

     Mey İçki Sanayi ve Ticaret A.Ş. Üst Yöneticisi CEO Galip Yorgancıoğlu, Yeni Rakı'da sahtecilik olayları nedeniyle ciddi düşüşler yaşanan satışların, yeniden eski seviyelerine gelmekte olduğunu belirterek, ''Tüketiciler sağ olsunlar, yeni rakı markalarına sahip çıktılar'' dedi. 
     Mey İçki, daha önce TEKEL tarafından üretilen Binboğa votkasını yeni şişe ve ''Binboa'' adıyla piyasaya sundu. 
     Ürünün tanıtım toplantısında soruları yanıtlayan Yorgancıoğlu, TEKEL'in alkollü içkiler bölümünü devralmalarının ardından kapsamlı bir yapılanma programı başlattıklarını belirterek, her kategoriye yönelik stratejiler geliştirdiklerini ifade etti. 
     Yorgancıoğlu, şunları söyledi 
     ''Biz çok komplike bir yapı aldık. 20 tane fabrika, 1.700 çalışan, rakısından votkasına, birasından viskisine kadar büyük bir yelpaze... Rakı, şarap, bira ve yüksek alkollü içkiler olarak dört kategori yaptık. Her ürün için ayrı bir strateji geliştirdik. Ürün portföyümüze baktığımızda premium sektör dediğimiz yüksek fiyatlı segmentte ürünümüz olmadığını gördük. Bu bağlamda, Binboa'yı geliştirdik.'' Votka kategorisinin yükselen bir yıldız olduğunu, dünyada ve Türkiye'de kaliteli votkalara ciddi bir talep olduğunu söyleyen Yorgancıoğlu, votka piyasasının dünyada 3.5 milyar litre, Türkiye'de 5 milyon litre büyüklükte olduğuna dikkat çekti. 
     Tüketicilerin beklentileri doğrultusunda, 5 ay süren çalışmanın sonucunda Binboa'yı çıkardıklarını belirten Yorgancıoğlu, Bilecik'teki fabrikalarında üretilecek Binboa için 1 milyon dolar civarında yatırım yaptıklarını bildirdi. 
     
     VOTKADA RUSYA'YA İHRACAT 

     Binboa'nın üretiminde yüzde 100 hububat alkolü kullanıldığını, şişesinin ithal edildiğini anlatan Yorgancıoğlu, şöyle dedi 
     ''Hem Türkiye'de hem yurt dışında satış ve pazar payı olarak çok ciddi beklentilerimiz var. İlk yıl için yüzde 10 pazar payı hedefliyoruz, ama bu artacak, en az yüzde 20'lere çıkar diye düşünüyorum. 
     Bu yıl yurt dışına ihracat olacak. Almanya'dan başlayacağız, Belçika, Hollanda, Lüksemburg, daha sonra Rusya'yı zorlayacağız. Amerika var, ondan sonra bütün Avrupa ülkeleri. Üretimin yüzde 15-20'sini ihracat yapmayı düşünüyoruz.'' Geçtiğimiz aylarda Bazooka votkasının, ardından Tekel Birası'nın tanıtımını yaptıklarını hatırlatan Yorgancıoğlu, ''2005'de çok güzel planlarımız, yeni ürünlerimiz var'' dedi. 
     Yorgancıoğlu, Türkiye'de votka piyasasının yüzde 80'inin kendi kontrollerinde ve kalan kısmın ithal ürünler olduğunu ifade ederek, votka pazarını büyütmeyi düşündüklerini kaydetti. 
     Mey İçki'nin 2005 yılında 1.2 milyar dolar ciro hedeflediğini, cironun 150 milyon dolarının votka satışlarından olacağını düşündüklerini belirten Yorgancıoğlu, yıl sonu ihracat hedeflerinin 17 milyon avro olduğunu kaydetti. 
     İhracatta ciddi bir atak yaptıklarını dile getiren Galip Yorgancıoğlu, ihracatı 3.5 milyon litreye çıkarmak gibi agresif bir hedef koyduklarını söyledi. 
     Yorgancıoğlu, ''İhracatı iki misline çıkarma hedefimiz var. Satış ve dağıtım altyapımızı tamamladık. Avrupa'da kendimize bir münhasır distribütör atadık. Bu distribütör, Berlin ve Hamburg depolarından Almanya içine 1, Avrupa'nın herhangi bir şehrine 2 gün içinde istediğiniz kadar rakıyı temin ediyor. Şimdi buna şarap, votka da göndereceğiz'' dedi. 
     
     ''TÜKETİCİ, YENİ RAKI'YA SAHİP ÇIKTI'' 

     70 cl'lik Yeni Rakı'nın piyasadan toplatılmasına değinen Yorgancıoğlu, ilk başta satışlarının çok düştüğünü, fakat rakıları toplayıp sarı kapakları koyduktan sonra yükselmeye başladığını ifade etti. Yorgancıoğlu, şunları söyledi 
     ''Satışlar, tekrar eski seviyesine geliyor. Tüketiciler sağ olsunlar Yeni Rakı markalarına sahip çıktılar. Bu sarı kapaklar, bizim geçici getirdiğimiz çözüm. Kalıcı çözümümüz 1-1.5 aya kadar gelecek. Şu anda eski rakama doğru gidiyoruz. Baştan oldukça ciddi düşüşler yaşadık, yüzde 50'ler, 60'larda... Ama, şu anda hızlı bir şekilde toparlıyoruz.'' 

     
</TEXT>
</DOC>
