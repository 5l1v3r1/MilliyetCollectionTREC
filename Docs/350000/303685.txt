<DOC>
<DOCNO> 303685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko31.html </URL>
<DATE> 2005/01/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çiftçiler "Hormonsuz Yatırım Fonu" reklamına tepki gösterdi... 
</HEADLINE>
<TEXT>

     Antalya'nın Kumluca İlçesi'nde bir grup çiftçi, bir bankanın ''hormonsuz yatırım fonu'' başlıklı reklamına tepki gösterdiler. 
     Ulusal gazetelerde yayınlanmaya başlayan bir banka reklamı, Kumlucalı çiftçileri kızdırdı. Kumluca Ziraat Odası Başkanı Kazım Okur, bankanın gazetelere verdiği reklamda yer alan ''hormonsuz yatırım fonu'' reklamı hakkında çok sayıda çiftçiden şikayet aldığını kaydetti. ''Konunun hormon tartışmasının yapıldığı bir döneme rastlaması manidardır'' diye konuşan Okur, şunları söyledi ''Konunun takipçisiyiz. Çiftçi, her yıl bu tür bir spekülasyonla karşı karşıya getiriliyor. Çiftçinin yaşadığı sıkıntıyı, çektiği çileyi kimse bilmiyor. Ulusal basında yayınlanan bu reklamın amacının ne olduğunu henüz anlamış değiliz. Ancak şunu açıkça ifade ediyorum ki, çiftçinin alın teri ile kimsenin oynamaya hakkı yoktur. Bu konuda hakkımızı savunmaya devam edeceğiz.'' Okur, reklamı veren banka yetkilileriyle konuyu görüştüklerini, yetkililerin, kendilerine bir açıklama yapılacaklarını söylediklerini ifade etti. Okur, açıklama yapılmadığı takdirde gerekli hukuki yollara baş vuracaklarını sözlerine ekledi. 
     
</TEXT>
</DOC>
