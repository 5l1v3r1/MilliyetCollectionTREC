<DOC>
<DOCNO> 319355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur11.html </URL>
<DATE> 2005/02/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Topbaş İstanbullular tasarruf etsin, kira öder gibi ev sahibi olacaklar 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, depreme hazırlık ve kentsel dönüşüm çerçevesinde, Toplu Konut İdaresi TOKİ ile kentte ilk etapta 20 bin 640 konut yapmak üzere mutabakata vardıklarını bildirdi. 
     Topbaş, İstanbul'da çarpık yapılaşmanın yol açtığı kentsel sorunların yanı sıra, deprem riskinin getirdiği sorunlarla da karşı karşıya kaldıklarını belirterek, şöyle dedi 
     ''Yılların ihmalini, birikmiş sorunlarını geri döndürmeye çalışıyoruz. Kentin doğru yerde ve doğru taşımalar yaparak yenilenmesi gerekiyor. Bunu İstanbul için tarihi bir fırsat olarak görüyorum. Bu çerçevede depreme hazırlık ve kentsel dönüşüm için TOKİ ile İstanbul genelinde ilk aşamada 20 bin 640 konut yapmak üzere mutabakata vardık. Mutabakat çerçevesinde 2 bin 640 konutun yapımına başlandı, 3 bin 600 konut ihale aşamasında, 14 bin 400 konutun da projeksiyonu yapıldı.'' Topbaş, yapılacak konutların yerlerini tespit ettiklerini söyleyerek, gecekondu dönüşüm alt gelir grupları için çok daha ucuz fiyata yapılacak konutlara ilişkin şu bilgileri verdi 
     ''Küçükçekmece'de 3 bin konut projeksiyonu yapıldı, 2 bin 640'ının yapımına başlandı. Pendik'te 900 konut projeksiyonu yapıldı, 350'si ihale aşamasında. Gaziosmanpaşa Taşoluk'ta 4 bin 300 konut projeksiyonu yapıldı, 800 konut ihale aşamasında. İkitelli'de 3 bin konutun projeksiyonu yapıldı, 450'si ihale aşamasında. Küçükçekmece Kayabaşı'nda 1700 konutun projeksiyonu yapıldı, 800'ü ihale aşamasında. Esenler'de 1500 konutun projeksiyonu yapıldı, 1200'ü ihale aşamasında.'' 
     
     KAR AMAÇLI KONUTLAR 

     Topbaş, alt gelir grupları dışında, Halkalı 4. bölgede 6 bin 368, Ataköy'de de 950 konutun kar amaçlı yapılacağını, Kozyatağı'nda 800, Ataşehir'de 11 bin 255, Ümraniye Kemerdere'de 1000, Üsküdar Burhaniye'de 320, Avcılar Ispartakule'de 5 bin, Beylikdüzü'nde de 150 konut yapılacağını bildirdi. 
     İlk etapta yapımına başlanacak konutların 1-2 yıl içinde tamamlanacağını belirten Topbaş, ''Konutlar dar gelirli ailelere 20-30 yıl vadeyle satılacak. Kendilerinden aldığımız evlerin enkaz bedeli mahsup edilerek geri kalanı taksitlendirilecek. İstanbullular tasarruflarını bir yerde tutsunlar, biraz daha sabretsinler, kira öder gibi konut sahibi olacaklar. Daha sağlıklı ve düzgün yerlere geçecekler'' dedi. 
     Topbaş, ''Doğru, kaliteli bina üretip, kira öder gibi halkımızın barınma ihtiyacını karşılayabilirsek, İstanbul'da kaçak yapı olayı biter. Kimse kalkıp da sağlıksız, kentin merkezinden uzak, ulaşım doğrultusu olmayan yerleşim alanlarında bina yapmaz'' diye konuştu. 
     
     ''HAZİNE BİZE BEDELSİZ ARSA VERSİN'' 

     İlk aşamada yaşam şartları iyi olmayan bölgelerin yeni yerleşim alanlarına taşınacağını belirten Topbaş, onlardan boşalan alanlarda da yoğunluğun azaltılarak geride kalanlara daha rahat yaşam imkanları sunulacağını kaydetti. 
     Topbaş, şu anda İstanbul'un nazım ve çevre düzeni planlarında yeni yerleşim alanlarını tespit ederek mülkiyet durumuna baktıklarını belirterek, deprem dönüşümü için Maliye Bakanı Kemal Unakıtan'dan TOKİ'ye verilen statüde hazine arazilerinin Büyükşehir Belediyesi'ne de tahsisini istediklerini söyledi. 
     Bu konuda yabancı yatırımcı firmaların da kendilerine arsa verilmesi halinde uzun vadeli, kira öder gibi konut yapıp satma teklifinde bulunduklarını belirten Topbaş, ''İstanbul'daki 1 milyon binanın yüzde 70'i imara aykırı. Bu nedenle yapılan bu binaların birkaç katı daha İstanbul'a yeni bina yapılması gerekiyor. Bizim ucuz konut üretebilmemiz ve vatandaşı kira öder gibi konut sahibi yapabilmemiz için Hazine'nin bize mümkün mertebe bedelsiz arsa tahsis etmesi gerekiyor'' dedi. 
     
</TEXT>
</DOC>
