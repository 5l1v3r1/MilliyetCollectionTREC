<DOC>
<DOCNO> 316334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/kohen.html </URL>
<DATE> 2005/02/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Ortadoğu'da yeni cepheleşme 
</HEADLINE>
<TEXT>


LÜBNAN'ın eski başbakanı Refik Hariri'yi kimin öldürttüğü, belki kanıtları ile beraber, hiçbir zaman ortaya çıkmayacak. Diğer bir deyişle bu suikast da, Lübnan'da daha önce görülen benzerleri gibi, "faili meçhul cinayetler" listesine eklenecek. 
Böyle bir ortamda olay, çeşitli komplo teorilerine müsait oluyor. Nitekim Hariri Beyrut'taki dehşet verici eyleme kurban gittiği andan itibaren, birçok iddialar ortaya atıldı, çeşitli senaryolar üretildi. 
Gerçek ortaya çıkmadığı sürece, bu tür spekülasyonlar daha çok devam edecek. Bu nedenle Fransa'nın önerdiği gibi, bu vahim olayın uluslararası bir komisyon tarafından araştırılması çok isabetli olur. Bu, BM'nin gözetimi altında da yapılabilir. Yeter ki Lübnan hükümeti, böyle bir soruşturmanın yapılmasına izin versin... 

ŞU ana kadar ortaya atılan senaryolar ve suçlamalar daha çok Suriye'yi hedef alıyor. 
Hariri'nin son dönemde Suriye kuvvetlerinin Lübnan'daki "işgali"ne karşı çıkması ve mayısta yapılması beklenen seçimler öncesinde bu yönde bir kampanyanın öncülüğüne soyunmuş olması, bu senaryonun temelini oluşturuyor. Ancak buna karşılık, ABD'nin yoğun baskısı altında bulunan Şam yönetiminin şu sırada böyle bir saldırıyla başını büsbütün belaya sokmasının hiç akla yakın görünmediği de öne sürülüyor. 
Suriye'nin bu işin arkasında olup olmadığı herhalde daha çok tartışılacak. Ancak gerçek şudur ki, Beyrut'taki bu suikastın faturası şimdiden bir şekilde Suriye'ye çıkıyor. Hariri'nin cenazesinin Şam aleyhinde kitlesel bir harekete dönüşmesi, bunu gösteriyor. 
Beyrut'taki gözlemcilerin işaret ettiği gibi, cenazedeki kalabalık, atılan sloganlar, sergilenen öfke, ilk kez Lübnanlıların Sünni, Şii, Hıristiyan, Dürzi vs. "Suriye aleyhtarlığının ciddi boyutlarını" gözlerin önüne serdi. 
Acaba Başkan Beşar Esat bu olayı nasıl değerlendiriyor ve Beyrut'tan gelen sese ne kadar kulak veriyor Şam'da resmi ağızlar Suriye'nin Lübnan'da asker bulundurmasının gereğini, bilinen argümanları tekrarlayarak savunmaya devam ediyorlar. 
Bunun Lübnan'da giderek güçlenen muhalefeti -özellikle seçim tarihi yaklaştıkça- nasıl etkileyeceğini, ayrıca Hariri'nin öldürülmesinin ülkedeki hassas etnik, dinsel, siyasal dengeleri ne ölçüde sarsacağını, herhalde önümüzdeki günlerde daha net görebileceğiz. 

BEYRUT'taki suikast, ABD'ye Suriye'ye karşı kampanyasını daha da kızıştırmak fırsatını verdi. Yani bir bakıma bu olay, Amerikalıların işine yaradı. 
ABD Dışişleri Bakanı Condoleezza Rice başta olmak üzere ABD yöneticileri şimdi Şam'ı birtakım şartları yerine getirmesi için ağır baskı altında tutuyor. Başlıca şartlar Suriye'nin BM'nin kararına uyarak Lübnan'dan çekilmesi, Irak'a terörist sızmalarını önlemesi, Hamas, Hizbullah gibi örgütleri saf dışı etmesi... 
Şimdiye kadar bu talepleri reddeden ve Washington'un tehditlerine karşı çıkan Suriye, yeni durumda tavrını değiştirir mi Bu da şimdilik kuşkulu görünüyor. Aksine Suriye sıkışık durumdan kurtulmak ve ABD'ye meydan okumak için, İran ile "ortak bir cephe" kuruyor. 
Ortadoğu'nun kaypak zemini üzerinde oluşmaya başlayan yeni "cepheleşme"ler, yeni sürtüşme ve gerginliklerin işaretini veriyor... 



</TEXT>
</DOC>
