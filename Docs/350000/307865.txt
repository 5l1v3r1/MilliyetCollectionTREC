<DOC>
<DOCNO> 307865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur04.html </URL>
<DATE> 2005/01/19/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Çalıntı tablo satışından PKK'ya pay 
</HEADLINE>
<TEXT>

     Fatih KARAÇALI DHA 

      ABD'nin Irak'ı işgali sırasında yağmalanan Bağdat Müzesi'nden çalındığı belirtilen ve Van Gogh'a ait olduğu ileri sürülen bir tablo, Adana'da 3 milyon dolara satılmak istendi. Tabloyu PKK Kongra- Gel üyelerinden aldıklarını söyleyen 3 kişi, "Satış bedelinin 3'te 2'sini örgüte verecektik'' dedi. 
     Kaçakçılık ve Organize Suçlar Şubesi ekipleri, 1991'de Kuveyt'ten Irak'a götürülüp, Bağdat Müzesi'ne konulan, ABD'nin işgali sırasında da çalınan bir tabloya Adana'da müşteri arandığını öğrenip, satıcılarla ilişki kurdu. Sertifikası ve arkasındaki mühürden orijinal olduğu ifade edilen tabloyu satmak isteyen 41 yaşındaki Halit Akdağ, aynı yaştaki Kasım Gündoğanve 31 yaşındaki Ömer Buldık, alıcı gibi davranan polisle 3 milyon dolara anlaştı. 
     Polis, 20 bin dolar kaparo vererek, tablonun orijinal olduğunu gösterdiği ileri sürülen Eridence Of Selland Test' yazılı sertifikasını incelemek için aldı. Müze Müdürlüğü'ne gösterilen sertifikadaki bilgilerin orijinal tabloya ait olduğu açıklandı. Müze Müdürlüğü yetkilileri, sertifikaya göre, 1890'da yapıldığı, 1954'de Moskova Müzesi'nce tescillenip, sigortalandığı anlaşılan 57 x 74 cm. boyutlarındaki tablonun incelenmesiyle gerçek olup olmadığının belirlenebileceğini bildirdi. Ancak tablonun arkasında, adı ile ilgili bir bilgi bulunamadı. 
     Bu bilgiler sonrası satıcılarla yeniden bağlantı kuran polis, buluşma yerinde zanlılardan 2'sini yakaladı. Arkadaşlarını otomobilde beklerken anlaştıkları kişilerin polis olduğunu fark edince kaçmaya kalkan Ömer Buldık da kısa süreli kovalamaca sonrası yakalandı. Zanlılarla birlikte Van Gogh'a ait olduğu sanılan tablo da ele geçti. 
     Irak'a gidip gelen ve kaçakçılık yaptıkları da iddia edilen zanlılar, ifadelerinde, tablonun PKK Kongra- Gel örgütü mensuplarınca Kuzey Irak'ta kendilerine yüzde 30 komisyon karşılığında verildiğini öne sürdü. Zanlılardan Halit Akdağ, "Tabloyu Kuzey Irak'ta bize örgüt verdi. Müşteri bulup satmamızı, kendilerine de 2 milyon dolar vermemizi istediler. Biz de bunun üzerine tabloyu 3 milyon dolara satmaya karar verdik. Satış sonrası 2 milyon doları örgüt alacak, 1 milyon dolar da bizim olacaktı'' dedi. 
     Zanlılar, tarihi eser kaçakçılığı' suçundan sorguları tamamlandıktan sonra, bölücü örgüt üyeliği, bölücü örgüte yardım' suçlarından sorgulanmak üzere Terörle Mücadele Şubesi'ne teslim edildi. 
     Ele geçen tablo ise gerçek olup olmadığının belirlenmesi, ekspertiz raporunun hazırlanması amacıyla Mali Şube ekiplerince Ankara'ya götürüldü. 
     
</TEXT>
</DOC>
