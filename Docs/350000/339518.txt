<DOC>
<DOCNO> 339518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko11.html </URL>
<DATE> 2005/05/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
FED açıklamasında unutulan bir cümle, piyasaları heyecanlandırdı... 
</HEADLINE>
<TEXT>

     ABD Merkez Bankası FED’in dolar gösterge faizinde dünkü çeyrek puanlık artırımının ardından yaptığı açıklamada unutulan bir cümle, piyasalarda hareketlilik yaşanmasına neden oldu. 
     Yatırımcıların her kelimesine büyük önem verdiği FED açıklamasında unutulan kritik cümle, 1 saat 45 dakika sonra yapılan bir düzeltmeyle yerine kondu. 
     FED’in dünkü Açık Piyasa Komitesi toplantısında beklentilere uygun şekilde dolar gösterge faizi çeyrek puanlık yüzde 0.25 artırımla yüzde 3’e yükseltilirken, yapılan kısa açıklamada "Enflasyon baskısının son aylarda arttığı gözlenmektedir ve fiyatlandırma gücü daha belirgin ortaya çıkmıştır" ifadesi yer aldı. 
     ABD’de son aylarda yükselme eğilimine giren enflasyonla birlikte FED’den yapılan bu açıklama, bazı yatırımcıların satışa geçmesinde etkili olurken, ilk FED açıklamasında unutulan kritik "Daha uzun dönemli enflasyon beklentileri ise kontrol altında tutulmaktadır" cümlesi Merkez Bankası’ndan yapılan ikinci bir düzeltme açıklamasıyla yerine konuldu. 
     Böylece FED açıklamasında enflasyonla ilgili bölüm "Enflasyon baskısının son aylarda arttığı gözlenmektedir ve fiyatlandırma gücü daha belirgin ortaya çıkmıştır. Daha uzun dönemli enflasyon beklentileri ise kontrol altında tutulmaktadır" şeklini alarak yatırımcıların endişelerini büyük ölçüde giderdi. 
     FED’in düzeltme açıklamasının yatırımcılar üzerindeki somut etkisi, Dow Jones endeksinin dünkü hareketlerinde de ifadesini buldu. 
     Düzeltme açıklaması yapılmadan önce bir önceki kapanışına göre 46 puan ekside olan Dow Jones sanayi endeksi, enflasyonla ilgili endişeleri azaltan ikinci açıklamayla hızla 51 puan yükselerek 5 puan artıya geçti. Dow Jones böylece günü 5.25 puan artışla 10,256.95 puandan tamamladı. 
     Düzeltme açıklamasıyla ayrıca ABD Doları’nın önemli paralar karşısında değer kaybettiği gözlendi. 
     Şubat 1994’ten bu yana dolar faiziyle ilgili kararların alınabildiği Açık Piyasalar Komitesi toplantılarının ardından açıklama yayınlayan FED, dün ilk hatasını yaparken yatırımcıları da heyecanlandırmış oldu. 
     FED’in, Başkanı Alan Greenspan’in Kongre’ye yarıyıl sunumunu yapabilmesi için iki gün sürecek bir sonraki Açık Piyasalar Komitesi toplantısı, 29-30 Haziran’da gerçekleştirilecek. 
     
</TEXT>
</DOC>
