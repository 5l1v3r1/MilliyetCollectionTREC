<DOC>
<DOCNO> 349671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko11.html </URL>
<DATE> 2005/06/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Google'ın piyasa değeri, Time Warner'ı geçti... 
</HEADLINE>
<TEXT>

     Bülent Keneş AA 

İnternet arama motoru Google'ın piyasa değerinin, dünyanın en büyük medya kuruluşu olan Time Warner'ı geçtiği bildirildi. 
     Capital IQ isimli kuruluş tarafından sağlanan mali istatistiklere göre, bünyesinde CNN, Time Dergisi, American Online, HBO, Warner Bros Entertainment, New Line Cinema, Turner Broadcasting System ve diğer bir çok şirketi barındıran Time Warner'ın piyasa değeri, şu an 79,75 milyar doları buluyor. 
     Henüz yedi yaşındaki Internet arama motoru Google'ın piyasa değeri ise Time Warner'ı geçerek 80,82 milyar dolara ulaşıyor. 
     Ancak 93,91 milyar dolarla Time Warner'ın yatırım değerinin hala Google'dan yüksek olduğu ifade edilirken, Google'ın yatırım değerinin 78,31 milyar dolar olduğuna dikkat çekiliyor. 
     Google yedi yıl önce genç girişimcilerden Larry Page ve Sergey Brin tarafından bir garajda kurulmuştu. Temel ağırlığını internet aramalarına veren ve kullanıcıya arama sonuçlarını vermeden önce aldığı reklamları göstermek suretiyle karlılığını artıran Google, web dünyasında yeni bir çığır açmıştı. 

     
</TEXT>
</DOC>
