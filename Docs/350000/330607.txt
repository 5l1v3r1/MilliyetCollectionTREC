<DOC>
<DOCNO> 330607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo06.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz'e icra takibi 
</HEADLINE>
<TEXT>


Gençlerbirliği, milli oyuncuya ait ev, araba ve banka hesaplarına haciz koydurmaya, ayrıca yurt dışı yasağı getirmeye hazırlanıyor 

CEMAL ERSEN 


Gençlerbirliği'nin "Deniz harekatı" futbolda yeni bir krize yol açacak. Tahkim Kurulu tarafından Fenerbahçe'ye transferi nedeniyle 1 milyon Euro tazminat ödemesine hükmedilen Deniz Barış için Başkent kulübünün icra takibi başlatacağı bildirildi. Milli futbolcuya ait ev, araba ve banka hesaplarına haciz koydurmayı planlayan Gençlerbirliği Kulübü'nün, Futbol Federasyonu'na da başvurarak Deniz Barış'ın Fenerbahçe'den hak edişlerinin kendilerine ödenmesini isteyeceği öğrenildi. 
Gençlerbirliği Kulübü avukatlarının 1 milyon Euro'luk tazminatın tahsili için gerekirse mahkeme kanalıyla Deniz'in yurt dışına çıkışına tedbir koymayı da başvurulacak seçenekler arasında tuttuğu belirtilirken, olayın yeni bir tartışma ortamı yaratacağı iddia edildi. 
FIFA'nın benzer durumlarda borçlu olan futbolcuya 30 gün süre tanıdığı, ödeme yapılmaması halinde para cezası verdiği ve süreyi bir ay daha uzattığı, tekrarında ise transfer yasağı koyduğunu belirten yetkililer, tazminatın ödenmemesi durumunda Deniz'in futbol yaşamının tehlikeye gireceğini vurguladılar. 


</TEXT>
</DOC>
