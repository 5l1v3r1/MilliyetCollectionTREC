<DOC>
<DOCNO> 325325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo21.html </URL>
<DATE> 2005/03/20/ </DATE>
<TIME> 22.29 </TIME>
<AUTHOR>  </AUTHOR>
<HEADLINE>
Hagi "Gün geçtikce şampiyonluğumuza daha fazla inanıyorum" 
</HEADLINE>
<TEXT>

     Galatasaray Teknik Direktörü Gheorghe Hagi, Büyükşehir Belediyesi Ankaraspor karşısında takımının ortaya koyduğu futboldan son derece memnun olduğunu belirterek, ''Gün geçtikte bizim şampiyonluğumuza daha fazla inanıyorum'' dedi. 
     Rumen çalıştırıcı, maçtan sonra düzenlediği basın toplantısında, şu anda ikinci sırada olduklarını belirterek, şöyle konuştu 
     ''Belki sonra birinci oluruz. Çok güzel bir lig sonuna doğru ilerliyoruz. Rakibimiz Fenerbahçe de iyi. Aynı şekilde bu akşam çok güzel bir rakiple oynadık. Süper ligde ilk sezonları. Şimdiye kadar muhteşem şeyler yaptılar. Fenerbahçe, Trabzonspor ve Beşiktaş ile çok güzel bir rekabet olacak ve ümit ediyorum ki bu rekabetten herkes faydalanır. Gün geçtikçe de bizim şampiyonluğumuza daha fazla inanıyorum. Her zaman hedefimiz şampiyonluk. Başka şeye yer yok. Aynı arzu, konsantrasyon ve oyunla devam edersek, şampiyonluğa ulaşabiliriz. Gün geçtikçe daha iyi durumda oluyoruz, bu beni mutlu ediyor.'' Ocak ayında çok iyi transfer çalışması yaptıklarının şimdi ortaya çıktığını kaydeden Hagi, artık ellerinde daha fazla alternatif bulunduğunu ve takımın durumundan çok mutlu olduğunu söyledi. 
     Rumen Çalıştırıcı, Ribery'e de övgüler yağdırırken, bu futbolcunun hırslı olması ve daha fazlasını istemesi halinde uluslararası futbolda isim yapacağını ifade etti. Hagi, ''Aldığın oyuncuyu bilerek almak gerekiyor. Bence ocak ayında çok iyi bir transfer yaptık. Çok akıllı oyuncu. Oynadığı alanı çok iyi kontrol ediyor ve bire birde de muhteşem. Yine de genç oyuncu ve öğreneceği çok şey var. Futbolda iz bırakacaktır. Hırslı olursa, daha fazlasını isterse, uluslararası futbolda bir isim olur'' diye konuştu. 
     Conceiçao'yu da öven Hagi, ''Sarı kart sınırında olduğu için kendisini oyundan aldım. En iyi maçlarından birini çıkardı. Conceiçao işte budur. Uzun zamandır kendisini bekliyordum. Zaten aynı sebepten dolayı İstanbulspor maçında Tomas ile birlikte kendisini çıkarmıştım'' ifadelerini kullandı. 
     
     ''İLK 30 DAKİKA MUHTEŞEMDİK'' 
     Teknik direktör Hagi, Büyükşehir Belediyesi Ankaraspor karşısında ilk 30 dakikada muhteşem bir futbol oynadıklarını söyledi. 
     ''Bana göre bu sezonun en iyi 30 dakikasını oynadık'' diyen Hagi, ''İlk yarının son 15 dakikasında Hasan saha kenarındayken golü yedik. Takımdaki oyunculara kızdım. Çünkü forvetlerden biri defansa geçmeliydi. İki hatadan gol yedik. İleride bu tür hataları yok etmemiz lazım. Devre arasında oyuncularıma çok iyi bir ilk yarı çıkardıklarını söyledim. Aynı şekilde devam ederlerse, yine de gol atacağımızı ifade ettim. İkinci yarının sonuna doğru biraz yorgun düştük, ama yine de iyi bir ikinci yarı geçirdik'' diye konuştu. 
     Hagi, ilk yarının sonuna doğru Erman'ın kaleci Mondragon ile karşı karşıya kaldığı pozisyondaki hislerini ise ''Yüreğim ufaldı. Teknik direktör olarak ne hissedebilirsiniz. Çok verimli ve görevini yapan bir kalecimiz var'' diye anlattı. 
     
     YANAL'A SAYGI 
     A Milli Futbol Takımı'nın Dünya Kupası'na katılma şansının bulunduğunu ifade eden Hagi, Teknik Direktör Ersun Yanal'ın bazı şeylere kulaklarını tıkamasını istedi. 
     Ersun Yanal'ın yaşadıklarını ''Bu oyun içinde olan şeyler'' diye nitelendiren Rumen teknik adam, '' Bana göre kendisi kulak asmasın ve sadece maçlara konsantre olsun. Biz bu mesleği seçtik. Bazı şeyleri kabullenmeliyiz. Bu konsantrasyonumuzu bozmamalı. Çünkü bizi sadece sonuçlar kurtarır. Kendimizi kurtarmak için her zaman iyi sonuçlar almalıyız'' diye konuştu. 
     Hagi, Hakan Şükür'ün milli takıma davet edilmemesi hakkında ise şunları söyledi 
     ''Burada ben yorum yapsam hata olur. Ben de bir teknik direktörüm, Ersun Yanal da teknik direktör. Ben de aldığım kararların sorumluluğunu üstlenirim. Bana göre Türkiye'nin şampiyonaya katılma şansı vardır. Türkiye'nin iki maçı çok önemli. Kendisinin çok kaliteli değerli oyuncuları var. Biz hep onların yanındayız. Türk futbolunun böyle bir katılıma ihtiyacı var. Aynı zamanda Romanya'nın da böyle bir şeye ihtiyacı var. Bu iki maç kazanılırsa, Türkiye'nin şansı var.'' 
     
</TEXT>
</DOC>
