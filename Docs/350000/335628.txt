<DOC>
<DOCNO> 335628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur16.html </URL>
<DATE> 2005/04/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Liseli sevgilisiyle görüştürmeyen okul müdiresine saldırdı 
</HEADLINE>
<TEXT>

     Ayşenur YAMAN AKÇAKOCA Düzce , DHA 

      DÜZCE'nin Akçakoca İlçesi'nde işsiz, 25 yaşındaki Hakan Sağlam, Kız Meslek Lisesi'nde eğitim gören sevgilisi 16 yaşındaki G.A. ile görüşmesine izin vermeyen okul müdürü Hatice Özüdoğru'ya, okulu basarak bıçaklı saldırıda bulundu. Hatice Özüdoğru, saldırıdan kaçarak kurtulmayı başarırken, Hakan Sağlam polis tarafından yakalandı. 
     Olay, bugün saat 12.00 sıralarında Kız Meslek Lisesi'nde meydana geldi. Hakan Sağlam, daha önce de birkaç defa okula gelerek, 10'uncu sınıf öğrencisi G.A. ile görüşmek istedi. Okul Müdürü Hatice Özüdoğru, Sağlam'a izin vermedi. Sinirlenen Hakan Sağlam, bugün eline aldığı bıçakla okulu bastı. 
     Okul binasının girişindeki kapıları tekmeleyip, pencereleri kıran Hakan Sağlam'ı gören nöbetçi öğrenci üst kata çıkarak okul müdürüne haber verdi. Bu sırada elindeki bıçakla koşarak üst kata çıkan Hakan Sağlam'ı gören okul müdürü Hatice Özüdoğru odasından çıkarak, kaçmaya başladı. Okul müdürünün arkasından koşan Hakan Sağlam, okulda görevli diğer öğretmen ve öğrencilerin araya girmesiyle kovalamayı bırakarak kaçtı. Okul Müdürü Hatice Özüdoğru, yardımcısının odasına sığındı. Haber verilmesi üzerine gelen polisler, Hakan Sağlam'ı elindeki bıçakla birlikte okulun yakınındaki sokakta yakaladı. 
     Olay nedeniyle öğrenciler okulda büyük panik yaşarken, bıçaklı saldırıdan yara almadan kurtulan Okul Müdürü Hatice Özüdoğru, "Hakan Sağlam, daha önce de okula gelerek öğrencimiz G. ile birkaç defa görüştü. Dengesiz hareketleri nedeniyle Hakan Sağlam'ın her seferinde okula gelmesine tepki gösterip, öğrencim ile konuşmalarını engellemeye çalışıyordum. Olaydan G.A.'nın ailesine de bilgi vermiştim. Bu nedenle bugün bana bıçaklı saldırıda bulundu. Saldırınca çok korktum. Öğretmen arkadaşlar ve öğrenciler sayesinde kurtuldum'' dedi. 
     
</TEXT>
</DOC>
