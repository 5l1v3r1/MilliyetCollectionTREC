<DOC>
<DOCNO> 331561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas09.html </URL>
<DATE> 2005/04/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Rus Seyahat Acenteleri Küçük krizler Rusların gelmesini engellemez 
</HEADLINE>
<TEXT>

     İbrahim OKUMAMIŞ ANTALYA, DHA 

      RUSYA Seyahat Acenteleri Başkanı Sergei Shpilko, Öcalan krizinin bile Ruslar'ın Türkiye'ye gelmesini engelleyemediğini, bundan sonra da küçük krizlerin engelleyemeyeceğini söyledi. Shpilko, Türkiye'ye gelir seviyesi düşük Rusların daha çok rağbet ettiğini ifade etti. 
     ODEON Tur tarafından Antalya'ya getirilen 30'u Rus gazeteci 700 Rus seyahat acentesi temsilcisi, Antalya'da Türk turizmciler ve gazetecilerle birlikte basın toplantısına katıldı. 
     
     BAKAN HAKKINDA SORU SORMAYIN 
     Toplantı öncesinde Türk gazetecilerle biraraya gelen turizm sektörü temsilcileri, Kültür ve Turizm Bakanı Atilla Koç'un açıklamalarına yönelik olarak Rus turizmcilere soru sorulmamasını istedi. Türk turizmciler, "Bakan Bey Ruslar için söylediği zengin ve görgüsüzler' kelimesi nedeniyle özür diledi. Bu konunun daha fazla büyümesi hoş değil. Toplantıda bu konuyu gündeme getirmeyin'' dedi. 
     Bu görüşmelerin ardından başlayan toplantıda Rusya Seyahat Acenteleri Başkanı Sergei Shpilko, Türk gazetecilerin sorularını yanıtladı. Türkiye'nin Rusya'nın tatil tercihini kullandığı ülke konumuna geldiğini söyleyen Shpilko, Rus politikacıların kendilerine sürekli "Niye Rusları Türkiye'ye götürüyorsunuz'' diye eleştiride bulunduğunu belirti. 
     Shpilko, "Bize bu soruyu soracaklarınına önce Türkiye'nin başarısı niye büyük diye ' sormaları gerekir'' dedi. Akdenizde turizmin modasını yaratanların Türk turizimciler olduğunu anlatan Shpilko, "Ruslar Türkiye'de başka bölgelere de gitmeli. Özellikle Kuzey bölgeleri de tercih etmeliler. Oralarda da tarihi yerler var'' diye konuştu. Bir gazetecinin "Türkiye'ye gelen Ruslar'ın gelir seviyesi nedir, ne kadar haracama kapasiteleri var '' sorusuna, Shpilko şu yanıtı verdi 
     
     GENÇ RUSLAR TÜRKİYE'Yİ TERCİH EDİYOR 
     "Rusya pazarında Türkiye daha ucuz ve demokratik bir ülke olarak görülüyor. Çoğunun geliri kişi başına 500- 600 dolardan başlar. Hatta daha düşük gelirli aileler para biriktirip Türkiye'ye gelmek istiyor. Ruslar, Kıbrıs ve Türkiye'ye daha önce de geliyorlardı, ama bu turizm bu kadar gelişmediği için daha zenginleri geliyordu. Şimdi de yüksek gelirli insanlar gelmeye devam edecektir. Çünkü Türkiye'de yüksek kaliteli oteller açılmaya başladı. Emekli Ruslar ise gelirleri düşük olduğu için ülke dışına gidemiyorlar. Ama Türkiye'yi genç Ruslar tercih ediyor. Rusya'da kaliteli tesisler rağbet görüyor ve bunlar gençlerin ilgisini çekiyor. Bu anlamda Türkiye'nin şansı çok yüksek.'' 
     
     RUSLAR SADIK KALDI 
     Bir gazeteci de Shpilko'ya "Türkiye ile Rusya arasında Noel Baba Heykeli krizi çıktı. Ruslar bu olaya nasıl bakıyor '' diye sordu. 
     Shpilko bu soruya da, "Ruslar Türk turizmcimlere hep sadık kaldılar. Hatta Öcalan krizinde bile gazetelerde yazılıp çizilmesine rağmen Türkiye'ye tatile geldiler. Böyle küçük hayal kırıklıkları Rusları etkilemez'' diye cevapladı. 
     Toplantıya katılan ODEN Tur'a bağlı Coral Travel2'nin Genel Müdürü Coşkun Yurt ise, Türkiye'ye getirdikleri Ruslar'ın yüzde 64'ünün 5 yıldızlı, yüzde 24'ünün 4 yıldızlı ve yüzde 12'sinin de 3 yıldızlı otellerde konakladığını kaydetti. 
     Turistik Otelciler Birliği TÜROB Başkanı Ahmet Barut ise, Rusya'nın Almanya'dan sonra ikinci pazar olduğunu belirtti ve 2010 yılında 5 milyon Rus'un Türkiye'ye gelmeye başlayacağını vurguladı. 
     Akdeniz Turistik Otelciler Birliği AKTOB Başkanı Osman Ayık da, kısa bir süre içinde Rus turist sayısının Alman turist sayısına yaklaşacağını kaydetti. 
     
</TEXT>
</DOC>
