<DOC>
<DOCNO> 309824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun14.html </URL>
<DATE> 2005/01/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
PKK'nın Kuzey Irak'taki partisi PÇDK'dan afişli propaganda 
</HEADLINE>
<TEXT>

     ERBİL DHA 

IRAK'ta 30 Ocak'ta yapılacak seçimler yaklaşırken, Kürtlerin denetimindeki Erbil'de cadde ve sokaklar seçim afişleriyle donatıldı. Kaldırımlara kurulan çadırların yanısıra, sırtlarında tamburalı Kalaşnikof tüfek bulunan kişiler IKDP'nin afişlerini dağıtırken, terör örgütü PKK'nın yan kuruluşu olan Kürdistan Demokratik Çözüm Partisi'nin PÇDK afişlerinin de duvarlara yapıştırıldığı dikkat çekti. 
     Kuzey Irak'ta Kürt parlamentosunun bulunduğu Erbil'de seçimler nedeniyle güvenlik güçleri alarma geçirildi. Kentin giriş-çıkışlarında yoğun güvenlik önlemleri alındı. özellikle Musul ve Bağdat'tan gelen araçlar sıkı aramadan geçirildikten sonra kente sokuluyor. 
     Erbil'de seçim kampanyalarına da hız verildi. Cadde ve sokaklar başta IKDP olmak üzere çeşitli partilerin Kürdistan parlamentosu ve Irak Ulusal Parlamentosuna aday gösterilen kişilerin afişleriyle süslendi. Kentin merkezi yerlerine kurulan çadırlardan ise anonslar yapılarak vatandaşların katılımı sağlanmaya çalışıyor. 
     Bu arada sırtlarında tamburalı kalaşnikoflar bulunan kişilerin araçları durdurarak IKDP'nin afişlerini dağıtması dikkat çekti. 
     
</TEXT>
</DOC>
