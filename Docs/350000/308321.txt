<DOC>
<DOCNO> 308321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/dunya/axdun02.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran gerilimi iyice tırmandı 
</HEADLINE>
<TEXT>


DIŞ HABERLER SERVİSİ 


ABD Başkan Yardımcısı Dick Cheney'nin, önceki gün İran'ı dünyadaki tehlikeli yerler listesinin birinci sırasında göstermesi, günlerdir devam eden ABD - İran geriliminin daha da artmasına yol açtı. 
Geçtiğimiz hafta içinde ABD Başkanı George W. Bush'un İran'a askeri müdahaleyi ihtimal dışı bırakmadığını belirtmesi, Dışişleri Bakanlığı için gün sayan Condoleezza Rice'ın da İran'ın ABD'nin çıkarlarına ters olduğunu söylemesinin ardından Dick Cheney, İran'ı "tehlikeli yerler listesinin tepesinde" sözleriyle niteledi. 

'İsrail vurabilir' 
Cheney, bir radyo kanalına verdiği demeçte, ABD'nin İran'ın şüpheli nükleer silah programından kaynaklanan sorunların çözülmesi için barışçıl yolları deneyeceğini söylerken, "İsrail, Tahran yönetiminden gelecek bir nükleer tehditten kurtulmak için bu ülkeye herkesten önce müdahale etmeye karar verebilir" ifadesini kullanması, olaya farklı bir boyut da kazandırdı. 
İsrailli kaynaklar, Cheney'nin bu açıklamasının Avrupa'ya yönelik olduğunu bildirdi. Üst düzey İsrailli bir yetkili, Cheney'nin İran'la ilgili bu açıklamasının, İsrail'i hedef almadığını, Tahran'ın nükleer programına karşı daha sıkı tavır almaları için Avrupa ülkelerine mesaj olduğunu belirtti ve "Bu, Avrupalılara, "Yaptırımları yerine getirme politikasında büyük rol almazsanız ve İran'ın nükleer programını durdurmak için hızlı hareket etmezseniz, İsrail'in yapacaklarından biz sorumlu değiliz" demeyi amaçlıyor" diye konuştu. 


</TEXT>
</DOC>
