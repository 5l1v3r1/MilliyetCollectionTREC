<DOC>
<DOCNO> 332534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko30.html </URL>
<DATE> 2005/04/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tarım Bakanlığı Dioksin kirlenmesi, su ürünleri açısından da risk 
</HEADLINE>
<TEXT>

     Tarım ve Köyişleri Bakanlığı Koruma ve Kontrol Genel Müdürü Nihat Pakdil, İzmit Körfez yöresinin, petrol ve yakma tesisleri nedeniyle dioksin kirlenmesi yönünden riskli bölgeler olduğunu belirterek, dioksin kirlenmesinin özellikle su ürünleri açısından risk oluşturduğunu söyledi. 
     Bakanlık Müsteşar Yardımcısı Hasan Ekiz'in, hayvancılıkta suni tohumlama destekleri konusunda düzenlediği basın toplantısına katılan Pakdil, basın mensuplarının ''İzmit yöresinden alınan yumurta örneklerinde yüksek oranda dioksin kalıntısı bulunduğu'' yönündeki iddialara ilişkin sorularını yanıtladı. 
     Dioksinin kanserojen bir madde olduğunu, ilk defa Belçika'da hayvan yemlerinde tespit edilmesi üzerine kriz yaşandığını, ardından Hollanda'da aynı krizin ortaya çıktığını hatırlatan Pakdil, şu bilgiyi verdi 
     ''Dioksin, karbon bileşiklerinin yakılması sonucunda ortaya çıkıyor. Bu kirlilik daha çok Çevre Bakanlığı'nı ilgilendiriyor. Ancak, su kirliliği ve kirli suların denizlere akması nedeniyle, esas risk su ürünleri açısından ortaya çıkıyor. İzmit Körfezi, petrol tesisleri, yakma üniteleri nedeniyle riskli bölgelerden biri. Çelik üreten haddehanelerin, kablo yakan tesislerin, otomobillerden çıkan yağların yakıldığı tesislerin olduğu yerler de kirlenme açısından riskli. Büyük çöplük yangınları da dioksin kaynağı. Konu Çevre Bakanlığı'nın görev alanında. Ancak bizim açımızdan da dioksinin gıda zincirine bulaşması söz konusu. Akarsular, yağmursuları yoluyla bu kirliliğin denizlere akması nedeniyle su ürünleri açısından risk oluşturuyor.'' 
     
     ''DİOKSİN ANALİZİ, HALEN TÜRKİYE'DE DE YAPILAMIYOR'' 

     Halen ithal edilen bütün yem hammaddesi ve ürünlerinde dioksin analizi istendiğini, ancak dioksin analizinin her ülkede yapılamadığını anlatan Nihat Pakdil, Türkiye'de de henüz dioksin analizi yapılamadığını, AB'nin desteği ile Ankara İl Kontrol Laboratuvarı'nın bu analizi yapar hale getirileceğini söyledi. 
     Laboratuvarın altyapısının tamamlanmak üzere olduğunu, iki elemanın Pazar günü 1 aylık eğitim için Londra'ya gideceğini açıklayan Nihat Pakdil, ''Biz İzmit'teki olay üzerine değil, 4-5 ay önceden dioksin analizi konusunda çalışma başlatmıştık. Bir ay sonra bu kişiler eğitimden dönünce, laboratuvarda sistem oturunca, analizler yapılabilecek'' dedi. 
     Dioksin analizinin zor ve riskli olduğuna, çalışanlar açısından da risk oluşturduğuna işaret eden Pakdil, İzmit'teki tespitleri ile ilgili de şu bilgiyi verdi 
     
     ''SERBEST DOLAŞAN TAVUKLARIN YUMURTALARI'' 

     ''Kocaeli İl Müdürü ile konuştum. Söz konusu yumurta örnekleri, iki köyde serbest dolaşan tavukların yumurtalarından alınmış. O yörede toplu tüketim için üretim yapılan tesis ve çiftlik yok. Diğer taraftan, TÜBİTAK ile görüştük. TÜBİTAK, havadaki dioksin kirlenmesi konusunda analiz yapabilecekmiş. Biz de dioksin benzeri bir kirletici olan PCB konusunda bir yıldır su ve su ürünleri analizi yapıyoruz. Limitlerin üzerinde bir kalıntı tespit etmedik. Ancak, halen dioksin analizi yapamıyoruz.'' Koruma ve Kontrol Genel Müdürü Nihat Pakdil, Türkiye'de dioksin konusunda halen bir sınır bulunmadığını, buna ilişkin kodeks çalışmalarının sürdüğünü söyledi. 
     Greenpeace ve Bumerang adlı çevre örgütleri dün, Çevre Mühendisleri Odası İstanbul Şubesi'nde düzenledikleri basın toplantısında, İzmit Atık Yakma ve Depolama A.Ş'nin İZAYDAŞ yakınlarındaki bölgeden alınan yumurta örneklerinde, AB limitinin üstünde dioksin tespit edildiğini açıklamışlardı. 
     Çevre örgütü temsilcileri, atık yakma tesisi İZAYDAŞ yakınlarında doğal yöntemlerle beslenen tavukların yumurta örneklerinin Uluslararası Kalıcı Organik Kirleticilerin KOK Eliminasyonu İçin Bilgi Ağı-IPEN'e gönderildiğini, yapılan testler sonucu, bu yumurta örneklerindeki dioksin düzeyinin yüksek olduğunun tespit edildiğini bildirmişlerdi. 
     
</TEXT>
</DOC>
