<DOC>
<DOCNO> 325698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas23.html </URL>
<DATE> 2005/03/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İsviçre, buzulları güneşten korumak için 'paketliyor' 
</HEADLINE>
<TEXT>

     İsviçre'de, her yıl metrelerce incelen Alp dağlarındaki buzulları güneş ışınlarından korumak için, buzulların özel bir köpük tabakasıyla kaplanmasına çalışılıyor. 
     İsviçre'nin merkezindeki Andermatt kayak merkezi yetkililerinden Carlo Danioth, mayıs ayında bölgedeki Gurschen buzulunun PVC'den yapılmış özel bir köpükle kaplanacağını söyledi. 
     Danioth, 1 cm kalınlığında olacak bu kaplamanın güneş ışınlarını geçirmeyeceğini ve soğuğu muhafaza edeceğini belirtti. 
     Buzulun her yıl 5 metre eridiğini kaydeden Dahioth, ''Deneme başarılı olursa buzulun ikinci bölümünü de paketleyeceğiz'' dedi. Gurschen buzulunun ''paketlenmesinin'' maliyeti 66 bin avroyu bulacak. 
     İsviçre'deki başka kayak merkezlerinde de temmuzda aynı uygulamaya geçilmesi bekleniyor. 
     Zürih Üniversitesi tarafından geçen yıl yapılan bir araştırmaya göre, İsviçre dağlarındaki buzulların yüzölçümleri son 15 yılda 5'te 1 oranında azaldı. 
     İlk kez uydudan çekilen fotoğraflarla yapılan araştırmada, 1973-1985 yıllarında yüzölçümleri yüzde 1 azalan dağlardaki buzulların yüzölçümlerinin 1985-2000 yıllarında yüzde 18 azaldığı ortaya çıktı. 
     
</TEXT>
</DOC>
