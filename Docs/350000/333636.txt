<DOC>
<DOCNO> 333636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun40.html </URL>
<DATE> 2005/04/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Norveç, Vanunu'nun sığınma başvurusunu reddetti... 
</HEADLINE>
<TEXT>

     Norveç'in, İsrail'in nükleer sırlarını dünyaya açıkladığı için 18 yıl hapis yatan Mordechai Vanunu'nun sığınma başvurusunu reddettiği bildirildi. 
     Klassekampen gazetesinin Norveç Dışişleri Bakanlığı'na dayanarak verdiği habere göre, Vanunu'nun başvurusu, şekil şartlarına uymadığı için reddedildi. 
     Norveç yetkilileri, kurallara göre sığınma başvurusu yapan kişinin, bu başvuruyu sığınmak istediği ülkede yapması gerektiğini, Vanunu'nun başvurusunun ise İsrail'den yapıldığı için reddedildiğini söyledi. 
     18 yıl hapis yattıktan sonda cezasını tamamlayarak Nisan 2004'de hapisten çıkan Vanunu'nun İsrail'i terk etmesi ise yasak. Bu nedenle sığınma başvurusunu gitmek istediği ülkelerde yapamıyor. 
     Vanunu'nun İsveç'e yaptığı sığınma başvurusu da aynı gerekçeyle reddedilmişti. İsveç, bu kuralların Cenevre Sözleşmesi ile konulduğunu belirtmişti. 
     Vanunu ise Norveç devlet radyosuna yaptığı açıklamada, ''Benim özgürlüğüme kavuşmama ve buradan çıkabilmeme yardım etmedikleri ve başvurum reddedildiği için üzgünüm. Haklarımı benden alan hükümet kısıtlamalarına karşı, açıkça ve yüksek sesle konuşmaları gerekir'' dedi. 
     
</TEXT>
</DOC>
