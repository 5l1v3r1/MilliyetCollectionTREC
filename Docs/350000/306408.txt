<DOC>
<DOCNO> 306408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun35.html </URL>
<DATE> 2005/01/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Hollanda, Irak'tan çekilmede kararsız 
</HEADLINE>
<TEXT>

     Hollanda'nın, Irak'taki çok uluslu istikrar gücü bünyesinde görev yapan 1350 askerini, gelecek Mart ayında çekmesinin kesin olmadığı bildirildi. 
     Hollanda Başbakanı Jan Peter Balkenende, bakanlar kurulu toplantısından sonra Lahey'de yaptığı açıklamada, hükümetin daha önce aldığı kararın kesin olduğunu anımsattı, ancak uluslararası gelişmeler ve parlamentonun siyasi iradesi doğrultusunda, bu kararın değişmez olmadığını söyledi. 
     ''Hükümetin geçen yaz aldığı karar geçerliliğini koruyor, ancak uluslararası gelişmelere de gözümüzü kapalı tutamayız'' diyen Balkenende, bu ay sonunda Meclisteki tartışmalar ışığında çoğunluğun istemesi halinde, askerlerin görev süresinin uzatılabileceğini belirtti. 
     Hollanda Dışişleri Bakanı Bernard Bot da, toplantı sonrasında gazetecilerin sorularını yanıtlarken, askerlerin görev süresinin uzatılması yönünde Meclisten baskı geldiğini doğruladı ve konunun kabinede daha sonra tekrar ayrıntılı olarak değerlendirileceğini kaydetti. 
     Hollanda'nın Basra bölgesinde 1350 dolayında askeri bulunuyor ve askerlerin görev süresi, üçüncü kez Mart ayı ortasına kadar uzatılmıştı. 
     Son günlerde ABD yetkilileri tarafından yapılan açıklamalarda, Hollanda'nın bölgedeki askerlerinin görev süresinin uzatılmasını isteyen görüşler dile getirilmişti. 
     
</TEXT>
</DOC>
