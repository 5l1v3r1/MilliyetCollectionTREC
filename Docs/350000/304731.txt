<DOC>
<DOCNO> 304731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur28.html </URL>
<DATE> 2005/01/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hemşireye saldırı olayının zanlısı Adliye'ye sevkedildi 
</HEADLINE>
<TEXT>

     Okmeydanı'nda hemşire N.T.'nin gasp ve darp edilmesi olayına ilişkin gözaltına alınan zanlı, adliyeye sevk edildi. 
     Alınan bilgiye göre, E-5 Otoyolu Okmeydanı Kavşağı yakınında 4 gün önce meydana gelen olayda, hastanedeki işine gitmeye çalışan N.T.'yi gasp ve darp edip tecavüz girişiminde bulunduğu gerekçesiyle gözaltına alınan Abdullah K.'nın 38 , Asayiş Şube Müdürlüğü'ndeki işlemleri tamamlandı. 
     ''Tutarsız davranışlar sergilediği ve olaya ilişkin herhangi bir şey söylemediği'' öğrenilen zanlı, sağlık kontrolünün ardından Şişli Adliyesi'ne gönderildi. 
     Bu arada zanlının çizilen robot resim doğrultusunda araştırma yapan polis ekiplerince, olay yeri yakınında çimenlik alanda şüphe üzerine gözaltına alındığı ifade edildi. 
     Zanlının, yapılan ilk teşhisin ardından bu gece saat 02.00 sıralarında polis tarafından olay yerine yeniden götürüldüğü öğrenildi. 
     Hemşire N.T.'nin de doktor ve sağlık personeli kontrolünde olay yerine götürülerek, burada yeniden teşhis yaptırıldığını belirten polis yetkilileri, kısmen karanlık olan olay yerinde saldırganın kibrit yakmış olması dikkate alınıp teşhis sırasında kibrit de kullanıldığını kaydettiler. 
     İşsiz ve evsiz olduğu belirtilen zanlının, hırsızlık suçundan Emniyet'te kaydı bulunduğu da bildirildi. 
     Zanlının kıyafetleri ile kan örneğinin Kriminal Polis Laboratuvarı ve Adli Tıp Kurumu'na gönderildiği, bu kapsamda incelemenin sürdüğü ifade edildi. 
     
</TEXT>
</DOC>
