<DOC>
<DOCNO> 333309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko15.html </URL>
<DATE> 2005/04/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fortis CEO'su Votron Türkiye'de olmaktan çok memnunuz 
</HEADLINE>
<TEXT>

     Fortis Üst Yöneticisi CEO Jean-Paul Votron, Dışbank hisselerini alarak Türkiye'de bulunmaktan dolayı çok memnun olduklarını söyledi. 
     Votron, Fortis'in Dışbank hisselerini satın almasıyla ilgili düzenlenen basın toplantısında yaptığı konuşmada, Ocak ayında bir toplantı yaptıklarını, yatırımcılarla konuştuklarını ve burada şirketin büyüyeceğini söylediklerini ifade ederek, ''3'te 2 organik, 3'te 1 de organik olmayan büyüme yapacağız. Ocak'ta Büyüyeceğiz dedik. Büyümekteyiz, başka şeyler de söyledik. Bütün bunları da gerçekleştirmekteyiz'' diye konuştu. 
     Benelüks ülkelerinin dışında da büyümeyi amaçladıklarını ifade eden Votron, kendilerini büyümeye odakladıklarını, Ocak ayından bu yana büyümenin şirket içinden gelmesini istediklerini ve bunun ticari odaklanma, ticari, özel ve girişimci bankacılıkla yapılacağını söyledi. 
     Votron, Türkiye'de ileride önemli bir oyuncu olmayı amaçladıklarını kaydederek, şunları söyledi 
     '' Fortis'i büyüteceğiz derken, tespit ettiğimiz 4 büyüme alanından 1 numaralısı müşterilerdi. Müşteriyi her zaman ön plana koymayı amaçlıyoruz. Hizmet kalitesi ve müşteriye yönelik olma bizim dilimizdir. Dışbank'tan da, aynı dil olduğu için hoşlanıyoruz. Aynı dili konuşacağız. Kendilerinin bu güçlü müşteri ilişkileriyle büyümelerini bekliyoruz. Bütün müşterilerimizin memnun olmasını istiyoruz. Bunu ölçüyoruz. Çok gayret ediyoruz. Bunun hep çıtasını yükseltmeye çalışıyoruz. Dışbank aynı özelliklere sahip bir banka. Onun için bu bizi heyecanlandırıyor.'' Votron, dün Dışbank operasyon merkezini ziyaret ettiğini ve bundan dolayı çok mutlu olduğunu ifade ederek, çağrı merkezinde verimli ve müşteriye odaklı çalışanlar gördüğünü söyledi. 
     
     ''MÜKEMMEL BİR EŞLEŞME'' 

     Dağıtım ve satışın önemine de işaret eden Votron, bunu kendilerinin çok iyi yaptığını, Dışbank'ın da burada çok başarılı olduğunu ifade ederek, ''Mükemmel bir eşleşme'' dedi. 
     Votron, 6 iş alanları olduğunu, ince ve yalın bir hatta çalıştıklarını, kıvrak ve süratli olabilmeyi amaçladıklarını kaydederek, şöyle konuştu 
     ''Şirkette organik büyüme istiyoruz. Organik olmayan satın alma bu şirketi büyütmede hız kazandırma amaçlıdır. Türkiye'de bunu yapıyoruz. Benelüks ülkelerinde olmayan işlerimizin, karımızın yüzde 30'unu temsil etmesini istiyoruz. Şu anda yüzde 15'tir, bunu iki katına çıkaracağız. Büyümeyi hızlandırmak için yeni bir organizasyonumuz olacak. Sürekli olarak istikrarlı ve tahmin edilebilir bir şekilde büyümeyi arzu ediyoruz. Hep performansa odaklıyız. 
     Türkiye'deki mevcudiyetimiz kritik derecede önemli. Türkiye her zaman benim kalbimde yeri olan bir ülkedir. Ülkeyi, insanları, ekonomisini seviyorum. Motivasyon, enerji, adanmışlık ve profesyonelliği görüyorum. Şirkete katıldığımdan beri biz bunu çok konuştuk ve Türkiye'de olmaktan çok memnunuz. Çok şanslıyız ki biz Dışbank yönetimiyle tanışma fırsatını bulduk, birbirimizle görüşmeye başladık ve çok kısa sürede bir sonuca vardık. Birlikte çok iş yapabileceğimizi, iyi iş çıkarabileceğimizi düşündük.'' 
     
     "DIŞBANK'TA DA AYNI FELSEFEYİ BULDUK" 

     Fortis'in Üst Yöneticisi CEO Jean-Paul Votron, Fortis'te basit bir felsefeleri olduğunu, Dışbank'ta da aynı felsefeyi buldukları için Türkiye'ye geldiklerini bildirdi. 
     Votron, bir işte önce insanın geldiğini, insanların çok hevesli ve profesyonel olmaları gerektiğini, daha sonra da performansın önemli olduğunu vurguladı. 
     Votron, Fortis'te basit bir felsefeleri olduğunu belirterek, ''Dışbank'ta da aynı felsefeyi buldum. Onun için bugün buradayız'' dedi. 
     Fortis'te karlılıklarının 3'te 2'sinin bankacılıktan ve 3'te 1'inin sigortacılıktan geldiğini belirten Votron, son derece hızlı büyüyen bir şirket olduklarını bildirdi. 
     Votron, Fortis'in değişik dağıtım kanallarından çalışabildiğini, olağanüstü çalışanları olduğunu vurgulayarak, Avrupa şirketi olan Fortis'in merkez olarak çalıştığı Benelüks ülkelerinde son derece rekabetçi, yoğun bir piyasa bulunduğunu ve bu piyasalarda olağanüstü sonuçlar elde edebildiklerini söyledi. 
     Fortis'teki 6 birimin kara eşit katkıda bulunduğunu dile getiren Votron, Avrupa ülkelerinin dışında İspanya, Portekiz ve Çin gibi ülkelerde çalıştıklarını anlattı. 
     Votron, temettü dağıtan ve bunu seven bir şirket olduklarını da ifade ederek, ''Bütün dünyada bu konuda çok iyi bir performans çıkartmakla tanınıyoruz. Bu yıl 2 milyar avro gibi bir temettü dağıtacağız'' diye konuştu. 
     
     ''DAHA DA BÜYÜMEYİ ARZU EDİYORUZ'' 

     Jean-Paul Votron, 15 yıllık bir geçmişi olan Fortis'i satın almaların ileriye götürdüğünü dile getirerek, bulundukları ülkeler dışında başka planları da olduğunu ve dünyanın çeşitli yerlerindeki boşluklarını doldurmaya niyetlerinin olduğunu söyledi. 
     Votron, Fortis'in 27-28 milyar avroluk bir piyasa değerinin bulunduğuna işaret ederek, şunları kaydetti 
     ''Biz daha da büyümeyi arzu ediyoruz. Bu hedefe yönelik çalışıyoruz. Fortis bir Avrupa şirketi, bir yerde Avrupa'yı fethetmiş durumdayız. Önemli bir Avrupa oyuncusuyuz. Ama koca dünya var. Dünyada da mevcuduz. Asya'da da önemli bir oyuncuyuz.'' 
     
</TEXT>
</DOC>
