<DOC>
<DOCNO> 337083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo18.html </URL>
<DATE> 2005/04/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Atalay Bir halter bayramı daha kutluyoruz... 
</HEADLINE>
<TEXT>

     Gençlik ve Spor Genel Müdürü GSGM Mehmet Atalay, Bulgaristan'ın başkenti Sofya'da yapılan büyük erkekler ve bayanlar Avrupa Halter Şampiyonası'na katılan sporcuları kabul etti. 
     GSGM Kızılay binasında yapılan kabulde konuşan Mehmet Atalay, halterde geleneksel sevinçlerden bir tanesini daha yaşadıklarını belirterek, ''Bir halter bayramı daha kutluyoruz'' dedi. 
     Tüm arkadaşların özgüvenleri, hırsları ve azimleriyle Türk bayrağını sürekli gönderde dalgalandırdıklarını vurgulayarak, şöyle konuştu 
     ''Güreşle yaşadığımız başarılar halterle sürüyor. Bu başarılar Pekin'deki ihtişamın göstergesidir. Pekin olimpiyatlarında Çin ile yarışacağız. Çin iyi geliyor, ancak bizim sporcularımız da çok iyi çalışıyor. Onları geride bırakacağımızı düşünüyorum.'' Şampiyonada bayan milli takımının başarı elde edememesi nedeniyle bayan haltercilere moral veren Atalay, ''Bayanların moralini bozuk görüyorum. Moralinizi bozmayın. Madalyalar gelecek. Biz sizlerle gurur duyuyoruz. Sadece ahlaklı ve disiplinli olun, Atatürk'ün veciz cümlesine layık olun'' diye konuştu. 
     Her ülke sporcusunun kıymetli olduğunu, ancak bizimkilerin daha kıymetli olduğuna dikkati çeken Atalay, ''Halil Mutlu çok mütevazı, disiplinli ve çok çalışkan. Herkese örnek gösteriyorum. Bir lise öğrencisi Erol Bilgin'in başarılarıyla da gurur duyuyoruz'' dedi. 
     
     BAŞARILI SPORCULAR FENERBAHÇE-TRABZON MAÇINA DAVETLİ 
     Genel Müdür Mehmet Atalay, şampiyonada başarılı olan sporcuları hafta sonu İstanbul'da yapılacak Fenerbahçe-Trabzonspor karşılaşmasına davet ettiklerini söyledi. 
     Davet için genel müdüre teşekkür eden Halil Mutlu, o gün yoğun bir çalışma temposu içinde olacağını belirterek, Atalay'a Fenerbahçe-Galatasaray maçına gelebileceğini söyledi. 
     Kabulde konuşan Halter Federasyonu Başkanı Hasan Akkuş, şampiyonada erkek takımının 11 altın 7 gümüş ve 3 bronz madalya alarak takım halinde şampiyon olduğunu hatırlatarak, şunları söyledi 
     ''Bayanlarda 2 bronz bekliyorduk, ancak olmadı. Bayan takımımız da 1 yıl içinde Avrupa ve Dünya şampiyonalarında derece elde edecektir. Erkekler 3 aydır birlikte kamp yapıyorlar. Bu kampın neticesinde de böyle bir başarı yakaladık. İlk kez podyuma çıkan Sedat ve Erol'un başarıları diğer milli takım sporcularını olumlu yönde etkiledi. Çocuklara bu madalyaları kazandıkları için teşekkür ediyoruz.'' 
     
     TANER SAĞIR ŞAMPİYONANIN EN BAŞARILI SPORCUSU 
     84. Erkekler Avrupa Halter Şampiyonası'nda 77 kiloda koparma, silkme ve toplamda 3 altın madalya kazanan Taner Sağır ''En başarılı sporcu'' ödülünü aldı. 
     GSGM Genel Müdürü Mehmet Atalay, tüm halter milli takımı sporcularına ve antrenörlerine birer adet kol saati hediye etti. 
     
</TEXT>
</DOC>
