<DOC>
<DOCNO> 308416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun05.html </URL>
<DATE> 2005/01/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çin, vatandaşlarını uyardı Irak'a gitmeyin 
</HEADLINE>
<TEXT>

     Çin'in Bağdat Büyükelçiliği, Irak'ta 8 Çinliyi kaçıranlara, vatandaşlarını serbest bırakmaları çağrısında bulunurken, Pekin yönetiminin vatandaşlarına Irak'a gitmemeleri çağrısı yaptığı bildirildi. 
     Çinli bir diplomat, El Arabiye televizyonunda yayınlanan görüntülü açıklamasında, ''Çin Halk Cumhuriyeti ve Irak'taki Çin Büyükelçiliği'nin vatandaşlarına birden fazla defa, şu zamanda Irak'a gitmemeleri yönünde uyarıda bulundu'' dedi. 
     Kaçırılan 8 Çinli'nin Irak'a kendileri gelen normal vatandaşlar ve işçiler olduklarını belirten diplomat, ''İki ülke halklarının dostluğu hatırına Çin, size rehineleri ailelerinin yanına dönebilmeleri için serbest bırakmanız için insani bir çağrıda bulunuyor'' diye konuştu. 
     Irak'ta Çinlileri kaçıranlar bugün, Pekin hükümetinin, vatandaşlarına Irak'a gitmelerini yasaklaması durumunda rehinelere ''merhametli'' davranılacağını açıklamıştı. 
     Çinlileri kaçırdıkları belirtilen kişiler, bir internet sitesinde yayınlanan video görüntülerinde, ''Hükümetinizden, Çin vatandaşlarının Irak'a girmelerinin yasaklandığına dair bir bildiri yayımlamasını istiyoruz. Bu, olumlu bir jest olarak değerlendirilecektir ve bizi rehinelere karşı merhametli davranmaya yöneltecektir'' ifadesini kullanmışlardı. 
     Militanlar, daha önce Irak'ta Amerikalılar için çalıştıkları gerekçesiyle kaçırdıklarını söyledikleri Çinlilerin serbest bırakılması için Pekin hükümetinden, Irak'a Amerikalılar için çalışmaya gelen Çinlilere ilişkin tavrını açıklamasını istemiş, aksi takdirde Çinli rehinelerin 48 saat içinde öldürüleceğini bildirmişti. 
     Çinlileri kaçıranların tanıdığı 48 saatlik süre dolarken, rehinelerin akıbeti henüz bilinmiyor. 
     
</TEXT>
</DOC>
