<DOC>
<DOCNO> 343476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas28.html </URL>
<DATE> 2005/05/17/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Kartal Cezaevi tutuklu ve hükümlülerinden sanat sergisi... 
</HEADLINE>
<TEXT>

     Kartal H Tipi Cezaevi’ndeki tutuklu ve hükümlülerin çalışmalarından oluşan sergi, Pendik Mehmet Akif Ersoy Sanat Merkezi’nde açıldı. 
     Serginin açılışında konuşan Adalet Bakanlığı Ceza ve Tevkifevleri Genel Müdür Yardımcısı Hasan Kadakal, yakın bir zamana kadar ceza infaz kurumlarının, fiziki yetersizlikleri nedeniyle kamuoyunun gündemine güvenlik problemleriyle geldiğini belirterek, asayiş ve güvenliğin olmadığı yerde hiçbir şekilde olumlu bir çalışma yapılamayacağını ve sonuç alınamayacağını söyledi. 
     Kadakal, "Bu nedenledir ki, öncelikle fiziki yetersizliklerin giderilmesi ve personelin eğitim düzeyinin yükseltilmesi suretiyle asayiş ve güvenlik problemleri asgari düzeye düşürülerek, eğitim ve üretim süreci başlatılmıştır. Yaratılan iş alanları sayesinde hükümlü ve tutuklulara meslek edinmeleri, ayrıca hobilerini geliştirmeleri konusunda eğitim ve katkı yapılmakta, ürettikleri bu mal ve eserlerin bu tür sergilerde satılması suretiyle de ailelerine yük olmadan kişisel ihtiyaçlarını gidermede yardımcı olunmaktadır." Kartal Cumhuriyet Başsavcısı Yusuf Ulu da cezaevinin henüz 6 yıl önce faaliyete geçmesine rağmen 3. sergisini açma başarısını gösterdiğini söyledi. 
     Tutuklu ve hükümlülerin, cezaevinde bulundukları süre içinde çağdaş infaz anlayışına uygun olarak vakitlerini olanaklar ölçüsünde en iyi şekilde geçirmelerinin amaçlandığını belirten Ulu, "Cezaevinde bu amaçla eğitim, öğretim, sosyal, kültürel ve sportif faaliyetler kapsamlı bir biçimde yürütülmektedir" dedi. 
     Sergide, 88 tutuklu ve hükümlünün 50 yağlı boya, 50 ebru, 40 çeşitli obje, 8 hat ve 8 rölyef çalışması yer alıyor. 
     Kartal H Tipi Cezaevi’nde çeşitli sanat dallarında düzenlenen kurslara, cezaevindeki bazı ünlü isimlerin de katıldığı, ancak cezaevi yönetimine dilekçeyle başvurarak çalışmalarının sergilenmesini istemedikleri öğrenildi. 
     
</TEXT>
</DOC>
