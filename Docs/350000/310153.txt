<DOC>
<DOCNO> 310153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yazar/pulur.html </URL>
<DATE> 2005/01/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hediyeler ve kim bu bakan 
</HEADLINE>
<TEXT>


BU hediye işi uzayacağa benzer... 
ANAP'lı eski bakanlardan Ekrem Pakdemir'li ve Hazine Müsteşarı Tevfik Altınok kendilerine değerli birer halı hediye edildiğini, halıları demirbaş olarak devlete verdiklerini söylediler. 
Oysa Başbakan ve ailesinin ilk defa devletin demirbaşına, kendilerine hediye verilen halıyı kaydettikleri belirtilmişti. 
Demek değilmiş 

ADALET Partisi kurucularından eski Sanayi Bakanı Mehmet Turgut anılarında bu hediye işini anlatır. x 
Bir bakan, bu hediye işine hassastır ve konuya suratı asık bakmaktadır. Zaten dönemin yönetimi de böyle bakmakta, hatta cumhurbaşkanı, devlet adına kendisine verilen bütün hediyeleri, demirbaşa geçirerek müzeye koydurmaktadır. 
Ama buna rağmen hediyeler gelmektedir. 

HEDİYELERE asık surat gösteren bakan, bir yılbaşı öncesi bakanlığa gidince önüne kocaman bir hediye konur, gümüş tepsi veya leğen, üzerinde gümüş ibrik veya sürahi elişi bir sanat eseri... 
Sekreterler "Efendim, bu çok güzel, eve gönderelim " derler, bakan "Hayır " der ve sorar 
"Kim göndermiş bunu " 
Sekreterlerden biri, bir şarkıcının sevgilisi olduğunu söyler, diğeri düzeltir 
"O eskidendi, şimdi başka şarkıcıyla yaşıyormuş, gazeteler öyle yazıyor " 
Bakanlığa iki kuyumcu getirilir, tespit yapılır ve hediye demirbaşa kaydedilir, durum hediyeyi gönderen kişiye de resmi yazıyla bildirilir, teşekkür edilir. 

ARADAN bir süre geçer, şarkıcıların sevgilisi olan işadamı ile bakanın dostu olan bir gazeteci uçakta yan yana düşerler gazeteci, bakandan saygılı bir dille ve "Ağabey" diye söz edince, işadamı sinirlenir 
"Bırak şu ukala adamı, hediye gönderdim, kabul etmedi, demirbaşa yazdırmış... Ben buna benzer hediyelerden en az on beş kişiye gönderdim, hiç kimse bu ukalalığı yapmadı " 

BAKAN, görevinden ayrılırken kendisine gelen ve demirbaşa kaydedilen hediyelerin listesini yapar, bakanlığın toplantı salonundaki kilitli camlı dolaplara yerleştirir, ondan sonra gelecek bakanların "Amma da ukala imiş, epeyce de ahmakmış " diyeceklerini bile bile... 

KİM bu bakan 
Biz bu bakanın kim olduğunu biliyoruz. 
Lakin, kendisi izin vermeden adını açıklayamayız. 
Ondan ricamız, bakanlığın toplantı salonuna yerleştirdiği bu hediyelerin şimdi yerinde olup olmadıklarına bir bakması... 
Belki gördüklerini bize bildirirken, adını da verir. 
Ya da okurlarımız arasında bir anket açalım, cevapları bekleyelim 
"Kim bu bakan " 

x Siyasetten Kesitler, Mehmet Turgut, Boğaziçi Yayınları, 1993. 



</TEXT>
</DOC>
