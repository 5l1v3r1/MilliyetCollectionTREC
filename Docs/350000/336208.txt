<DOC>
<DOCNO> 336208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy07.html </URL>
<DATE> 2005/04/23/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, öğretmen ve öğrencileri kabul etti... 
</HEADLINE>
<TEXT>

     Cumhurbaşkanı Ahmet Necdet Sezer, 23 Nisan Ulusal Egemenlik ve Çocuk Bayramı kutlamaları çerçevesinde Türkiye'nin çeşitli illerinden gelen 1300'e yakın öğrenci ve öğretmeni Çankaya Köşkü'nde kabul etti. 
     Sezer, Çankaya Köşkü Büyük Resepsiyon Salonu'nda düzenlenen kabule gelişinde, çocuklar tarafından alkışlandı. 
     Kabulde, öğrenciler, barış ve dostluk mesajları içeren konuşmalar yaptılar, şiirler okudular, gösteriler sundular. 
     Cumhurbaşkanı Sezer, kabulde yaptığı konuşmada, öğrencilerle birlikte olmaktan ve coşkularını paylaşmaktan duyduğu mutluluğu dile getirdi. 
     Türkiye Cumhuriyeti'nin, başta yüce Atatürk olmak üzere yaşamını ülkesine adayan, yurdunun bağımsızlığını, özgürlüğünü ve ulusal onurunu tüm değerlerin üstünde tutan kahramanların özverili çabaları sonucu kurulduğunu belirten Sezer, Türk Ulusu'nun Birinci Dünya Savaşı'nın ardından varlığına, bölünmez bütünlüğüne ve yurduna yönelen tehditler karşısında yılmadığını, Yüce Atatürk önderliğinde destanlaşan bir savaşım verdiğini kaydetti. 
     Cumhurbaşkanı Sezer, Atatürk'ün büyük askeri dehası ve üstün liderlik yeteneği, yurttaşların özverisi, Türk ordusunun kahramanlığı ve cesareti sayesinde unutulmaz zaferler kazanıldığını ifade ederek, bu zaferlerin Türk ulusunun tarih sahnesinde daha güçlü biçimde yerini almasını sağladığını ifade etti. 
     Sezer, şöyle konuştu 
     ''Büyük Millet Meclisi'nin açılışı, bu süreçte atılan ve tam bağımsız ulus egemenliğine dayanan yeni Türk devletinin doğuşunu simgeleyen tarihsel bir adımdır. Büyük Millet Meclisi, Türk Ulusu'nun bağımsız ve özgür yaşama kararlılığının, egemenliğine sahip çıkma istencinin yansımasıdır. Ulusumuz, Meclis'in açılmasıyla kendi geleceğini belirleme hakkına kavuşmuştur. Meclisimizin Atatürk'ün öncülüğünde almış olduğu kararlar geleceğimizi aydınlatmıştır. 
     Yüce Atatürk'ün şanlı tarihimizdeki çok önemli bir dönüm noktası olan 23 Nisan'ı sizlere bayram olarak armağan etmesi, Türk çocuklarına duyduğu sevginin ve güvenin göstergesidir. Atatürk, böylelikle Cumhuriyetin, genç kuşakların sahipliğinde sonsuza değin yaşatılacağına olan inancını ortaya koymuş, sizlere verdiği değeri anlatmak istemiştir. Coşkunuzla şenlendirdiğiniz 23 Nisan Ulusal Egemenlik ve Çocuk Bayramı'nın dünyadaki tek çocuk bayramı olması yüce önderin eşsizliğini gözler önüne sermektedir.'' 
     
     ''DÜNYA ÇOCUKLARI ARASINDA KÖPRÜ'' 
     Sezer, çeşitli ülkelerden gelen çocukların katılımıyla büyük bir şölene dönüşen bu bayramın dünya çocukları arasında sevgi ve dostluk köprüleri kurulmasını sağladığını, barışın ve kardeşliğin egemen olduğu dünya özlemlerinin dile getirilmesine aracılık ettiğini kaydetti. 
     ''Çocuklar, ulusların en önemli zenginliğidir'' diyen Sezer, bunun bilincine vararak, çocuklarına değer veren, onların çağdaş yaşamın tüm olanaklarından yararlanarak, yetişmelerini sağlayan ülkelerin dünyada söz sahibi olduklarının bilindiğini vurguladı. 
     Cumhurbaşkanı Sezer, ulusal kültürün zenginliğini ve değerini göz ardı etmeden evrensel bilgilerle beslenen, insana önem veren, özgüveni gelişmiş bireylerden oluşan toplumların geleceğe güçlü biçimde ulaşabildiklerini ifade ederek, şunları kaydetti 
     ''Sizlerin çağdaş eğitim olanaklarından eşit biçimde yararlanmanız bilgi çağının gerektirdiği birikim ve donanımla yetişmeniz temel önceliğimizdir. Atılan adımlara, başlatılan kampanyalara ve sürdürülen iyi niyetli girişimlere karşın, başta kızlarımız olmak üzere çok sayıda çocuğumuzun eğitim olanaklarına ulaşmakta zorlanmalarını üzüntü ile karşılıyoruz. 
     Eğitimi ulusal bir seferberliğe sürdürerek bu alandaki açığımızın mutlaka kapatılması gerektiğini vurgulamak istiyorum. 
     Yeri gelmişken, tüm yurttaşlarımızı ve kurumlarımızı, eğitime desteklerini ve katkılarını artırarak sürdürmeye çağırıyorum. Unutulmamalıdır ki çocuklarımızın yaşadığı sorunlara ilişkin çözümleri yaşama geçirebilme konusundaki başarımız, onlara gelecek adına bugünden sunabileceğimiz en değerli armağan olacaktır.'' 
     
     ''BÜYÜK HEDEFLERİ GERÇEKLEŞTİRMEK'' 
     Cumhurbaşkanı Sezer, Türkiye'nin dünyada hak ettiği konuma yükselmesi için, Yüce Atatürk'ün ileri ülkeler düzeyine ulaşmak amacıyla başlattığı çağdaşlaşma atılımlarını başarıyla sürdürmek, onun gösterdiği ve ulusun özlemi olan büyük hedefleri gerçekleştirmek durumunda olduklarını vurguladı. 
     Türkiye'nin bu hedefleri yakalayabilecek güç, birikim ve deneyime sahip olduğundan kuşku duymadığını, çocukların da bu süreçte etkin biçimde yer alacağına inandığını kaydeden Sezer, ''Sizler ulusumuzun en değerli varlığı, barışın, sevginin, umudun ve kardeşliğin temsilcisi, aydınlık yarınlarımızın güvencesisiniz'' dedi. 
     Çocukları ve gençleri Türkiye'nin geleceği olarak gören Yüce Atatürk'ün demokratik, laik, çağdaş Türkiye Cumhuriyeti'ni bu kuşaklara emanet ettiğini belirten Sezer, ''Cumhuriyete sahip çıkmanın geleceğimiz yönünden taşıdığı önemin bilincinde olduğunuzdan kuşku duymuyoruz'' diye konuştu. 
     
     ''SİZLERE İNANIYOR VE GÜVENİYORUZ'' 
     Sezer, çocuklara şöyle seslendi 
     ''Sizlerin üstlendiğiniz bu tarihsel sorumluğun gereklerini yerine getirmek için yılmadan çalışacağınıza, aklın ve bilimin yol göstericiliğinden ayrılmadan ulaşacağınız yeni başarılarla ülkemizi geleceğe taşıyacağınıza inancımız sonsuzdur. Yüce Türk Ulusu'nun mensubu olmanın verdiği gurur ve güvenle Türkiye'nin her alanda gelişmesi çabalarına öncülük edeceksiniz. Kendinizi her konuda geliştirmeli, öğrenmeye ve araştırmaya istekli, bilgiye ve yeniliklere açık, bakış açısı geniş, sorunlara karşı duyarlı, sorumluluklarını önemseyen, ülkesine ve ulusuna inanan bir anlayışa sahip olmalısınız. 
     Yüce Atatürk'ü kendinize örnek almalısınız. Öngörüleri ve başardıklarıyla dünya tarihine damgasını vuran Yüce Atatürk'ün yaşamından, ilke ve devrimlerinden, düşüncelerinden ve öğütlerinden çok şeyler öğreneceksiniz. Ulusumuzun güven ve desteği ile her zaman başarılı olacağınıza yürekten inanıyoruz. Sizleri çok seviyor, sizlere inanıyor ve güveniyoruz. 
     23 Nisan Ulusal Egemenlik ve Çocuk Bayramı'nızı en içten duygularla kutluyor hepinizi en içten duygularla kucaklıyorum.'' 
     
     ÇOCUKLARLA ANI FOTOĞRAFI ÇEKTİRDİ 
     Cumhurbaşkanı Sezer, TBMM'deki törenin uzaması nedeniyle 1 saat gecikmeli başlayan kabulün ardından, öğrenci ve öğretmenlerle gruplar halinde anı fotoğrafı çektirdi. 
     Bu sırada öğrenciler Sezer'e çeşitli hediyeler sundular. 
     Sezer, yürüyemeyen engelli bir çocuğu kucaklayarak, fotoğraf çekiminin yapıldığı platforma koydu. 
     Kabule, Cumhurbaşkanı Sezer'e, ''Ankara ve Anıtkabir'i görmek istiyoruz'' diye mektup yazan Ardahan'ın Posof İlçesi'nden bir grup öğrenci de katıldı. Sezer, bu öğrencilerle özel olarak ilgilenerek, onlarla da hatıra fotoğrafı çektirdi. 
     Kabule katılan anaokulu öğrencilerine yap-boz, diğer öğrencilere databank, öğretmenlere ise kalem hediye edildi. 
     Cumhurbaşkanı Sezer, kabulü izleyen gazetecilerle de anı fotoğrafı çektirdi. 
     Sezer, öğrencilerin hediye ettiği çiçekleri de gazetecilere dağıttırdı. 
     
</TEXT>
</DOC>
