<DOC>
<DOCNO> 325757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/spo08.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo gidiyor 
</HEADLINE>
<TEXT>


Real Madrid'de huzursuz olan Brezilyalı yıldızın, sezon sonunda ayrılmayı kafasına koyduğu öğrenildi 


İspanya Ligi'nde hiçbir iddiası kalmayan Real Madrid'in yıldız golcüsü Ronaldo'nun sezon sonunda takımdan ayrılacağı iddia edildi. Malaga maçında oyundan alındıktan sonra yedek kulübesine doğru yürürken, tartışmaya girdiği taraftarlara pet şişe fırlatan Brezilyalı süperstarın, Eflatun - Beyazlı ekipten ayrılmasına kesin gözüyle bakılıyor. Sambacı yıldız dün hareketinden dolayı özür dileyip, "Yanlış davrandığımı biliyorum ama iki genç bana ırkçı sözlerle tacizde bulunup, anneme küfrettiler" diyerek kendini savundu. İspanyol basını da, takımda huzursuz olduğunu her hareketiyle belli eden Ronaldo'nun yönetim tarafından da biletinin kesildiğini yazdı. Inter'den Adriano ile takası gündeme gelen Ronaldo'nun İtalya'ya dönüşü pek mümkün gözükmüyor. Çünkü Mavi - Siyahlı taraftarlar Fiorentina maçında açtıkları "Ronaldo seni Milano'da turist olarak bile görmek istemiyoruz" pankartıyla tutumlarında ne kadar kararlı olduklarını gösterdiler. 


</TEXT>
</DOC>
