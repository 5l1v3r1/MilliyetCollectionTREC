<DOC>
<DOCNO> 339282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo23.html </URL>
<DATE> 2005/05/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Trabzon'da ''lütfen istifa'' yürüyüşü... 
</HEADLINE>
<TEXT>

     Trabzonspor’un Fenerbahçe’ye yenilgisinin ardından Trabzon’da Futbol Federasyonu’na tepki olarak "Lütfen istifa" yürüyüşü yapılacak. 
     Trabzonspor Taraftarlar Derneği Başkanı Özgür Özal, 10’a yakın dernek ve grup üyeleriyle birlikte Türkiye Spor Yazarları Derneği Trabzon Şubesi’nde düzenlediği basın toplantısında, 6 Mayıs Cuma günü Futbol Federasyonu’na tepki olarak "Lütfen istifa" yürüyüşü yapacaklarını söyledi. 
     Yürüyüşe, sivil toplum örgütleri, kurum ve kuruluşları ile tüm halkı beklediklerini belirten Özal, "Herkesi federasyona tepki olarak Lütfen istifa yürüyüşüne davet ediyoruz. İnşallah halkımız buna duyarlı olacak. TEDAŞ’ın önünde başlayan yürüyüş, Atatürk Alanı’nda İstiklal Marşı’nın okunmasıyla sona erecek" dedi. 
     Trabzonspor’a haksızlıklar yapıldığını savunan Özal, "Bu son haftalarda değil, ilk haftalardan beri var. Biz Türkiye Futbol Federasyonu diye kurum ismi kabul etmiyoruz. ’Türkiye Futbol Fenerasyonu’ olarak değiştiriyoruz. Aziz Yıldırım, gizli başkan olarak bu göreve devam etmektedir. Türkiye’de bu kurum ve kişilere karşı tepki verilmemektir. Trabzon kenti olarak, bütün dernek olarak gereken tepkimizi koyacağız. Trabzonspor’umuzu Türkiye Futbol Federasyonu ve Fenerbahçe’ye yedirmeyeceğiz" diye konuştu. 
     Futbol Federasyonu’nun talip olduğu 2012 Avrupa Şampiyonası için gösterilen 6 kent içinde Trabzon’un yer almamasına tepki gösteren Özal, Konyaspor maçı öncesi 10 bin adet Türk bayrağı ve 20 bin adette siyah bayrak dağıtacaklarını kaydetti. 
     
</TEXT>
</DOC>
