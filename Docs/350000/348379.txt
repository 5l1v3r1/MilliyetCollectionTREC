<DOC>
<DOCNO> 348379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas20.html </URL>
<DATE> 2005/06/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Zonanın tedavisinde umut ışığı... 
</HEADLINE>
<TEXT>

     ABD'de klinik deney aşamasındaki aşı, zona hastalığına yol açan virüs karşısında etkili oldu. 
     Şimdiye dek zona hastalığıyla mücadelede en etkili ilaç olduğu belirtilen aşı, deri yüzeyindeki sinir uçlarında kabarcıklar oluşmasına yol açan ve hastada büyük acıya neden olan bu enfeksiyonlu hastalığın görüldüğü vakalarda yüzde 50'ye varan iyileşme sağladı. 
     Merck ilaç firmasının laboratuvarlarında geliştirilen ve Amerikan Ulusal Alerji ve Enfeksiyonlu Hastalıklarla Mücadele Enstitüsü NIAID ve diğer gönüllü sivil toplum örgütlerinin işbirliğiyle yürütülen klinik deneylere, 5,5 yıl süreyle 60 yaşından genç 38546 erkek ve kadın katıldı. 
     Deneyler sırasında zona hastalığına yakalananların bir bölümüne yeni geliştirilen aşı, diğer bölümüne de plasebo verildi. Aşıyı kullananlarda, plasebo verilenlere oranla, belirti ve komplikasyonların çok azaldığı gözlendi. 
     Aşıyla ilgili araştırmanın sonuçları Amerikan New England Journal of Medicine tıp dergisinin bugünkü sayısında da yayınlandı. 
     Göğüs veya gövdede ya da yüzde ve gözde, çoğunlukla yalnız bir tarafta olmak üzere görülen zona veya herpes zoster hastalığı, sinirler boyunca yakıcı ağrılara neden oluyor. 
     Hastalık başladıktan birkaç gün sonra ağrıların olduğu yerde, bir kırmızılık ve ortasında içi su dolu küçük kabarcıklar görülüyor ve bu belirtiler bir hafta kadar devam ediyor. 
     Zona hastalığını tarif etmek için birçok renkli terim kullanıldı. Çok ağrılı bir hastalık olan zona, Norveçliler tarafından ''cehennemden güller kemeri'', Danimarkalılar tarafından da ''cehennem ateşi'' olarak adlandırıldı. 
     
     BAŞLICA NEDENLERİ 
     Zona ile su çiçeğinde etkenin aynı virüs varicella zoster olmasına karşın, iki hastalık birbirinden farklı. Zona genellikle orta yaşın üstündeki insanlarda görülüyor. Su çiçeği geçirildikten sonra sinir hücrelerinde bekleyen virüsün yeniden aktive olmasıyla ortaya çıkıyor. 
     
     BELİRTİLERİ NELERDİR 
     En çok hissedilen belirti olan ağrı, genelde kuşak şeklinde belirli bir hat üzerinde kendini gösteriyor. İlk belirti genellikle deride bir ya da daha fazla dermatoma uyan bölgede çok şiddetli ağrı veya uyuşma hissinin duyulması. 
     Bu ağrı yedi gün devam ediyor. Ağrı geçtikten sonra daha yoğun bir biçimde geri dönebiliyor. Arka planda sürekli var olan rahatsızlığa bıçak saplanması tarzında daha kısa süreli, ama daha şiddetli ağrılar eşlik edebiliyor. 
     
</TEXT>
</DOC>
