<DOC>
<DOCNO> 307458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun42.html </URL>
<DATE> 2005/01/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Condoleezza Rice'tan gelecekle ilgili ilk sinyaller 
</HEADLINE>
<TEXT>

     ABD Başkanı George W. Bush'un dışişleri bakanlığına atadığı Condoleezza Rice, atamasının ele alındığı Senato Dış İlişkiler Komitesi'ndeki oturumda, ''şimdi diplomasi zamanı'' diyerek, bakanlığı sırasında diplomasiye ağırlık vereceğini kuvvetle vurguladı. 
     Senato Dışilişkiler Komitesi önünde ifade vermeye başlayan Rice'ın, komite üyelerinin soruları bitinceye kadar oturumda bulunması gerekiyor. 
     Komite Başkanı Cumhuriyetçi Parti Indiana Senatörü Dick Lugar ve Demokrat Parti Delaware Senatörü Joe Biden'ın sunumunun ardından Rice açılış konuşmasını yaptı. 
     Konuşmasına, 11 Eylül 2001'de ABD'de düzenlenen terörist saldırıların hem ABD, hem de dünya için ''tanımlayıcı bir dönüm noktası'' olduğuna işaret ederek başlayan Rice, siyah haklarının liderliğini üstlenen ve bir saldırı sonucu öldürülen Martin Luther King haftası sırasında kendi atamasının ele alınmasından memnuniyet duyduğunu ifade etti. 
     Senato tarafından onaylanırsa, ABD'nin ilk ''siyah kadın'' dışişleri bakanı olacak 50 yaşındaki Rice, konuşmasında, siyahların yurttaşlık hakları bakımından elde ettiklerine vurgu yaparken, ''Dünyada özgürlüğün yararına bir kuvvetler dengesi yaratmaya yardım etmek için Amerikan diplomasisini kullanmalıyız. Şimdi, diplomasi zamanıdır'' dedi. 
     Bush'un birinci döneminde Ulusal Güvenlik Danışmanlığı görevi yapan Stanford Üniversitesi mezunu ve Rusya konusunda uzman Rice, İran ve Kuzey Kore'nin nükleer silah programı geliştirme amacıyla mücadele edilmesinin önemli olduğunu söyledi. 
     Açılış konuşmasında Rice, İsrail ile Filistin arasında barışın sağlanmasının önemine işaret etti ve ABD ile Avrupa arasında ilişkilerin geliştirilmesine Bush'un ikinci başkanlık döneminde önem verileceğini vurguladı. 
     Özellikle Irak politikası nedeniyle ABD'nin tek taraflı davranmakla suçlandığı bir ortamda Rice, ''Dünyanın geri kalanıyla ilişkilerimiz, karşılıklı konuşma olmalı, monolog değil'' dedi. 
     Rice, Amerikan diplomasisinin paylaşılan değerler ve hukuk kuralları üzerine kurulması, ortak güvenlik tehditlerine karşı savaşılması, dünyada özgürlük ve demokrasinin yayılması gerektiğini söyledi. 
     Condoleezza Rice, Bush yönetiminin Ortadoğu'da demokrasinin yayılmasını öncelikli konu olarak gördüğünü de vurguladı. Rice, ''Geniş Ortadoğu, bir tiranlık, umutsuzluk ve kızgınlık bölgesi olarak kaldığı sürece, Amerikalılar ve dostlarımızın güvenliğini tehdit eden radikaller ve aşırı hareketler üretecektir'' dedi. 
     Rice, Başkan Bush'un 60 yıldır süren ''özgürlük ve demokrasi yoksunluğunu'' kırdığını da söyledi. 
     Bush yönetimi, Rice'ın atamasının, Perşembe günü Bush'un ikinci başkanlık döneminin başlayacağı yemin töreninden önce çıkarılmasını istiyor. Rice'ın atamasının, Senato'da bir problem olmadan onaylanması öngörülüyor. 
     Rice'ın gün boyu sürecek oturumda Irak başta olmak üzere zorlu sorulara muhatap olması bekleniyor. Bekar olan Condoleezza Rice, piyano çalıyor, buz pateni yapıyor ve başta Amerikan futbolu olmak üzere sporla yakından ilgileniyor. 
     
</TEXT>
</DOC>
