<DOC>
<DOCNO> 334751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun42.html </URL>
<DATE> 2005/04/19/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Condoleezza Rice Moskova'da, otele bomba ihbarı yapıldı 
</HEADLINE>
<TEXT>

     Resmi ziyaret için Rusya'nın başkenti Moskova'ya gelen ABD Dışişleri Bakanı Condoleezza Rice'ın konvoyu, kalacağı otele saldırı ihbarında bulunulması üzerine yönünü değiştirdi. 
     Adının açıklanmasını istemeyen bir Amerikalı yetkili, gazetecilere yaptığı açıklamada, ''Otele bomba ihbarında bulunuldu. Rice Büyükelçilik konutuna gitti'' dedi. 
     Olaya ilişkin ayrıntılı açıklama yapılmadı. 
     
     BUSH'UN ZİYARETİNE HAZIRLIK 
     Amerika Birleşik Devletleri Dışişleri Bakanı Condoleezza Rice, resmi temaslarda bulunmak üzere Rusya'ya gitti. 
     Rice'ın temaslarında iki ülke arasında ticaretin artırılmasından enerji konularında işbirliği yapılmasına kadar pekçok konu ele alınacak. 
     Condoleezza Rice, başkent Moskova'da, Rusya Federasyonu Başkanı Vladimir Putin'le de bir araya gelecek. 
     Rice, Washington'dan hareket etmeden önce yaptığı açıklamada, Rusya'nın reformları sürdürme gereğini dile getireceğini söyledi. 
     Amerika Birleşik Devletleri Dışişleri Bakanı, "Demokratik ve müreffeh bir Rusya, herkesin çıkarınadır" dedi. 
     Ancak Rice, Kremlin'in ülkede yetkileri elinde toplamasından ve Rus medyasına yönelik baskılardan kaygı duyduklarını da sözlerine ekledi. 
     Moskova'daki muhabirimiz Sarah Rainsford ise Rusya'nın, içişlerine karışılmasına yönelik her çabaya tepki gösterdiğini ve farklı bir demokrasisi olduğunu vurguladığını belirtiyor. 
     Washington, özellikle nükleer silahların yayılmasının önlenmesi konusunda Rusya'dan yardım istiyor. 
     Bu çerçevede, Kremlin'den, İran ve Kuzey Kore üzerindeki nüfuzunu kullanmasını arzuluyor. 
     Rice'ın Rusya gezisi, aynı zamanda Başkan George Bush'un önümüzdeki ay Moskova'ya yapacağı ziyarete hazırlık amacı da taşıyor. 
     Bush'un ziyareti, 2. Dünya Savaşı'nın sona ermesinin 60. yıldönümü kutlamalarına rastlayacak. 
     
</TEXT>
</DOC>
