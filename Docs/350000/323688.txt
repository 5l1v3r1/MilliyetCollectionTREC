<DOC>
<DOCNO> 323688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko45.html </URL>
<DATE> 2005/03/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Edelman ABD, Türkiye'nin ekonomik ideallerini desteklemiştir 
</HEADLINE>
<TEXT>

     ABD'nin Ankara Büyükelçisi Eric Edelman, ABD'nin, Türkiye'nin IMF programları ve ekonomik ideallerini her zaman desteklediğini söyledi. 
     Edelman, Bursa Ticaret ve Sanayi Odası'nı BTSO ziyaretinde, kendisini ağırlamaları ve oda bünyesinde ''ABD Köşesi''ne yer vermelerinden dolayı, BTSO yönetimine teşekkür etti. 
     ''ABD Köşesi'nin, insanların ABD hakkında bilgi sahibi olması ve ABD'ye ihracat yapmak isteyen işadamlarına yol göstermesi açısından önem taşıdığını anlatan Edelman, iki ülke arasındaki ilişkilerin çok önemli olduğunu kaydetti. 
     Bursa'daki ilk OSB'nin ABD'nin desteğiyle kurulduğunu dile getiren Edelman, ''ABD, Türkiye'nin IMF programlarını ve ekonomik ideallerini her zaman desteklemiştir. ABD, Türkiye'nin AB üyeliğini desteklemiştir ve bunun Türkiye'deki ürünü, aralık ayında müzakere tarihi alınmasıdır. Hem siyasi anlamda hem de ekonomik anlamda iki ülke arasındaki ilişkilerin gelecek yıllarda da gelişerek süreceğini inancım tamdır'' dedi. 
     BTSO Başkan Yardımcısı Ali Hazır da, ABD'yle daha önce de sıcak ilişkiler içinde olduklarını, Edelman'ın ziyaretinin bu sıcak ilişkilerin devam edeceği mesajını verdiğini belirtti. 
     Hazır, bir süre önce gündemde olan ancak askıya alınan ''Nitelikli Sanayi Bölgesi''nin BTSO'nun önemli gündem maddelerinden olduğunu dile getirerek, Bursa'nın otomotiv ve tekstil ağırlıklı ihracatında, kotaların kalkmasıyla birlikte özellikle tekstilde Çin rekabetinden dolayı büyük sıkıntılar çekildiğini vurguladı. 
     Türkiye'deki sektörel değişimin 10-15 yıllık bir geçiş döneminde gerçekleşmesi gerektiğine dikkati çeken Hazır, ''Bunun için yüksek teknoloji ve yabancı ortaklıklar Türkiye için önemlidir. 1950'li yıllarda müttefikimiz olan ABD ile birlikte savaştığımız, o gün taş taş üstünde kalmamış Güney Kore, bugün teknolojide çok ileri boyutlarda. Burada da ABD desteği bir gerçek. Aynı desteğin Türkiye'ye de verilmesini ve özellikle nitelikli sanayi bölgesi ve sektörel değişim için müttefikimizin desteğini yanımızda hissetmek istiyoruz'' diye konuştu. 
     BTSO Meclis Başkanı İlhan Parseker ise haziran ayında ABD Senatosu'nda iki konunun görüşüleceğini, bunlardan birinin 17 ülkeden tercihli ticaret yapılması olduğunu belirterek, bu konudaki yetkinin ABD Başkanı'na verilmesinin düşünüldüğünü kaydetti. 
     Parseker, ABD'nin ithalatında Türkiye'nin geri sıralarda olduğunu belirtirken, ''hem çok önemli stratejik ortağız denilen bir ülke olan Türkiye, İsrail'in 14'ncü, Suudi Arabistan'ın 12'ci sırada olduğu ithalatta, maalesef 42 sırada yer almakta. Bu anlamda da, bu kadar önemli stratejik ortaktan yapılan ithalatın çok az olduğunu düşünüyoruz. Bunun artırılması taraftarıyız'' diye konuştu. 
     
</TEXT>
</DOC>
