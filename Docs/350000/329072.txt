<DOC>
<DOCNO> 329072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas03.html </URL>
<DATE> 2005/03/31/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'de çocukların yarısı sigara, alkol ve uyuşturucu ortamında yetişiyor 
</HEADLINE>
<TEXT>

     ABD'de yapılan bir araştırma, ülkede on milyonlarca çocuğun, uyuşturucu, alkol ya da sigara kullanılan olumsuz şartlarda yetişmekte olduğunu ortaya koydu. 
     Columbia Üniversitesine bağlı ABD Ulusal Bağımlılık ve Uyuşturucu İstismarı Merkezi tarafından yapılan bir araştırma, çocukların bu tür olumsuz ortamlarla ilk olarak sigara, alkol ve uyuşturucu kullanan ebeveynleri yüzünden karşılaştığını gösterdi. 
     ABD'deki çocukların yarısının 35,6 milyon aşırı derecede sigara içen, alkol ya da uyuşturucu kullanılan evlerde yetiştiğini gösteren araştırmanın sonuçlarına göre, çocukların yüzde 37'si 27 milyon sigara içen ya da tütün çiğneyen bir ebeveyn veya yetişkinle yaşıyor. 
     Araştırma, ülkedeki çocukların yüzde 24'ünün 17 milyon aşırı alkol kullanan bir ebeveyn ya da başka bir yetişkinle, yüzde 13'ünün 9,2 milyon yasadışı uyuşturucu kullanan bir ebeveyn ya da yetişkinle yaşadığını gösterdi. 
     Bu tür zararlı alışkanlıkların sadece çocukları değil, henüz doğmamış bebekleri de olumsuz etkilediğine dikkat çeken araştırmacılar, doğum öncesinde bu olumsuz ortamlardan etkilenen bebeklerin düşük, ani bebek ölümü sendromu sonucu hayatını kaybedebildiğini veya düşük kiloda, fiziksel bir kusurla, zihinsel bozukluk, depresyon ve akıl hastalıklarıyla doğma riski taşıdığını ifade etti. 
     Ayrıca, madde bağımlısı ebeveynlerin normal ebeveynlere göre çocuklarını üç kat daha fazla istismar ettikleri ve onları dört kat daha fazla ihmal ettikleri kaydedildi. 
     İçki, sigara ve uyuşturucu kullanılan ortamlarda yetişen çocukların da benzer alışkanlıklar edinme riskinin, diğer çocuklara göre çok daha yüksek olduğu belirtildi. 
     
</TEXT>
</DOC>
