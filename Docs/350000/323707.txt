<DOC>
<DOCNO> 323707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy18.html </URL>
<DATE> 2005/03/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Baykal, Erdoğan'la gizli pazarlık iddialarını yalanladı 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'a milletvekilliği ve başbakanlık yolunun açılması için CHP'den hiçbir şekilde talepte bulunulmadığını, bu konuda bir pazarlık yapılmadığını söyledi. 
     Hacettepe Üniversitesi'nde düzenlenen 14 Mart Tıp Bayramı kutlamalarına katılan Baykal, törenden ayrılırken, ''Başbakan Erdoğan'a milletvekilliği ve başbakanlık yolunun açılması için Erdoğan ile gizli pazarlık yaptığı''na ilişkin bugün basında yer alan haberler konusunda gazetecilerin sorularını yanıtladı. 
     Baykal, hiçbir şekilde bu konuda bir pazarlığın söz konusu olmadığını ifade etti. 
     Başbakan Erdoğan'a milletvekilliği ve başbakanlık yolunun açılması konusunun kendilerinden hiçbir şekilde talep edilmediğini vurgulayan Baykal, ''Bu konuda herhangi bir talebe muhatap olmadık. Bu konuda biz kendi inisiyatifimizle hareket etmiştik'' dedi. 
     Baykal, ''seçime katılmasına izin verilmiş ve seçimlerde yüzde 34 gibi oy almış bir siyasi partinin genel başkanının milletvekili olmasının önündeki engeli kaldırmayı, demokrasi, hukuk ve Türkiye'deki siyasal rejimi normalleştirme anlayışlarının gereği olarak düşündüklerini'' dile getirdi. 
     
     ''KONUYU KİMSEYLE MÜZAKERE ETMEDİM'' 
     ''Bunu kabul edemezdik, bu getirilen kısıtlama bizim demokrasi, hukuk anlayışımızla bağdaşmıyordu'' diyen Baykal, şunları kaydetti 
     ''Bunun ele alınması gerekiyordu. Böyle bir tabloyu fırsat olarak düşünmek, bunu istismar etmeye yönelmek, bizim siyaset anlayışımızla kesinlikle uymuyordu, o bakımdan tereddüt etmeden bu durumun düzeltilmesi gerektiği inancındaydık ve bu doğrultuda harekete geçtik. Bizden bu konunun çözülmesi için hiçbir talepte bulunulmadı. Kimseyle de bu konuyu müzakere etmedim. Ne ben ne de arkadaşlarım, CHP olarak kimseyle bu konuda hiçbir müzakere ve pazarlık yapmadık. Biz kendi inisiyatifimizle harekete geçtik.'' Türban konusunda da kimseden özel bir şey istemediklerini ve pazarlık konusu olarak hiçbir aşamada bu konuyu ele almadıklarını vurgulayan Baykal, ''Siyasal hayatımızın normalleştirilmesi için gereken Anayasa değişikliğini yapma girişimimiz, bizde herhangi bir ödün karşılığı olmamıştır. İnandığımız için bunu yaptık ve buna karşılık da kimseden bir ödün istemedik, hiçbir talepte bulunmadık. Bu konudaki spekülasyonun hiçbir temeli yoktur'' diye konuştu. 
     
</TEXT>
</DOC>
