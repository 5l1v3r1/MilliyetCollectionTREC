<DOC>
<DOCNO> 309488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun41.html </URL>
<DATE> 2005/01/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Zerkavi'nin yardımcılarından biri yakalandı 
</HEADLINE>
<TEXT>

     Irak İçişleri Bakanlığı, Ürdünlü terörist Ebu Musab Zerkavi'nin yardımcılarından birinin yakalandığını bildirdi. 
     İçişleri Bakanı Felah Nakıb, Ebu Saada adıyla bilinen bu kişinin Selahaddin ve Niniv'de birçok olaya karıştığını ve çok sayıda kişinin ölümünden sorumlu olduğunu açıkladı. Bakan Nakıb, böyle önemli kişilerin yakalanmasıyla sonuçlanan operasyonların ardından Irak güvenlik güçlerinin 200 bin dolar ödül alabileceğini sözlerine ekledi, ancak başka ayrıntı vermedi. 
     Terör hücrelerini çökertmeye başladıklarını söyleyen Nakıb, pazar günü yapılacak seçimler için alınan güvenlik önlemleriyle ilgili bilgi de verdi. 
     Araç trafiğinin seçimin yapılacağı 30 Ocak'ta tamamen kesileceğini, oy verme merkezlerinin yakınında toplanmanın yasaklanacağını belirten Nakıb, ülkenin sınırlarının ve Bağdat'taki havaalanının kapatılacağını da söyledi. 
     
     SADR YANLILARI 
     Bu arada, Amerikan ve Iraklı güvenlik güçlerinin Bağdat'taki Şii mahallesi Sadr'da radikal Şii lideri Mukteda Sadr yanlısı 19 kişinin salı gecesi gözaltına alındığı bildirildi. 
     Sadr yanlılarının yakalandığı operasyonun, Amerikan askerleri ve Irak kuvvetlerinin ortaklaşa düzenlediği bir operasyon olduğu kaydedildi. 
     Sadr mahallesinden Naim El Kaabi de, Amerikalı ve Iraklı askerlerin, operasyonlarda camiye girip Kuranıkerimleri yırttığını ve 21 kişinin gözaltına alındığını söyledi. 
     Sadr milisleri ile Irak ve Amerikalı yetkililer, Ekim 2004'te Sadr mahallesinin silahsızlandırılması konusunda anlaşmıştı. Kanlı çatışmalara sahne olan mahallede durum, o tarihten bu yana sakin. 
     
</TEXT>
</DOC>
