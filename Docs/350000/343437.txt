<DOC>
<DOCNO> 343437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur42.html </URL>
<DATE> 2005/05/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Çalınan traktörü 10 yıl sonra bulundu 
</HEADLINE>
<TEXT>

     Muş’un Bulanık İlçesi’nde bulunan ve 10 yıl önce Kırklareli’nin Pınarhisar İlçesi’nden çalındığı tespit edilen traktör sahibine teslim edildi. 
     AA muhabirinin edindiği bilgiye göre, İl Jandarma Komutanlığı ekiplerinin yaptığı çalışmalar sonucunda, Bulanık İlçesi Aşağıbüklü Köyü’nde yaşayan Muhafız A’nın kullandığı traktörün çalıntı olduğu belirlendi. 
     Yapılan inceleme sonucunda 39 DU 058 plakalı traktörün Mustafa Bildik’e ait olduğu ve 14 Ağustos 1995 yılında Kırklareli’nin Pınarhisar ilçesindeki evinin önünden çalındığı belirlendi. 
     Jandarma tarafından gözaltına alınan Muhafız A. ile aracın daha önceki sahipleri Ramazan İ, Ziya A. ve Enver A. çıkarıldıkları mahkeme tarafından tutuksuz yargılanmak üzere serbest bırakıldılar. 
     Muş’a gelerek 10 yıl önce çalınan traktörünü teslim alan Mustafa Bildik ise jandarma yetkililerine gösterdikleri ilgi nedeniyle teşekkür ederek, "Traktörümden umudumu kesmiştim. Ancak devletimiz kesmemiş. Jandarma ekiplerine çok teşekkür ediyorum." diye konuştu. 
     
</TEXT>
</DOC>
