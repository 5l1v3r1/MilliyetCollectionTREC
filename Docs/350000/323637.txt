<DOC>
<DOCNO> 323637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun48.html </URL>
<DATE> 2005/03/14/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Davacı çocuk, Jackson'la aralarında bir şey olmadığını söyledi 
</HEADLINE>
<TEXT>

     ABD'de çocuklara cinsel tacizde bulunduğu iddiasıyla yargılanan pop yıldızı Michael Jackson'ı suçlayan çocuk, öğretmenlerinden birine, şarkıcı ile aralarında bir şey geçmediğini söylediğini kabul etti. 
     ABD'nin California eyaletinde bulunan Santa Maria'daki mahkemede, davacı olan çocuk, Los Angeles'taki Burroughs kolejinin müdürüne, Michael Jackson ile aralarında bir şey geçmediğini söylediğini açıkladı. 
     31 Ocak'tan bu yana devam eden davada, Jackson'ı savunan avukat Thomas Mesereau, davacı çocuğa, ''Hatırlıyor musunuz, öğretmeniniz şarkıcıyla aranızda özel bir şeyler geçti mi diye sormuş, siz de hayır, bir şey geçmedi yanıtını vermiştiniz, değil mi '' diye sordu. 
     Davacı çocuk, bu soruya, ''evet ona, aramızda hiçbir şey geçmedi dedim'' diyerek yanıt verdi. 
     Thomas Mesereau, davacı çocuğun okuldaki öğretmenlerinin çoğuyla disiplin sorunları yaşadığını da ortaya koydu. Davacı çocuk ise, önceleri iyi bir öğrenci olduğunu ancak, daha sonraları verilen ödevleri yapmadığını ve birçok öğretmeninin şikayetçi olduğunu söyledi. 
     Avukat, davacı çocuğa, Michael Jakson'a birçok kart ya da mektup gönderdiğini, bu mektup ve kartlarda pop yıldızına ''Star baba'' diye hitap ettiğini hatırlatınca da, davacı, ''O bana oğlum deyince ben de ona baba dedim'' dedi. 
     46 yaşındaki pop yıldızı, suçlu bulunursa 20 yıla kadar hapisle cezalandırılabilecek. 
     
</TEXT>
</DOC>
