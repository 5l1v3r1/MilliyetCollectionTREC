<DOC>
<DOCNO> 313684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yasam/axyas02.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
71 günde dünya turu ile rekor kırdı 
</HEADLINE>
<TEXT>


İngiliz denizci Ellen MacArthur, dünya çevresini 25 metrelik yatıyla, 71 günde dolaşarak 'hız' rekoru kırdı. Bir önceki rekor, 72 günle Fransız François Joyon'a aitti 

DIŞ HABERLER SERVİSİ 

28 yaşındaki İngiliz denizci Ellen MacArthur, 28 Kasım 2004'te yatıyla çıktığı dünya turunu 71 gün, 14 saat, 18 dakika, 33 saniyede tamamlayarak 'hız' rekoruna imza attı. 44 bin 11 kilometrelik mesafeyi 71 günde alan MacArthur, dün İngiltere'nin Cornwall kentindeki Falmouth Limanı'na ulaştı. 

İnanılmaz bir yolculuktu 
YÜZLERCE teknenin katıldığı bir törenle, kahraman gibi karşılanan MacArthur, "Yorgunluktan tamamen tükenmiş hissediyorum. Ama burada olduğum için çok mutluyum. İnanılmaz bir yolculuktu. Rekoru kırabileceğimi düşündüm. Zaten François de rekorun kırılabileceği konusunda hemfikirdi" dedi. 

Eski rekorun ömrü 1 yıl oldu 
ESKİ rekor 72 gün, 22 saatle Fransız François Joyon'a aitti. Joyon'un Şubat 2004'te kırdığı rekorun ömrü sadece bir yıl oldu. Daha önceki rekoru 20 gün geçen Joyon'un rekorunun yıllarca kırılamayacağı düşünülüyordu. 


</TEXT>
</DOC>
