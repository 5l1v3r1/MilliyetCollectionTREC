<DOC>
<DOCNO> 326275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko39.html </URL>
<DATE> 2005/03/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fransa'da referandum korkusu... 
</HEADLINE>
<TEXT>

     Fransa, Avrupa Birliği AB ülkeleri içinde hizmetlerin özelleştirilmesini öngören direktifte yapılacak değişikliğin, ülkede 29 Mayıs tarihinde AB Anayasası için düzenlenecek referandumda ''Evet'' oylarını artıracağını düşünüyor. 
     Fransız gazeteleri, Brüksel'de dün düzenlenen liderler zirvesinde ''Bolkestein direktifi'' olarak bilinen düzenlemede önemli değişikliğe gidilmesi yolunda varılan uzlaşmanın, ''Fransız yetkilileri özellikle referandum konusunda önemli ölçüde rahatlattığı'' yorumunu yaptı. 
     AB direktifine yönelik Fransız işçilerin sert tepkisini işaret eden gazeteler, son düzenlenen iki kamuoyu yoklamasında, ülkede AB Anayasası'na ''hayır'' diyenlerin oranın daha fazla çıktığına dikkati çektiler. 
     Cumhurbaşkanı Jacques Chirac, daha önce yaptığı açıklamalarda, direktifin mevcut halini ''kabul edilemez'' olarak değerlendirmişti. 
     Fransa ile birlikte Almanya ve Belçika'nın direktifin değiştirilmesi yolunda daha önce yaptığı çağrıları AB Komisyonu dikkate almamıştı. 
     Direktif, AB'ye üye bir ülkedeki firmanın, diğer bir üye ülkeye servis hizmeti götürüp, kendi hizmetine ilişkin sosyal yükümlülüklerini yine ülkesinde ödemesine olanak sağlıyor. 
     AB direktifine göre, Macaristan'daki bir inşaat firması, İsveç'te yaptığı bir inşaat ile ilgili hizmetlerinde sosyal haklar bakımından İsveç iş kanunlarına göre değil Macar iş kanunlarına tabi tutulacak. 
     
</TEXT>
</DOC>
