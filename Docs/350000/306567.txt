<DOC>
<DOCNO> 306567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur44.html </URL>
<DATE> 2005/01/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Vali Güler Sarıyer cinayetini İstanbul polisi çözdü 
</HEADLINE>
<TEXT>

     İstanbul Valisi Muammer Güler, ''Sarıyer'deki cinayetin soruşturmasında çok iyi noktalara gelindiğini ve olayın çözülmekte olduğunu'' bildirdi. 
     Vali Güler, Taşdelen Jandarma Çocuk Merkezi'nin açılış töreninden sonra basın mensuplarının sorularını cevaplandırdı. 
     Bir gazetecinin ''Sarıyer cinayeti olayıyla ilgili son gelişmeler nelerdir '' sorusu üzerine Güler, ''İstanbul polisinin Sarıyer cinayetinin çözümüyle ilgili çok önemli çalışmalar içinde olduğunu'' söyledi. 
     Güler, ''Sarıyer cinayetine ilişkin operasyonlar sürdüğü için ayrıntıları söyleyemem, ama çok iyi noktalara gelindiğini ve olayın çözülmekte olduğunu, olayın bütün bilgi ve delilleri ile ortaya çıkarılması için yoğun çalışmalar sürdürüldüğünü belirtmek isterim'' dedi. 
     Olayla ilgili şu ana kadar çok sayıda kişinin gözaltına alınarak serbest bırakıldığını, şu anda toplam 9 kişinin gözaltında olduğunu anlatan Güler, aranmakta olan bazı kişiler bulunduğunu kaydetti. 
     Güler, ''Çerçeve olarak, Sarıyer cinayeti olayını İstanbul polisinin çözdüğünü söyleyebilirim. İstanbul polisi buna benzer birçok olayı çözdü, bunu da çözecektir'' diye konuştu. 
     
     ''İSTANBUL'DA GÜVENLİK ZAFİYETİ YOKTUR'' 
     Vali Güler, bir gazetecinin ''Son günlerde Tansu Çiller'in yalısının ve bir kaymakamlık binasının da aralarında bulunduğu lüks evlerde ve korunan yerlerde hırsızlık olayları meydana geldi. İstanbul'da güvenlik konusunda zafiyet mi var '' şeklindeki sorusu üzerine, ''Kesinlikle İstanbul'da güvenlik zafiyeti yoktur'' dedi. 
     ''Vatandaşların aldıkları tedbirlerde eksiklikler olduğunu ve bahsedilen lüks villaların alarm ve kendi koruma sistemlerinde zafiyetler bulunduğunu'' vurgulayan Güler, 5188 sayılı Özel Güvenlik Kanunu'nun sırf bunun için çıkartıldığını hatırlattı. 
     Lüks ve büyük evlerde koruma ve alarm sistemlerinin vazgeçilmez aparat olması gerektiğini ifade eden Güler, ''Son hırsızlık olaylarında bu sistemlerin bir kısmında arıza olduğu görülmüş. Arızalanmış 3-5 gün önce, tamir edilmemiş veya o gün alarm sistemi çalıştırılmamış. Bunlarda eksiklik var. Tabii ki İstanbul polisi, bu olayları engellemek için canla başla çalışıyor. Olayın sadece polisiye boyutu olmadığını altını çizerek söylüyorum'' dedi. 
     Bir gazetecinin ''Polisin koruması gereken yerlerde de hırsızlık olabiliyor'' demesi üzerine Vali Güler, ''oralardaki hırsızlık olaylarının boyutlarını ve oradaki ihmallerin nereden kaynaklandığını araştırdıklarını'' söyledi. 
     İstanbul Valisi Güler, hırsızlık yapılan kaymakamlık binasında birçok dairenin de bulunduğu anlatarak, ''Belli bir saatte girilmiş, orada kalınmış. Ama yakalandı. Bunu yaklayan polis değil mi 3 gün içerisinde 3 tane hırsızlık suçu işlemiş'' diye konuştu. 
     
     ''SUÇU ÖNLEMEK KADAR ISLAH BÖLÜMÜ DE İHMAL EDİLMEMELİ'' 
     İstanbul'da hırsızlık yapan birçok sabıkalı insan bulunduğunu, bunların yaptığı hırsızlık olaylarını önlemek için polisin büyük bir çabası olduğunu belirten Güler, ''Suçu önlemek kadar, onun ıslah bölümünü de ihmal etmeyeceksiniz. Polisin çabası ile bunun tümünün halledilebileceğini zannetmek, doğru bir yaklaşım değil'' dedi. 
     Güler, cezaların, önleyici, caydırıcı, infaz boyutunda ıslah edici olması gerektiğine dikkat çekerek, ayrıca bu tür olayların birtakım ekonomik, sosyal boyutu olduğunu, onların da araştırılarak ele alınmasının önemine değindi. 
     
     HEMŞİREYE SALDIRI OLAYI.. 
     Okmeydanı'nda bir hemşireye saldırı olayıyla ilgili olarak polisin önemli çalışmalarını sürdürdüğünü de anlatan Muammer Güler, sözlerini şöyle sürdürdü 
     ''Bu olayı da yakında aydınlatırız. O olayla ilgili İstanbul emniyetinin birtakım çalışması var. Herkes işine baksın, kimse polise kendi işini öğretmeye kalkmasın. Ama deliller, bulgular, şahitler gibi konularda polise yardımcı olsunlar. Herkes haddini bilecek. Kimse kimseye işini öğretmeye kalkmayacak. Bu olayın, varsa başka boyutlarını araştırıyoruz. Kimse telaşa kapılmasın.'' Vali Güler, medya ile birlikte çalışmaktan yana olduklarını dile getirerek, medyanın olayların bütün boyutlarını vatandaşa anlatması, polisin iyi çalışmalarını desteklemesi, varsa hatalarını belirtmesini istediklerini söyledi. 
     Güler, ''Her şey çok kötü gösterilir, polis 'çok kötü çalışıyor veya hiçbir şey yapmıyor' gibi takdim edilirse, o zaman sorunu çözülmez noktaya getiririz'' dedi. 
     
</TEXT>
</DOC>
