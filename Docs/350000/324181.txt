<DOC>
<DOCNO> 324181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas09.html </URL>
<DATE> 2005/03/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Da Vinci Şifresi'ne karşı 'operasyon' 
</HEADLINE>
<TEXT>

     LONDRA DHA 

      VATİKAN, Amerikalı yazar Dan Brown'ın satış rekorları kıran ancak Hıristiyanlık aleminde tartışma yaratan kitabı Da Vinci Şifresi'ne karşı 'operasyon' başlattı. Kitabın 'yalanlarla' dolu olduğunu savunan Katolik Kilisesi, Papa 2'nci John Paul'den sonra papalık görevine getirilmesi muhtemel isimlerden olan Kardinal Tarcisio Bertone'yi kitaptaki komplo teorilerini çürütmekle' görevlendirdi. 
     2 yıl içinde 44 dilde basılıp 18 milyon adet satan Da Vinci Şifresi'nde, Hz. İsa'nın eski bir hayat kadını olduğu iddia edilen Magdalalı Meryem ile evli olduğu, hatta ondan bir çocuğu bulunduğu yönündeki bilgilerin yüzyıllar boyunca Kilise tarafından gizlendiği öne sürülüyor. Aynı zamanda Cenova Başpiskoposu da olan Bertone, ABD'de hala en iyi satan 10 kitap arasında bulunan romanı, "Saçma ve adi çarpıtmalar yoluyla Roma Katolik Kilisesi hakkında kuşkular yaratıyor'' sözleriyle eleştirdi. 
     
     KİLİSE ERKEK EGEMEN' İDDİASINI ÇÜRÜTECEK 
     Kardinal Bertone, yarından itibaren kamuoyu önünde yapılacak tartışmalarla, kitapta yer aldığı iddia edilen komplo teorilerini çürütmeye çalışacak. Kardinal'in bu 'mücadelede' atacağı ilk adım, Kilise'nin erkek egemenliği altında olduğuna yönelik inanışı yok etmeye çalışmak olacak. 
     Gelecek yıl başrolünü Tom Hanks'in oynayacağı bir de filmin de ilham kaynağı olan roman, yazar Dan Brown'a yaklaşık 228 milyon dolar kazandırdı. Sony Pictures Da Vinci Şifresi'nin film haklarını 5 milyon 400 bin dolara satın aldı. 
     
</TEXT>
</DOC>
