<DOC>
<DOCNO> 315703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun36.html </URL>
<DATE> 2005/02/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Rusya, Suriye'ye uçaksavar füzesi satacak 
</HEADLINE>
<TEXT>

     İsrail Başbakanı Ariel Şaron, Rusya Devlet Başkanı Vladimir Putin'in, ''Suriye'ye uçaksavar füzeleri satacağını bildirdiğini'' açıkladı. 
     Rus haber ajanslarına göre, Şaron, Haaretz gazetesine yaptığı açıklamada, ''Putin'den dün gelen mektupta, Rusya'nın Suriye'ye uçaksavar füzesi satma kararı aldığını ilettiğini'' söyledi. 
     Şaron, ''Putin'in, uçaksavar füzelerinin teröristlerin tercih ettiği gibi omuzdan atılabilir cinsten olmadığını, araçların üzerine monte edilenlerden olduğunu belirttiğini'' açıkladı. 
     İsrail, Suriye'ye füze satışının güvenliğini tehdit edebileceğini ifade ediyor. 
     Şaron, Putin'e gönderdiği bir mektupta, Suriye'ye füze satılmamasını istemiş, ''bu silahların Hizbullah'ın veya başka terör örgütlerinin eline geçmesi halinde İsrail'in güvenliğini tehlikeye sokabileceğini'' belirtmişti. 
     
     RUSYA, SURİYE İLE SATIŞI GÖRÜŞÜYOR 

     Bu arada, Rusya'nın, İsrail'in itirazlarına rağmen Suriye ile otomatik hava savunma sistemleri Stretlets'in satışı konusunu görüşmeye devam ettiği bildirildi. 
     Rusya Savunma Bakanlığı'ndan bir yetkili, İnterfaks ajansına yaptığı açıklamada, ''Yakın menzilli hava savunma sistemi Stretlets'in Şam'a satılması konusundaki görüşmeler devam ediyor'' dedi. 
     Savunma Bakanlığı Basın Bürosu'ndan da İtar-Tass ajansına yapılan açıklamada, füze savunma sistemlerinin satışıyla ilgili görüşmelerin devam ettiği belirtilerek, hava savunma sistemlerinin Suriye'ye satışı konusunda uluslararası anlaşmaların herhangi bir kısıtlama getirmediğine dikkat çekildi. 
     Portatif Stretlets hava savunma sistemlerinin Kolomna'da tasarlandığı belirtilen açıklamada, ''İskender-E veya İgla-SA-18 tipi füze sistemlerinin satışı konusunda bir görüşme yok'' denildi. 
     
</TEXT>
</DOC>
