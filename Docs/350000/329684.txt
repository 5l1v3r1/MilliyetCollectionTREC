<DOC>
<DOCNO> 329684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo05.html </URL>
<DATE> 2005/04/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Beşiktaş, Diyarbakır'da galibiyete hasret... 
</HEADLINE>
<TEXT>

     Beşiktaş ile Diyarbakırspor, yarın yapacakları maçla Birinci Futbol Ligi'nde 18. kez karşı karşıya gelirken, siyah-beyazlılar Diyarbakır deplasmanında galip gelmekte oldukça zorlanıyor. 
     Birinci Lig tarihinde Diyarbakırspor ile deplasmanda toplam 8 kez karşı karşıya gelen Beşiktaş, bu maçlardan yalnızca birini kazanırken, 4 kez yenildi, 3 kez de sahadan beraberlikle ayrıldı. 
     Diyarbakır'da, Diyarbakırspor toplam 11 kez Beşiktaş filelerini havalandırırken, siyah-beyazlılar sadece 5 gol atabildi. 
     
     18 YILLIK GALİBİYET HASRETİ 
     Diyarbakır'da ilk ve son kez, kırmızı-yeşilli takımın ligden düştüğü 1986-87 sezonunda Ali Gültiken'in golüyle 1-0 galip gelen Beşiktaş, diğer 7 maçta ise galibiyet alamadı. 
     25 Nisan 1987 tarihinde yapılan bu maçın ardından, siyah-beyazlılar tam 18 yıldır Diyarbakır'da galibiyete hasret. 
     
     DİYARBAKIR'DAKİ SON 2 MAÇI YİTİRDİ 
     Beşiktaş, son 2 sezonda Güneydoğu temsilcisine karşı Diyarbakır'da yenilmekten kurtulamadı. 
     Diyarbakırspor'un uzun bir aradan sonra Birinci Süper Lig'e çıktığı 2001-2002 sezonunda Diyarbakır'daki maç golsüz berabere sonuçlanırken, siyah-beyazlılar, 2002-2003 sezonunda şampiyonluğa ulaştıkları 100. yıllarında tek yenilgilerini 1-0'lık sonuçla Diyarbakırspor'dan aldı. 
     İki takım arasında ligde geçen sezon Diyarbakır'da yapılan maçı da ev sahibi ekip 3-1 kazandı. 
     
     DİYARBAKIR'DAKİ MAÇLAR 
     İki takım arasında Diyarbakır'da yapılan lig maçlarında alınan sonuçlar şöyle 
     1977-1978 2 - 0. 
     1978-1979 2 - 0. 
     1979-1980 2 - 2. 
     1981-1982 1 - 1. 
     1986-1987 0 - 1. 
     2001-2002 0 - 0. 
     2002-2003 1 - 0. 
     2003-2004 3 - 1. 
     
     LİG TARİHİNDE 18. RANDEVU 
     Beşiktaş ve Diyarbakırspor bugüne dek ligde toplam 17 kez karşı karşıya geldi. 
     Yapılan 17 maçın 9'unu siyah-beyazlılar, 5'ini ise kırmızı-yeşilliler kazanırken, 3 maç da berabere sonuçlandı. 
     Beşiktaş'ın ligdeki toplam 28 golüne, Diyarbakırspor 16 golle karşılık verdi. 
     İki takım arasında sezonun ilk yarısında İstanbul'da yapılan maçı Beşiktaş 4-0 kazanmıştı. 
     
</TEXT>
</DOC>
