<DOC>
<DOCNO> 317334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur23.html </URL>
<DATE> 2005/02/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Üçüz çocuklar aynı anda askere çağrıldı 
</HEADLINE>
<TEXT>

     Adapazarı'nda bir ailenin üçüz çocukları, aynı anda askere çağrıldı. Büyük çocukları da askerde olan aile, üçüzlerden ikisini askere göndermeye hazırlanıyor. 
     Adapazarı merkeze bağlı Karadavutlu Köyü'nde yaşayan, aynı zamanda köyün muhtarı olan Esat Güçlü ve eşi Münire Güçlü'nün üçüz çocukları Semih, Erhan ve Sinan Güçlü için askerlik kararı çıktı. 
     Ağabeyleri Erzincan'da vatani görevini yapan üçüzlerden Semih'in Manisa, Sinan'ın İzmir ve Erhan'ın da Tokat'ta acemi birliklerine teslim olmaları için celp kararı ellerine ulaştı. 
     4 çocuğunun da aynı dönemde evden ayrılacak olması, en çok anne Münire Güçlü'yü etkiledi. Bunun üzerine kendi aralarında karar aldıklarını belirten üçüzlerden Sinan Güçlü, kardeşleri Erhan'ın vatani görevinin ertelenmesi için askerlik şubesine başvurduklarını söyledi. 
     Yapılan başvuru üzerine, aynı ailenin 4 çocuğunun birden silah altında olacağı gerekçesiyle, görev yeri Tokat olarak belirlenen üçüzlerden Erhan Güçlü'nün askerliği ertelendi. 
     Çocuklarını askere göndermeden önce köyde yemekli gece düzenleyen baba Esat Güçlü, mevlit okuttu. 
     Bir çocuğunun asker olduğunu, 2 çocuğunu daha askere göndermeye hazırlandığını belirten Esat Güçlü, şöyle konuştu 
     ''Büyük oğlum Fatih, Erzincan'ın Tercan İlçesi'nde 6 aylık asker. Üçüz çocuklarıma da askerlik celpleri geldi. Bir baba olarak elbette gururluyum ama anneleri 4 evladının birden hasretine dayanamayacağı için Erhan, gönüllü olarak askerliğini erteletti. Erzincan'daki Fatih'in dönmesine yakın veya döndükten sonra onu da askere yolcu edeceğiz.'' Anne Münire Güçlü ise buruk sevinç yaşadığını kaydederek, ''Dördünün birden hasretine dayanamam diye, Erhan evde kalacak. Vatan görevi kutsal. Sağlıkla gitsin, sağlıkla dönsünler'' dedi. 
     Üçüzlerden motor tamirciliği yapan Semih Güçlü de kardeşleriyle aynı anda askere gitmenin heyecanını yaşadığını söyledi. Güçlü, ''İnşallah askerlik görevimizi başarıyla tamamlayacağız'' diye konuştu. 
     Ayakkabı dükkanı işleten Sinan Güçlü ise ''Ağabeyim tezkere alana kadar Erhan'ın evde kalması iyi olacak. Sonra da o gider'' dedi. 
     Semih ve Sinan Güçlü'nün, cuma günü birliklerine teslim olacağı bildirildi. 
     
</TEXT>
</DOC>
