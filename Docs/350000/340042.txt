<DOC>
<DOCNO> 340042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/spo03.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya tek yürek 
</HEADLINE>
<TEXT>


Galatasaray'da Türkiye Kupası Finali ve kalan lig maçları öncesi kaptanlar Bülent Korkmaz ve Hakan Şükür, takım arkadaşlarıyla toplantı düzenledi 


Sarı - Kırmızılılar'da Türkiye Kupası ve lig yarışında son virajlara girilirken, Hagi'den sonra kaptanlar da kolları sıvadı. Sarı - Kırmızılı takımın iki emektar ismi Hakan Şükür ve Bülent Korkmaz, takım arkadaşlarıyla toplantı yaparak, kalan maçların önemini bir kez daha dile getirdi. 
Hakan ve Bülent'in, arkadaşlarından Fenerbahçe ile oynayacakları maçı unutmalarını isteyip, "Futbolda her zaman en büyük rakip ilk karşılaşacağınız takımdır. Bu yüzden ilk olarak Ankaragücü engelini geçmemiz gerektiğini unutmamalıyız. Kazanırsak şampiyonluk iddiamız sürer ve kupa öncesinde moral buluruz. Beraberlik bile bizde büyük yaralar açabilir. Bu yüzden bize yakışır mücadeleler ortaya koymalıyız" dediği öğrenildi. 

Talimat değişecek 

Galatasaray'ın sattığı halde, telefonla "Bize karşı oynama" dediği ve etik tartışma yaratan Malatyalı Saidou olayı nedeniyle talimat değişecek. 
Futbol Federasyonu Asbaşkanı Şekip Mosturoğlu, "İlgili kurullarımız gerekli düzenlemeleri yapmak üzere çalışmaya başladı. Bu sadece kulüpler arasında değil, futbolcu bazında da sorun çıkaracak" dedi. 
Edinilen bilgiye göre Saidou olayındaki gibi 5 ay sonra bir futbolcunun yeni sözleşme imzaladığı kulüple anlaşmalı olarak fesih yoluna gitmesi engellenecek. 

Hakan'lar hazır kıta 

Sarı - Kırmızılı takımın gol yollarındaki etkili ismi Hakan Şükür'ün, göğüs adalesindeki yırtıklar nedeniyle yaşadığı sorunun geçtiği bildirildi. Takımla birlikte antrenmanlara çıkan tecrübeli futbolcunun, çift kale maçlarda sıkıntı yaşamaması teknik kadronun yüzünü güldürdü. Bu arada sezon başından bu yana forma şansı bulamayan Hakan Yakın'ın da sakatlığının düzeldiği öğrenildi. 

Galatasaray yüzde 41'de 

11 Mayıs'ta Olimpiyat Stadı'nda oynanacak olan Galatasaray - Fenerbahçe Türkiye Kupası Finali biletlerinin yarısının satıldığı açıklandı. Toplam 50 bin biletin yarısına sahip olan Galatasaray cephesinde bugüne kadar satılan bilet yüzdesinin 41 olduğu bildirildi. İlk günden bu yana Biletixler'e akın eden Fenerbahçeliler ise yüzde 59'luk bilet satışına imza attı. Yetkililer, maç gününe kadar bilet kalmayacağını bildirdiler. 

Aslan'ın gözü Adnan'da kaldı 

Yeni sezonun transfer çalışmalarına başlayan Galatasaray'ın, Samsunspor'un orta saha oyuncusu Adnan'da ısrarlı olduğu bildirildi. Genel Menajer Süleyman Hurma, yıldız oyuncuları için teklifler aldıklarını doğrulayarak, "Adnan'ı göndermeye sıcak bakmıyoruz. Etik olarak kulüpleri açıklamayacağım" dedi. Adnan ise, transfer söylentilerine kulak asmadığını, kendisini isteyen kulüplerin önce Samsunspor ile görüşmesi gerektiğini dile getirdi. 



</TEXT>
</DOC>
