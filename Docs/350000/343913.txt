<DOC>
<DOCNO> 343913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yazar/cemal.html </URL>
<DATE> 2005/05/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
19 Mayıs, uzun yürüyüş 
</HEADLINE>
<TEXT>


Tarihimizde 19 Mayıs 1919 uzun bir yürüyüşün başlangıcıdır. Ya da cumhuriyet ve demokrasiyi içine alan devrimci bir sürecin ilk adımı... 
Mustafa Kemal Atatürk ve dava arkadaşlarının bu ilk adımı askeri nitelik taşır. Çünkü öncelikli hedef, yurdu düşman işgalinden kurtarmak, bağımsızlığı kazanmaktır. 
Sloganı bilinir 
Ya istiklal ya ölüm 
19 Mayıs'ta başlayan bu uzun yürüyüşün ikinci aşamasına 1923'te Türkiye Cumhuriyeti'nin kuruluşuyla geçilir. Cumhuriyet, ucu Osmanlı dönemine uzanan reformlar zincirinin en devrimci halkasıdır. Ya da çok uzun bir geçmişten radikal bir kopuş... 
19 Mayıs 1919'da Samsun'a çıkanlar, tarihin akışına ters düşmediler. Tarihin kendilerini sollayıp geçmesine izin vermediler. Bunun için gereken bilgi birikimiyle tarihsel bilince sahiptiler. 
O yüzden bir gerçeği çok iyi teşhis ettiler 
Tek çare çok uluslu, çok dinli bir imparatorluğun küllerinden ulusal bir devlet kurmak ve laikliği kurumlaştırmaktı. 
Yetmiş iki milletten insanın yaşadığı Anadolu'da var olabilmenin ve çağı yakalayabilmenin başka yolu yoktu. 
Böylece, koca imparatorluğun çöküş süreci içinde Anadolu'ya akan farklı inanç ve etnik kültürden insanlarla Anadolu insanını, renkli bir bütünlüğün parçaları olarak bir arada, aynı devletin çatısı altında birlikte yaşatmanın yolu aralandı. 
Yeni bir milliyetçilik, yeni bir Türklük bilinci yaratılmak istenirken, birlikte yaşama iradesi ön planda tutuldu. İnanç ve etnik ayrılıkların değil, benzerliklerin, ortak noktaların kurumlaştırılmasına çalışıldı. 
Ama bu süreç kolay yaşanmadı. Yanlışlar da yapıldı, aşırılıklar da oldu. Bu yüzden barışa mal olan acılar ve olumsuzlukları günümüze kadar süren çarpıklıklar yaşandı. 
Ama nihai hedef tekti 
Muasır medeniyet seviyesi 
Çağdaş uygarlığı yakalamak ve aşmak için önce laik cumhuriyet, sonra demokrasi amaçlandı. Hukuk devrimi bunun için yapıldı. Kadınla erkeğin eşitliği, kadına seçme ve seçilme hakkı, laik eğitim seferberliği bu amaca varmak için gerçekleştirildi. 
Bu adımların tümü demokrasiye hazırlıktı. Böyle bir altyapı hazırlanmadan bu ülkede demokrasiye geçiş hayal bile edilemezdi. 
19 Mayıs'la başlayan, 29 Ekim'le devam eden uzun yürüyüşün üçüncü durağı 1945'teki çok partili demokrasi atılımıdır. 1950'de genel oyla siyasal iktidarın el değiştirmesi bu açıdan bir başka dönüm noktası sayılır. 
Dördüncü durağa gelince... 
1980'lerde başlayan, Türkiye ekonomisinin dışa açılması ve ekonomik liberalleşmesidir, uzun yürüyüşün dördüncü durağı. 
Türkiye'nin çağdaş uygarlık yolundaki tarihi yürüyüşü bugün yeni bir aşamada bulunuyor. Bu beşinci durağın adı sır değil 
Avrupa Birliği projesi. 
19 Mayıs 1919'da yola çıkanların yüzü Batı'ya, Avrupa'ya dönüktü. Bunun için muasır medeniyet dediler. Bunun için Almanya'dan Ticaret Kanunu'nu, İsviçre'den Medeni Kanunu, İtalya'dan Ceza Kanunu'nu, Fransa'dan idari örgütlenme modeliyle laiklik anlayışını hiçbir komplekse kapılmadan alıp yürüdüler. 
Ondan sonra da değişmedi bu süreç. Türkiye Batı ittifakı dedi demokrasi dedi Avrupa Konseyi dedi NATO dedi OECD dedi Ortak Pazar dedi pazar ekonomisi dedi. 
İşte tüm bu nedenlerle 
Avrupa Birliği projesinin gerçekleşmesi demek, Türkiye'nin çağdaş uygarlığı yakalaması demektir. Bu projenin gerçekleşmesi demek, Türkiye'nin Mustafa Kemal Atatürk'ün yolunda yürümesi demektir. 
Türkiye şimdi bu yolda yürüyor. Güçlükler var ama AB projesinden sapma yok. 
Tabii kafa karıştırmak isteyenler var. Soğuk Savaş döneminde Türkiye'yi Batı'dan, Batı ittifakından koparmak için ülkeyi zaman zaman istikrarsızlaştıran sinsi oyunları nasıl yıllarca oynadılarsa, bugün de olmadık tezg hların içinde boy gösteriyorlar. 
Ama başarı şansları yok. 
Çünkü marjinalleştiler. 
Kimsenin kuşkusu olmasın 
Türkiye, 19 Mayıs 1919'da başlattığı, yüzü Batı'ya, Avrupa'ya dönük uzun tarihi yürüyüşünü devam ettirecek. 



</TEXT>
</DOC>
