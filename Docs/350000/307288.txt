<DOC>
<DOCNO> 307288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur51.html </URL>
<DATE> 2005/01/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
TRT Genel Müdürü Eurovision'da ön eleme sonuçları iptal edilmeyecek 
</HEADLINE>
<TEXT>

     TRT Genel Müdürü Şenol Demiröz, Eurovizyon Şarkı Yarışması ön eleme sonuçlarının iptal edilmesinin sözkonusu olmadığını bildirdi. 
     CHP Antalya Milletvekili Nail Kamacı'nın, 2005 yılında Ukrayna'nın başkenti Kiev'de düzenlenecek olan Eurovizyon Şarkı Yarışması'nda TRT ve Türkiye'yi temsil edecek şarkı ve şarkıcıyı belirlemek üzere yapılan ön elemeye ilişkin soru önergesine, Devlet Bakanı Beşir Atalay tarafından verilen yanıtta, TRT Genel Müdürü Demiröz'ün açıklamaları yer aldı. 
     Ön elemenin 2005 Eurovision Şarkı Yarışması Seçmeleri Özel Şartnamesi'nde belirtilen kurallar çerçevesinde gerçekleştirildiğini ifade eden Demiröz, ön elemeye 136 eserin katıldığını, bu eserlerin, şartname uyarınca Genel Müdür tarafından belirlenen jüri üyeleri aracılığı ile seçildiğini belirtti. 
     Jüri üyelerinin kurum içi ve kurum dışı müzisyen ve aranjörler, prodüktör ve idari kadrolarda görevli elemanlardan oluşturulduğunu bildiren Demiröz, şunları kaydetti ''Ön elemeye katılan eserler Özel Şartname gereği sıra numarası ve rumuz dikkate alınarak değerlendirilmiştir. Yapılan dinleme turları ve oylama sonucunda finalde yarışmaya değer görülen eserlerin kimlik zarflan açılmış ve besteci, söz yazarı, aranjör ve icracılarının kimlikleri belirlenmiştir. Finale kalamayan eserlerin kimlik zarfları açılmadığından bu eserlerin kimler tarafından seslendirildiğini bilmek mümkün değildir. Bu nedenle soruda yer alan sanatçıların yarışmaya katılıp katılmadığı da bilinmemektedir.'' Demiröz, Ukrayna'da yapılacak yarışmaya TRT'yi ve Türkiye'yi temsil edecek şarkı ile şarkıcıyı belirlemek üzere amatör, profesyonel herkese açık olan bir yarışma düzenlediğine dikkati çekerek, yarışma özel şartnamesine uygun olarak gelen her eserin dinlenerek değerlendirildiğini belirtti. 
     Demiröz, 1998-1999 yıllarında yapılan Eurovizyon şarkı yarışmalarında Türkiye'yi temsil eden Dr. Erdinç Tunç'a ait eserlerin ulusal yarışma sonucu belirlendiğini de hatırlatarak, Tunç'un Şubat 2005'te yapılacak final yarışmasında 2 eserinin yer alacağını ve diğer 5 eserle yarışacağını kaydetti. Demiröz, Erdinç Tunç'un hiçbir zaman TRT Kurumu'nda doktor olarak görev yapmadığını da bildirdi. 
     Şartname gereği yarışmaya, Radyo ve Televizyon Üst Kurulu, TRT Yönetim Kurulu ve yarışmaya gelen eserleri inceleyecek Eleme Kurulu üyeleri, eser seçme konuları ile ilgili yönetici ve diğer kadrolarda bulunan ve yarışmada görev alan personel ile birinci dereceden hısımlarının katılamadığına dikkati çeken Demiröz, ''Bu maddede belirtilen kişiler dışında kalan kurum personelinin yarışmaya katılma yasağı bulunmamaktadır. Kaldı ki, Göksel Arman kurumun kadrolu personeli değildir ve kendisine bir ayrıcalık tanınmamıştır'' dedi. 
     Demiröz, açıklamalarında şu ifadelere yer verdi 
     ''TRT, Eurovizyon Şarkı Yarışması'na 1975 yılından bu yana katılmaktadır. Bu yıllar içerisinde eser seçimine yönelik olarak yarışma, sipariş veya sanatçı belirleyerek görev verme yollarına başvurulmuştur. 2003-2004 yıllarında kazanılan başarı inkar edilemez. 1997 yılında amatör-profesyonel herkese açık olarak yapılan ulusal yarış sonucunda birinci olan ve Şebnem Paker tarafından seslendirilen ''Dinle'' isimli eserin uluslararası platformda üçüncülük kazandığı da unutulmamalıdır. 2005 yılı için de kurumumuz yarışma yolunu benimsemiş ve her zaman olduğu gibi başarı beklenmektedir. 
     2005 Eurovizyon Şarkı Yarışması ön eleme sonuçlarının iptali söz konusu değildir.'' 
     
</TEXT>
</DOC>
