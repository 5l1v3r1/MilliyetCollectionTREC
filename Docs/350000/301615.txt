<DOC>
<DOCNO> 301615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy12.html </URL>
<DATE> 2004/12/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AKP'li Canikli "Hükümet zenginden alıp, dar gelirliye aktarıyor" 
</HEADLINE>
<TEXT>

     AK Parti Giresun Milletvekili Nurettin Canikli, Hükümet'in, ekonominin şahlanmasını sağlamak için gerekli adımları attığını ifade ederek, ''Bu olumlu ortamın sağladığı kredileri de ilgili bütün kurumların en verimli, etkin şekilde kullanması gerekir, buna Merkez Bankası özellikle dahildir'' dedi. 
     TBMM Genel Kurulu'nda, 2005 Mali Yılı Bütçe Kanunu Tasarısı'nın tümü üzerinde son görüşmelere geçildi. 
     AK Parti Grubu adına söz alan Canikli, 2005 bütçesi ile Hükümet'in, orta ve alt gelir gurubuna bütçe dağılımında daha fazla pay verme iradesini gösterdiğini söyledi. 
     Yatırım harcamalarında radikal artışlar yapıldığını belirten Canikli, 2004'te yüzde 4.8 olan oranın, 2005'te yüzde 6.47'ye çıkarıldığını bildirdi. Canikli, bunun rakamsal olarak 6.4 katrilyon liradan 10 katrilyon liraya yükselmesi anlamına geldiğini anlattı. 
     Nurettin Canikli, şöyle konuştu 
     ''Hükümet 2005 yılı bütçesi ile toplumun üst gelir grubundakilerinin gelirini azaltmakta, yani başka bir ifade ile zenginden almakta... Bunu nasıl yapıyor Faiz ödemelerinin bütçe içindeki payını kısarak, ciddi anlamda tasarruf yaparak gerçekleştiriyor ve bunu toplumun orta ve alt gelir grubundaki kesime aktarıyor. Bütçenin en önemli özelliklerinden birisi budur. 
     Ciddi anlamda gelir dağılımına katkı sağlamasıdır. Toplumun üst gelir gruplarından alıp, toplumun orta ve alt gelir gruplarına milli gelirin önemli bir bölümünü aktaran bir bütçe olmasıdır'' 
     
     TÜKETİM HARCAMALARINDAKİ ARTIŞ 
     Ekonomik gelişmeleri rakamsal verilerle anlatan Canikli, 2003 yılından itibaren tüketim harcamalarında ciddi bir artış olduğunu ifade etti. 
     Geleceğe ümitsiz bakan insanların, ertelenmiş tüketim taleplerinin ortaya çıkması nedeniyle tüketim ve toplam talepteki artışın, büyümeyi katladığını bildiren Canikli, ''yine güvenin yansıması ile tasarrufunu dövizde tutanlar, Türk Lirası'na TL geçmeye başladılar'' dedi. 
     Piyasaya ciddi anlamda döviz girdiğini, bu durum karşısında Merkez Bankası'nın MB işlemlerini değerlendirmek istediğini ifade eden Canikli, döviz arzı nedeniyle TL'nin değerlenmesiyle ihracatta artış yaşandığını söyledi. 
     TL'nin, döviz karşısında yüzde 40-45 oranında değer kazanmasından sonra ihracat artışının ivme kazandığını belirten Canikli, burada tartışılması gereken iki konu bulunduğunu, bunlardan birinin cari açık rakamları, diğerinin de borç stokları rakamları olduğunu kaydetti. 
     Canikli, Hükümet'in iktidara geldiğinde, yüzde 78.1 olan kamu net borç stoku oranının GSMH'ye oranını 71'e düşürdüğünü belirtti. 
     
     MERKEZ BANKASI'NA ELEŞTİRİ 
     2003 yılında cari açığın, 6.8 milyar dolar olarak gerçekleştiğini, 2004'ün en son revize tahmininin 14 milyar dolar civarında olduğunu anlatan Canikli, şöyle konuştu 
     ''Buradan yola çıkarak hükümete eleştiriler geliyor. Cari işlemler açığının temel nedeni, TL'deki değerlenmedir. Yani 2003 yılı başında itibaren TL'nin bütün döviz birimlerine karşı değer kazanması ithal mallarını ucuzlatmış, ihracattaki artış ve turizm gelirlerindeki patlamaya rağmen cari açıkta tahminlerin ötesinde artışlar meydana gelmiştir. 
     Para ve kur politikalarının uygulanması tamamen MB'nin sorumluluğundadır. Hükümet, maliye politikalarından sorumludur. MB tam bağımsız ve özerk hale gelmiştir. Hükümetimizin, bu konularda müdahalesi söz konusu değildir. Bu konu MB'nin inisiyatifindedir. 
     Zaman zaman kurda birtakım gerekçelerle döviz piyasasına MB müdahale etmektedir. Bu konuda Hazine'nin ve Hükümet'in belirleyiciliği yoktur. 
     Hükümetin görevi şudur kamuoyuna güveni tesis etmektir. Ciddi anlamda bütün ekonomik birimlerin rahat hareket edebileceği bir alan oluşturulmuştur. Ama MB'nin yetki alanına giren konularda, özellikle kur politikası için söylüyorum. Bu güven alanını, kendisine tanınan sınırsız kredibiliteyi yerinde kullandığını söyleyebilir miyiz Bana göre yerinde kullanmadığını düşünüyorum, özellikle kur politikası çerçevesinde... 
     Daha aktif, daha sonuç alıcı bir politika uygulamalıydı. MB'nin temel hedefi, fiyat istikrarını sağlamak. Ama, MB bu görevlerini ifa ederken, sadece fiyat istikrarına odaklaşamaz. Ekonomide başka dengelerde var. MB'nin en fazla gözetmesi gereken denge, cari dengedir. MB, enflasyonla mücadele etmelidir. Ama bunu yaparken de gözlerini kapatmaması gerekiyor. 
     Sonuçta, cari açıkta gerekli finansmanlar yapılıyor, birtakım tedbirler alınıyor. Geçen Ekim ayında cari açıkta bazı azalmalar meydana geldi. Aslına bu hükümete bırakılmamalıydı. MB doğru para ve kur politikalarla sağlaması gerekirdi. 
     
     ''DÖVİZE MÜDAHELE EDERKEN...'' 
     MB'ye şunu hatırlatmakta yarar görüyorum MB dövize müdahale ederek, piyasaya TL verdi. Daha sonra piyasaya verdiği bu TL'ler enflasyon hedefiyle uyumlu parasal tabanlarıyla uyuşmadığı gerekçesi ile faiz ödeyerek piyasadan çekti. Bu da reel faizlerin düşmesini engelledi. 
     Hükümetimiz, ekonominin şahlanması için gerekli bütün adımları atmış, güveni istikrarı sağlamıştır. Bu olumlu ortamın sağladığı kredileri de ilgili bütün kurumların en verimli, etkin şekilde kullanması gerekir, buna MB özellikle dahildir.'' 
     
</TEXT>
</DOC>
