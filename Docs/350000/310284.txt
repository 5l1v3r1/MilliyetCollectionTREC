<DOC>
<DOCNO> 310284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy23.html </URL>
<DATE> 2005/01/28/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Arınç Kerkük'e yerleştirilen peşmergeler seçimleri gölgeleyecek 
</HEADLINE>
<TEXT>

     TBMM Başkanı Bülent Arınç, Kerkük ile ilgili gelişmelerden büyük üzüntü duyulduğunu belirterek, ''Kerkük'e son aylarda yerleştirilen binlerce peşmergenin Irak'ta yapılacak seçimleri büyük ölçüde gölgeleyeceğini düşünüyoruz'' dedi. 
     İtalya Temsilciler Meclisi Başkanı Pier Ferdinando Casini'nin davetlisi olarak bu ülkeye yaptığı resmi zayareti tamamlayan TBMM Başkanı Bülent Arınç, yurda döndü. 
     Arınç, Atatürk Havalimanı Devlet Konukevi'nde yaptığı açıklamada, görüşmelerin son derece yararlı geçtiğini belirterek, Casini ile iki ülkenin parlamentoları arasında işbirliğinin geliştirilmesini öngören İşbirliği Protokolü'nü imzaladıklarını söyledi. 
     Bu protokol çerçevesinde iki ülke meclisleri arasında karşılıklı deneyim değişiminde bulunulması, diyaloğun artırılması ve parlamenter düzeyde uluslararası alandaki işbirliğinin geliştirilmesinin öngörüldüğünü anlatan Arınç, şöyle devam etti 
     ''Halklarımız arasındaki dostluk ve anlayışı daha da pekiştirmeye yönelik en az 2 yılda bir karşılıklı kültürel etkinlikler gerçekleştirmek konusunda mutabakata vardık. AB ile katılım müzakereleri sürecinin başlayacağı 2005 yılıyla birlikte Türk-İtalyan meclislerinin her düzeydeki temas ve işbirliğinin bundan böyle daha da geliştirilip yoğunlaşmasını hedefliyoruz. Bilindiği gibi, AB üyelik sürecinde İtalya, ülkemize daima destek vermiştir. İtalyan muhataplarımıza bu olumlu yaklaşımdan duyulan memnuniyetimizi yineledim. Bundan sonra da bu desteklerin devam etmesini beklediğimizi ve buna önem verdiğimizi ifade ettim.'' Arınç, yaptığı görüşmelerde iki ülke arasındaki ilişkilerin çeşitli boyutlarıyla ele alındığını, ayrıca bölgesel ve uluslararası konuların da görüşüldüğünü söyledi. 
     Ziyareti sırasında İtalyan medya kuruluşlarına mülakatlar verdiğini ifade eden Arınç, Türkiye'nin AB üyeliği yolundaki azimli çalışmalarını anlattığını kaydetti. 
     
     IRAK SEÇİMLERİ VE KERKÜK 
     Arınç, daha sonra gazetecilerin, Irak'ta yapılacak seçimler ve Kerkük'teki gelişmelere ilişkin sorularını yanıtladı. 
     Irak seçimlerini ve Kerkük ile ilgili konuları da İtalya'daki muhataplarıyla görüştüğünü ifade eden Arınç, şöyle devam etti 
     ''Türkiye, Irak'taki seçimlerin önemine inanmaktadır. Bu seçimlerin Irak'ın demokratikleşmesi ve yeniden yapılanmasında çok önemli bir adım ve merhale olduğuna inanıyoruz. Ancak, ne varki bu seçim bu kadar önemli olmakla birlikte seçim öncesi cereyan eden bazı olaylar, bu seçimin sıhhatine gölge düşürmektedir. Özellikle Kerkük'ün nüfus yapısını değiştirmeye yönelik bir takım çabaların önlenmesi yolunda Türkiye Hükümeti'nin ve tüm yetkililerin itirazları, uyarıları yeteri kadar dikkate alınmamıştır. Özellikle Kerkük'e son aylarda yerleştirilen binlerce peşmergenin Irak'ta yapılacak seçimleri büyük ölçüde gölgeleyeceğini düşünüyoruz. Bu, fevkalade zararlı olmuştur. Bu konuda yetkili olan çevreler uyarılara kulak asmamışlardır. Bu seçim bir dönüm noktası olabilirdi. Irak'ta şu anda görülüyor ki her şeye rağmen yapılacak olan bu seçim, kendisinden beklenen yararın ancak çok azını karşılayabilecektir.'' Türkiye'nin, Kerkük'ün yapısının değiştirilmesiyle Irak'ta bölünmeye yol açılabileceği endişesini taşıdığını kaydeden Arınç, ''Türkiye, bundan sonra da uyarılara devam edecektir. Türkiye bu konuda üzerine düşeni yapmaktadır. Kerkük ile ilgili gelişmelerden büyük üzüntü duyduğumuzu ifade etmek istiyorum. Bu konuda muhataplarımızla yaptığımız görüşmelerde bu endişeleri zaman zaman onların da paylaştığını müşahede etmiş bulunuyoruz'' diye konuştu. 
     
</TEXT>
</DOC>
