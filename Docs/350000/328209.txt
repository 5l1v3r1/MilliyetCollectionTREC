<DOC>
<DOCNO> 328209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo13.html </URL>
<DATE> 2005/03/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Fenerbahçe, bugün kontrollü pas çalışması yaptı 
</HEADLINE>
<TEXT>

     Fenerbahçe, ligin 26. haftasında sahasında Gaziantepspor ile yapacağı maçın hazırlıklarını sürdürüyor. 
     Samandıra Tesisleri'nde, Teknik Direktör Christoph Daum yönetiminde gerçekleştirilen günün ilk antrenmanında, teknik çalışmalar üzerinde duruldu. 
     Sarı-lacivertliler, ikişerli gruplar halinde ters top ve tam sahada çapraz koşuların ardından, geniş alanda pres ve kontrollü pas çalışmaları yaptı. 
     Daum, iki grup halinde 6 minyatür kalenin yer aldığı çabukluk çalışmalarının ardından, orta alan mücadelesine yönelik antrenmanla çalışmayı tamamlattı. 
     Milli takımlarda bulunan futbolcuların katılmadığı antrenmanda sakatlıkları nedeniyle tedavileri süren Servet ve Semih de yer almadı. İki futbolcu tesislerde tedavi oldu. 
     Antrenmanın son bölümü sağanak yağış altında gerçekleşti. 
     Sarı-lacivertliler, günün ikinci çalışmasını öğleden sonra yapacak. 
     
</TEXT>
</DOC>
