<DOC>
<DOCNO> 328102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun48.html </URL>
<DATE> 2005/03/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Akayev, milletvekilleriyle görüşmeye hazır 
</HEADLINE>
<TEXT>

     Kırgızistan'ın devrik Devlet Başkanı Askar Akayev, Kırgız parlamentosundaki milletvekilleriyle görüşmeye hazır olduğunu söyledi. 
     Rus İnterfaks ajansı, Akayev'in Rossiiskaya gazetesinde yarın yayımlanacak demecine dayanarak geçtiği haberde devrik devlet başkanının, ''Bugün cumhuriyetimizdeki tek meşru kurum yeni parlamentodur'' dediğini duyurdu. 
     Meşru saydığı parlamento temsilcileriyle görüşmeye hazır olduğunu ifade eden Akayev, ''Bu parlamento ve başkanıyla can güvenliği garantisi almam halinde Kırgızistan'daki yaşamı eski Anayasal çerçevesine oturtmak için bir diyalog başlatmaya hazırım'' diye konuştu. 
     Moskova'da sürgünde bulunan Akayev'in, devlet başkanlığından istifa etmeyeceğini de söylediği röportajın tamamının yarın gazetede yayımlanacağı kaydedildi. 
     
     BAŞBAKAN TANAYEV KIRGIZİSTAN'DA 

     Kırgızistan'ın devrik lideri Askar Akayev, eski Başbakan Nikolay Tanayev'in Kırgızistan'da olduğunu söyledi. 
     Akipress'in haberine göre Akayev, Ekho Moskova radyosuna yaptığı açıklamada, Tanayev'in Kırgızistan'da bulunduğunu ve kendisiyle sürekli temas halinde olduğunu ifade etti. 
     Kırgızistan'ın eski lideri, ''Gösteriler sırasında Başkanlık Sarayı'ndaydım. Darbe başlamadan yarım saat önce ayrıldım'' dedi. 
     Akayev, oğlu Aydar ile kızı Bermet'in de aynı saatlerde parlamentoda bulunduğunu açıklarken, eşi ve torunlarının şehir dışında bir villada olduğunu söyledi. 
     
</TEXT>
</DOC>
