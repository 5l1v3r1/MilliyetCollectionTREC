<DOC>
<DOCNO> 315905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas09.html </URL>
<DATE> 2005/02/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mevlana filmi için son hazırlıklar... 
</HEADLINE>
<TEXT>

     Konya Büyükşehir Belediye Başkanı Tahir Akyürek, Kültür ve Turizm Bakanlığı ile yaptıkları görüşmelerde, Mevlana filmini Kayseri'nin İncesu İlçesi'ndeki eski bir evde çekme fikrinin ön plana çıktığını söyledi. 
     Akyürek, AA muhabirine yaptığı açıklamada, ünlü düşünür ve mutasavvıf Mevlana Celaleddin Rumi'nin hayatı ve düşüncelerini, tüm dünyada ilgi uyandıracak şekilde film yapma fikrinin gerçekleşme aşamasına geldiğini belirtti. 
     Projenin bir an önce hayata geçirilebilmesi için yoğun mesai harcadıklarını bildiren Başkan Akyürek, şöyle dedi 
     ''Yapılacak olan film için, Kültür ve Turizm Bakanlığı ile sürekli temas halindeyiz. Çekilecek filmin, salt Mevlana'nın hayatını anlatan düz bir öyküyle değil, sinemasal açıdan nitelikli bir yapıt olmasını istiyoruz. Bu nedenle filmi kimin ve nerede çekeceğinden, görev alacak oyunculara kadar her konu üzerinde titizlikle duruyoruz.'' Mevlana filmini çekmenin en zor yanının, gelişmiş sinema anlatım tekniklerini uygularken Mevlana'nın dünyaya ve insanlara bakışını da hiçbir erozyona uğratmadan beyaz perdeye aktarmak olduğunu belirten Konya Büyükşehir Belediye Başkanı Akyürek, şunları kaydetti 
     ''Bakanlık ile yaptığımız görüşmelerde, filmi Kayseri'nin İncesu İlçesi'ndeki eski bir evde çekme fikri ön plana çıktı. Çekimlerin önemli bir kısmının gerçekleşeceği ev, 1200 yıllık geçmişiyle doğal bir ortam sağlayacak. Kayseri olmadığı takdirde Konya'da, o dönemin koşullarını birebir yansıtacak olan bir plato oluşturulacak. Filmi Hintli ünlü yönetmen Muzaffer Ali'nin çekmesi uygun görüldü. Belki de bu film için en önemli şey olan senaryo ise yine Muzaffer Ali'ye ait. Şu anda senaryo Türkçe'ye çevriliyor. Senaryo düzenlenmesini Muzaffer Ali ile Kabir Helminski birlikte yapacak. Amerika'da yaşayan ve tasavvuf konusunda dünyada önemli isimlerden biri olan ünlü yazar Kabir Helminski'nin de filme önemli katkı sağlayacağını düşünüyoruz.'' Tahir Akyürek, filmin çekimlerine en kısa sürede başlanabilmesi, gerek senaryoda gerekse duyarlı bazı detaylarda vakit kaybedilmemesi için, hazırlıkların Bakanlık yetkilileriyle birlikte yürütüldüğünü söyledi. 
     
</TEXT>
</DOC>
