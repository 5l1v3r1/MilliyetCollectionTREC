<DOC>
<DOCNO> 343346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo02.html </URL>
<DATE> 2005/05/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Eto'o'nun sözleri Real Madrid'i kızdırdı Eto'o özür diledi... 
</HEADLINE>
<TEXT>

     CNNturk.com 

Barcelona'nın golcüsü Samuel Eto'o'nun şampiyonluk kutlamaları sırasında Real Madrid'i aşağılayan sözleri tepkiyle karşılandı. 
     Eto'o'nun Nou Camp'taki kutlamalar sırasında sarfettiği, "Madrid, cabron, saluda al campeon" Madrid, köpekler, şampiyonu selamlayın sözleri eski kulübünün tepkisini çekti. 
     İspanya Birinci Ligi'nde gol krallığında ilk sırada yer alan Kamerunlu golcünün sözlerine 100 bin taraftar da koro halinde eşlik etmişti. 
     Real Madrid'in taraftar derneklerinin başkanı Fermin Calero, kulübün resmi sitesinde yer alan açıklamasında, "kendisi mükemmel bir oyuncu ama karakter olarak hiç de özenilecek bir tarafı yok" dedi. 
     Calero, "Real Madrid'in onu açlıktan kurtaran ilk kulüp olduğunu unutuyor. Bu talihsiz sözleri şiddeti körüklemekten başka bir işe yaramaz" diyerek Eto'o'ya tepki gösterdi. 
     Real Madrid yönetimi bu konuda herhangi bir açıklama yapmadı. Defans oyuncusu Francisco Pavon ise "herhalde olayın yoğunluğuyla bunları söyledi. Barcelona hakkıyla şampiyon oldu ama kutlama yaparken başkasını aşağılamanız gerekmez" dedi. 
     İspanyol televizyonları, Eto'o'nun yorumları ile Luis Figo'nun 1999 yılındaki şampiyonluk kutlamaları sırasındaki sözleri arasında benzerlik kurdu. 
     Portekizli oyuncu, Real Madrid'e imza atmadan bir yıl önce "Blancos, llorones, felicitad a los campeones" Real Madrid, sulugöz bebekler, şampiyonu kutlayın diye bağırmıştı. 
     
     ETO'O ÖZÜR DİLEDİ 

     Şampiyonluk kutlamaları sırasında eski takımı Real Madrid'i aşağılayıcı sözler sarf eden Kamerunlu yıldız Eto'o özür diledi. Başta Barcelona Başkanı Laporta olmak üzere eleştiri oklarını üzerine çeken genç oyuncu sözleri için Real Madrid camiasından af diledi. 
     Eto'o, "Söylediklerim için özür dilemek istiyorum. Ne düşündüğünüz ve ağzınızdan ne çıktığı bazen çok farklı şeyler olabiliyor" dedi. Yıldız oyuncu, "Sözlerimden alınan herkesten binlerce kez özür diliyorum. Kimseye saygısızlık etmek istemedim. Real Madrid'de oynamasaydım asla bu noktaya gelemezdim" diye konuştu. 
     Eto'o, Real Madrid'in scout'ları tarafından 15 yaşında Kamerun genç takımında oynarken keşfedilmiş ve 1996 yılında Real'e transfer edilmişti. 

     
</TEXT>
</DOC>
