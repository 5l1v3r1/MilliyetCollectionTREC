<DOC>
<DOCNO> 344743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/axspo03.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Korumaya veto 
</HEADLINE>
<TEXT>


Galatasaray'ın Kadıköy'deki maça bodyguardlarla gitme planı Fenerbahçe'ye takıldı. Sarı - Lacivertliler, polis dışındaki koruma yöntemlerine izin vermeyeceklerini açıkladı 


Galatasaray Yönetimi'nin, Şükrü Saracoğlu Stadı'nda bugün oynanacak olan Fenerbahçe derbisine özel korumalarla gitme isteğini Fenerbahçe cephesi geri çevirdi. Sarı - Lacivertliler, polisin bulunduğu yerde özel koruma kullanmaya gerek olmadığı görüşünde birleşip, Galatasaray'ın getirmeyi planladığı bodyguardları stada sokmama kararı aldı. 
İkinci Başkan Nihat Özdemir, devlete güvenmek gerektiğini belirterek, "Biz hiç bir maçımıza özel koruma ile gitmedik. İstanbul Emniyeti bu konuda son derece başarılı. Genel anlamda güvenliği ve Galatasaraylılar'ın emniyetini sağlayacaklarını biliyoruz. Özel koruma getirileceğine de inanmıyoruz. Zaten böyle bir tedbir almayı gerektirecek bir ortam da söz konusu değil" yorumunu yaptı. 

'Bize emanetler' 
Özdemir, Galatasaraylılar'ın güvenliğinin önce İstanbul Emniyeti'ne, sonra da Fenerbahçe yönetimine emanet edileceğini bildirip, "Kimse endişelenmesin. Güzel bir derbi maçı olacak. Fenerbahçe camiası misafirperverliğini bir kez daha gösterecek" ifadesini kullandı. 
Galatasaray cephesinin bu açıklamaların ardından nasıl bir tepki vereceği merakla bekleniyor. Sarı - Kırmızılılar'ın özel güvenlikleri stada sokulmamaları durumunda bile en azından Kadıköy'e yolculuk sırasında kullanmayı planlıyor. 

Yıldızlara kıskaç 

Teknik Direktör Hagi, Alex'i Conceiçao, Anelka'yı ise Song ile durdurmayı planlıyor 

Galatasaray, Fenerbahçe'nin hücum organizasyonlarını yönlendiren Alex ile Anelka'ya göz açtırmayacak. Hagi'nin, kritik maçta iki yıldız oyuncuya ilk kez özel önlem alacağı öğrenildi. Rumen hoca, Alex'i Conceiçao ile durdurmak isterken, Anelka'yı Song ile Cihan ikilisinin markaja alacağı öğrenildi. Sarı-Kırmızılılar, özellikle Alex'in geniş alan bulamaması için orta alanı daha kalabalık tutmanın hesapları içinde. 
Hagi, derbi maçı öncesinde Hakan Şükür-Necati Ateş ikilisiyle özel bir görüşme yaparak, "Her zamankinden daha dikkatli olmanız gerekiyor. Ayağınıza gelen her fırsat önemli. Bu tip maçlarda bulunan her pozisyon gol olmalı" dedi. Bu arada dünkü idman sonrası futbolcular, Başkan Özhan Canaydın ve yönetim kurulu üyeleriyle birlikte moral yemeği yediler. 

Canaydın cenazede 

YUSUF DURSUN 

Galatasaray Başkanı Özhan Canaydın dün Levent Camii'nde Samet Aybaba'nın eniştesi Teoman Kunter'in cenaze törenine katıldı. Canaydın, Kunter'in ailesine başsağlığı diledikten sonra camiden ayrıldı. Bu arada Samet Aybaba, B.B.Ankaraspor'un İstanbulspor ile oynadığı maç nedeniyle İstanbul'daki cenazeye katılamadı. 

Şenlen vefat etti 

Galatasaray ve Fenerbahçe'nin eski futbolcularından Şevki Şenlen, dün sabaha karşı hayatını kaybetti. 1949 yılında doğan Şenlen, Eskişehirspor'dan sonra Galatasaray ve Fenerbahçe formalarını giymiş, futbolu bıraktıktan sonra hakemlik yapmıştı. Bir süredir spor yazarlığı yapan Şevki Şenlen'in naaşı, yarın toprağa verilecek. Merhuma Tanrı'dan rahmet, kederli ailesine başsağlığı dileriz. 

Yönetimden moral turu 

Başkan Özhan Canaydın ve yöneticiler, Fenerbahçe derbisi öncesinde dün Florya Tesisleri'ni ziyaret ederek, teknik heyet ve futbolcularla bir araya geldi. Canaydın'ın, futbolcularla kısa bir toplantı yapıp, "Bütün bir sezon emek verdiniz. Sonunda finale geldik. Bizler size her zaman güvendik. Yine güveniyoruz. Sahaya çıkıp gerekeni yapacağınızı biliyorum" dediği öğrenildi. 

Futbolculara '5' terapisi 

Teknik Direktör Hagi, dün Florya Tesisleri'nde yapılan son antrenman öncesinde futbolcularına 5 - 1'lik Türkiye Kupası Finali'nin kasetini bir kez daha izletti. Rumen hoca, ezeli rakiplerine karşı büyük bir üstünlük sergiledikleri karşılaşmanın coşkusunu oyuncularına yeniden aşılarken, "Yine yenebiliriz. Bunu yapabileceğimizi tüm Türkiye artık çok iyi biliyor" yorumunu yaptı. 

Buluşma yeri Ali Sami Yen 

Galatasaraylı taraftarlar, Kadıköy'e hep birlikte gitme kararı aldı. Kendileri için ayrılan bin 680 biletin tamamını tüketen Sarı - Kırmızılılar, İstanbul Emniyet Müdürlüğü'nün, "Taraftarlar toplu halde götürülmeyecek" kararı üzerine ortak hareket edecek. Bilet alan taraftarların bugün Ali Sami Yen Stadı önünde toplanacağı ve maça kendi imkanlarıyla gideceği öğrenildi. 


</TEXT>
</DOC>
