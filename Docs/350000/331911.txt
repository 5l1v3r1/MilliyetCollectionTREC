<DOC>
<DOCNO> 331911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/yazar/tamer.html </URL>
<DATE> 2005/04/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Notalar 350 yıllık uykudan uyandı 
</HEADLINE>
<TEXT>

İlköğretim 6, 7 ve 8. sınıf ders müfredatını yenileme çalışmalarını sürdüren Milli Eğitim Bakanlığı, bu sınıflardaki resim - iş, müzik ve beden eğitimi derslerini kaldırmayı planlıyor. Bu derslerin yerine girişimcilik, tarım - hayvancılık ve bilgisayar gibi dersler müfredata eklenecek. Yeni eğitim müfredatıyla birlikte öğrenciler, "spor etkinlikleri" adı altında güreş, futbol, basketbol ve satranç "sanat etkinlikleri" adı altında ise drama, tiyatro, halk oyunları, resim, fotoğrafçılık gibi dersleri seçmeli olarak alabilecekler. 
Bu haberi gördüğümde içim cıııız etti. Demek çocuklarımızın beyinlerini, daha 11 - 12 yaşındayken girişimcilikle yıkamaya başlayacağız Dahası bu gencecik beyinlerin 7 gün 24 saat TV ekranlarından aldıkları futbol eğitimi yetmiyormuş gibi, ilköğretimde ders müfredatına da futbol eklenecekmiş. Eh, para futbolda Futbol, dünyada her geçen gün hacmi hızla büyüyen bir endüstri haline dönüşüyorsa, Türkiye'de de okullarda eğitimi verilmeli değil mi efendim 

Müzik yerine futbol 
İlkokullara futbol dersi koymak gibi parlak bir fikre sahip olan hükümetimiz, bir de ülkemizde futbol etrafında dönen büyük paralardan vergi almayı becerebilse... Aslında Milli Eğitim Bakanı Hüseyin Çelik'ten önce, Maliye Bakanı Kemal Unakıtan'ın futbola ciddi bir biçimde el atması gerekir. 
Üniversiteli gençlerimizin gelecek beklentileriyle ilgili anketler öteden beri yapılır. Eskiden gençlerimiz için sevgi, mutluluk ve kendisiyle barışık olmak gibi değerler önemliyken, son yıllardaki anketlerde açık ara öne çıkan 2 husus var Para ve bol kazançlı bir iş Mutluluğun sadece iyi bir iş ve paradan ibaret olmadığını, mesel dinlediğiniz iyi icra edilmiş güzel bir müziğin sizi mutluluğun doruklarına çıkarabileceğini nasıl anlatacağız gençlerimize... En evrensel iletişim biçimi olan müziği, bizim Milli Eğitim Bakanlığı'nın yapmaya çalıştığı gibi ilköğretim müfredatından kaldırarak mı 

Mecmua-i Saz-ü Söz 
Geçenlerde Cemal Reşit Rey'de tarihi bir konser vardı. 1610 - 1675 yılları arasında yaşamış Ali Ufki tarafından derlenen ve halen Londra'daki British Library'de Britanya Kütüphanesi korunan el yazması Mecmua-i Saz-ü Söz'den alınan 17. yüzyıl Türk makam müziği örnekleri, aslına uygun olarak ilk kez icra edildi. 
Türk musikisinin bilimsel yazılmış ilk örnekleri olarak kabul edilen Mecmua-i Saz-ü Söz adlı çönküteki kişinin kendi hatırlaması için tuttuğu not eserler, ilk kez Ayangil Türk Müziği Orkestrası ve Korosu tarafından seslendirildi. 

Ayangil sayesinde... 
Değerli Türk müziği araştırmacımız Ruhi Ayangil'i arayarak, ilk kez gün ışığına çıkan 17. yüzyıl Türk musikisinin arkasındaki titiz çalışmayı öğrenmek istedim. Tarihçi Çağatay Uluçay, daha 1940'larda başka bir araştırma yaparken Ali Ufki'nin çönkünün farkına varıyor, kısa bir süre sonra da Şükrü Elçin tıpkı basımını yapıyor ve Kültür Bakanlığı da yayınlıyor. Bunların hepsi metin çalışmaları. 
Ayangil, 10 küsur yıl önce İngiltere'ye giderek çönkün mikrofilmlerini British Library'den alıyor ve o metinlerdeki notaların ilk kez transkripsiyonunu günümüz notalarına çeviri yazımı yapıyor. Şarkının, bestenin ya da ilahinin altındaki eski Türkçe yazılmış Osmanlıca metinleri de, titiz bir çalışmayla doğru okuyarak ve doğru bölümleyerek, notaların altına oturtuyor Bu ayrı bir uzmanlık işi . Ve böylelikle Ali Ufki'nin derlediği notalar, 350 yıllık uykusundan Ayangil sayesinde ilk kez uyanıyor... 

Uyan ey gözlerim 
Ayangil, bu kapsamlı çalışmasıyla ilgili olarak birkaç yıl önce 12 ilahiyi ilk kez seslendirmiş ve Uyan Ey Gözlerim adlı CD'de toplamıştı. Şimdi bu CD, British Library'nin 0207 412 74 18 nolu telefonundan randevu alınmak suretiyle Londra'da dinlenebiliyor. Türkler sergisi nedeniyle son dönemde ilgi epey artmış. Cemal Reşit Rey'deki son konserde ilk kez icra edilen eserler de yakında CD'ye çekilerek British Library'de meraklılarıyla buluşacak. 
Müzik derslerini ilköğretim müfredatından kaldırmak isteyen Milli Eğitim Bakanımızın dikkatlerine sunulur 



</TEXT>
</DOC>
