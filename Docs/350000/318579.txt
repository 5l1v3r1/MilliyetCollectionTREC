<DOC>
<DOCNO> 318579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy23.html </URL>
<DATE> 2005/02/25/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Sayıştay kanunu değişiyor... 
</HEADLINE>
<TEXT>

     AK Parti Grup Başkanvekilleri Salih Kapusuz, Faruk Çelik, Eyüp Fatsa ve Sadullah Ergin ile beş arkadaşı, mevcut Sayıştay Kanunu'nu yürürlükten kaldıran ve Sayıştay'ın güçlendirilerek denetim kapsamının genişletilmesini öngören yasa teklifini TBMM Başkanlığı'na sundu. 
     Teklifin gerekçesinde, vatandaş odaklı yönetim anlayışının, devlet fonksiyonlarının ve devletin kurumsal yapısının yeni bir anlayışla ele alınmasını zorunlu kıldığı belirtildi. Gerekçede, tüm dünyada kamu mali yönetimi anlayışı ve bu bağlamda anayasal yüksek denetim kurumlarının işlevleri ve organizasyon yapısındaki değişimlere paralel olarak Türk Sayıştay'ında da bazı değişikliklerin gerçekleştirilmesinin zorunluluğunu ortaya çıkardığı ifade edildi. 
     Sayıştay'ın asli görevlerinden olan, adına denetim yaptığı TBMM'ye rapor verme görevini, kanundaki bu göreve ilişkin yetersiz düzenlemeler sebebiyle gereği gibi yerine getiremediği vurgulanan gerekçede, ''Türkiye Ulusal Programında da 'Kamuda performans odaklı denetim sistemine geçilmesi' ve 'Sayıştay'ın güçlendirilerek denetim kapsamının genişletilmesi' bir hedef olarak yer almış ve gerekli yasal düzenlemelerin yapılması öngörülmüştür'' denildi. 
     Teklife göre, kanundaki ''Birinci Başkan'' unvanı ''Sayıştay Başkanı'', ''Savcı'' unvanı ''Başsavcı'', ''Savcı Yardımcısı'' unvanı da savcı olarak değiştiriliyor. 
     
     GÖREV SÜRESİ KISALTILIYOR 
     Teklifle Sayıştay Başkanlığı seçimine ilişkin de yeni bir düzenleme getiriliyor. Buna göre Sayıştay Başkanı, TBMM Genel Kurulu'nca, Plan ve Bütçe Komisyonu tarafından belirlenecek iki aday arasından gizli oyla seçilecek. 
     Sayıştay Başkanı seçilebilmek için TBMM üye tam sayısının dörtte birinin bir fazlasından az olmamak kaydıyla mevcut katılımının salt çoğunluğunun oyu aranacak. 
     Mevcut kanunda 7 yıl olarak öngörülen Sayıştay başkanının görev süresi 4 yıl olacak. Bir kişi en fazla 2 kez başkan seçilebilecek. Görevi sona eren Sayıştay başkanı boş kadro aranmaksızın Sayıştay üyeliği görevine devam edecek. 
     Teklif ile Sayıştay üyeliği seçiminde de değişiklik öngörüldü. Buna göre, Sayıştay Genel Kurulu tarafından yapılan ilk seçim işlemi kaldırılıyor. Plan ve Bütçe Komisyonu, her boş üyelik için üç aday belirleyip TBMM Genel Kurulu'na sunacak. Bu üyeliklerin seçimi de gizli oyla yapılacak ve seçilebilmek için ilk turda üye tam sayısının salt çoğunluğu aranacak. Bu turda yeterli çoğunluk bulunamazsa ikinci turda oylamaya katılanların salt çoğunluğu yeterli olacak. İlk iki turda da sonuç alınamadığı takdirde üçüncü turda en fazla oy alanlar seçilmiş sayılacaklar. 
     
     DÜZENLİLİK VE PERFORMANS DENETİMİ 
     Teklife göre, Sayıştay, düzenlilik denetimi ve performans denetimi tekniklerini eşit ağırlıkta uygulayacak, tüm kamu fonlarını, kaynaklarını ve faaliyetlerini denetleyecek. İşleyiş ve fonksiyonel açıdan bağımsız olacak. 
     Sayıştay, uluslararası genel kabul görmüş denetim standartlarına uygun denetim yapabilecek. Hazırladığı raporları zamanında ve belli bir prosedür dahilinde TBMM'ye ve kamuoyuna sunacak. 
     Yeni düzenlemeyle Sayıştay'ın, ''kamuda hesap verme sorumluluğu bilincinin ve saydamlığın yerleştirilmesine ve geliştirilmesine, böylece yolsuzlukların önlenmesine önemli katkılarda bulunabilmesi ve görev ve yetkilerini daha etkin bir biçimde yerine getirebilmek için iyi bir organizasyon yapısına sahip olması'' hedefleniyor. 
     Teklifte, 576 kadro ihdası öngörülürken, 21 kadronun da iptal edilmesi istendi. 
     
</TEXT>
</DOC>
