<DOC>
<DOCNO> 300392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/ekonomi/eko05.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasası vetolu ama 2B ofisleri çalışıyor 
</HEADLINE>
<TEXT>


BÜNYAMİN YIL ADANA, DHA 

Orman Genel Müdürü Osman Kahveci, 2B olarak bilinen orman vasfını yitirmiş arazilerin satışını sağlayacak yasal düzenlemenin tekrar gündeme gelmesi ihtimalini dikkate alarak, altyapı çalışmalarına ağırlık verildiğini söyledi. Orman tecavüzlerinin yoğunluk kazandığı İstanbul, Antalya, İzmir ve Muğla'da '2B ofisleri' oluşturduklarını belirten Kahveci, yürütülen kadastro çalışmalarında ülke genelinde yaklaşık 500 bin hektar ormanlık alanın 2B kapsamına girdiğinin saptandığını açıkladı. 
Cumhurbaşkanı Ahmet Necdet Sezer'in veto ettiği yasanın yine gündeme gelebileceğini belirten Kahveci, "Yasal düzenleme hükümetin uhdesinde. Bize düşen arazi büyüklüklerinin ve parasal değerlerinin belirlenmesi. Çalışmalarımızı tamamlıyoruz" dedi. Hükümet 2B arazilerinin satışından 25 milyar dolar elde etmeyi planlıyordu. 


</TEXT>
</DOC>
