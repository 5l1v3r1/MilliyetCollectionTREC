<DOC>
<DOCNO> 335014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/axspo03.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmece hakem 
</HEADLINE>
<TEXT>


Galatasaray İkinci Başkanı Ergun Gürsoy, Fenerbahçe'nin Beşiktaş maçına hakem Bülent Demirlek'i istediğini iddia etti. Gürsoy, "Fenerbahçe talep etmeseydi, o hakem oraya gidemezdi" diye konuştu 

HALİL ÖZER 


Galatasaray İkinci Başkanı Ergun Gürsoy, ezeli rakipleri Fenerbahçe ve hakemlerle ilgili ilginç açıklamalar yaptı. Fenerbahçe'nin istediği her hakemi maçına tayin ettirebildiğini savunan Gürsoy, "Fenerbahçe istemeseydi Bülent Demirlek'i maça verebilirler miydi Bunu soruyorum. İstemeseydi, o hakem oraya gidemezdi" ifadesini kullandı. 
Gürsoy, Kadıköy'de oynanan karşılaşmalarda genç hakemler için büyük bir baskı ortamının yaratıldığını söyledi. Ergun Gürsoy "Fenerbahçe'nin her maçında gül gibi genç hakemler yara alıp, yıpranıyorlar. Yazık oluyor onlara" dedi. Kendi maçlarının baskıdan uzak geçtiğini iddia eden Galatasaray İkinci Başkanı, "Ancak bu durumu Fenerbahçe maçları için söyleyemeyiz. Her Fenerbahçe maçında genç bir hakemi kurban veriyoruz. Dikkat edin her maçlarında mutlaka hakem hatası oluyor. Bu yüzden genç hakemlerimiz başarılı olamıyorlar" dedi. 

Made in Japan 

Galatasaray yeni 10 numara adayını bu kez Uzakdoğu'dan seçti. Sarı-Kırmızılılar'ın, İtalya'nın Reggina takımının orta saha oyuncusu Japon Nakamura'nın transferi için şimdiden düğmeye bastığı öğrenildi 

RAŞİT ALTUN 

Yeni sezonun transfer çalışmalarına gizli bir şekilde sürdüren Galatasaray, 10 numara arayışlarını hızlandırdı. Sarı - Kırmızılı yönetim, Hagi'nin yeni sezon daki kaderinin henüz netleşmemesine karşın Rumen hocanın istekleri doğrultusunda transfer çalışmalarını hızlandırdı. 
Galatasaray'ın, Japon Milli Takımı'nın ve Reggina'nın orta sahadaki yıldız ismi Nakamura için ilk teması yaptığı öğrenildi. Sportif Direktör Bülent Tulun'un, önceki gün Çizme'ye giderek, Nakamura için Reggina Kulübü ile görüşmelerde bulunduğu iddia edildi. 
26 yaşındaki orta saha oyuncusu, bu sezon İtalya Seri A'da 31 maçın 26'sında görev yaptı ve toplam iki gol attı. 2 bin 216 dakika forma şansı bulan Nakamura'nın, Galatasaray'a sıcak baktığı bildirildi. 

Nakamura kimdir 
Doğum tarihi 24 Haziran 1978 
Doğum yeri Yokohama 
Boyu 1.78, Kilosu 69 

KARİYERİ SEZON KULÜP MAÇ GOL 1997-98 Yokohama Marinos 27 5 1998-99 Yokohama Marinos 33 9 1999-00 Yokohama Marinos 26 7 2000-01 Yokohama Marinos 30 5 2001-02 Yokohama Marinos 6 3 2002-03 Reggina 31 7 2003-04 Reggina 16 2 2004-05 Reggina 26 2 

'Uyanın artık beyler' 

Galatasaray'da Hakan Şükür ve Necati'nin formsuzluğu Teknik Direktör Hagi'yi kara kara düşündürüyor. Golcüleri uyaran Rumen hoca, "Sizden patlama bekliyorum" dedi 

Sarı - Kırmızılı takımın gol yollarındaki iki önemli ismi Hakan Şükür ile Necati Ateş'in son haftalarda beklenen performanslarından uzak kalması Hagi'yi düşündürüyor. Rumen teknik adam, bugünkü Trabzonspor karşılaşması öncesinde iki futbolcuyla toplantı yaparak, maça çok iyi konsantre olmalarını istedi. Hagi'nin, "Sizin performansınız bu takım için çok önemli" dediği öğrenildi. 
Galatasaray, Florya Tesisleri'nde kampa girerken, Teknik Direktör Hagi futbolcularına Trabzonspor ile oynadıkları lig maçını izletti ve yapılan hataları tek tek anlattı. 

Ribery'nin dönüş günü 

Akçaabat Sebatspor deplasmanında ayak bileğindeki sakatlığı nedeniyle forma giyemeyen Franck Ribery, bugünkü Trabzonspor karşılaşmasında ilk on birde görev yapacak. Galatasaray Teknik Direktörü Hagi, yıldız futbolcuya, zorlu 90 dakikada özel görevler verecek. Ribery'nin, Gökdeniz'in yokluğu nedeniyle orta sahada daha aktif bir rol üstleneceği ve kanattaki görevlerinin dışında daha fazla gol noktalarına kaçacağı bildirildi. 

Primlere zam yok 

Galatasaray Futbol Şube Sorumluları'ndan Fatih Gökşen, Trabzonspor karşılaşması için ekstra prim uygulaması yapmayı düşünmediklerini açıkladı. Gökşen, "Lig maçlarında uygulanan sistem Türkiye Kupası Yarı Finali'nde de devam edecek. Ancak takımımız tur atlar, finale çıkarsa o zaman yönetim kurulumuz yeni bir rakam belirleyecek" ifadelerini kullandı. 

Amatörlere yeni branş 

Başkan Özhan Canaydın, Galatasaray Tekerlekli Basketbol Takımı'nı kurmak için kolları sıvadı. Canaydın'ın, TESYEV Onursal Başkanı ve yazarımız Yavuz Kocaömer'den yeni atılım konusunda yardım istediği öğrenildi. Kulüp Genel Sekreteri Sinan Kalpakçıoğlu ile Kocaömer'in konuyla ilgili olarak bugün bir toplantı yapacağı açıklandı. Galatasaray, tekerlekli basketbol liginde Beşiktaş'ın ardından ikinci büyük olarak ter dökmeye hazırlanıyor. 


</TEXT>
</DOC>
