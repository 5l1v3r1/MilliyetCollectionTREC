<DOC>
<DOCNO> 305109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko25.html </URL>
<DATE> 2005/01/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Alpogan ASO'nun 'MGK'de ekonomi de konuşulsun' önerisini not ettim 
</HEADLINE>
<TEXT>

     Milli Güvenlik Kurulu MGK Genel Sekreteri Yiğit Alpogan, Ankara Sanayi Odası'nın ASO , MGK'da ekonomik konuların da ele alınması yönündeki beklentisini not ettiğini, bu konuyu ''MGK'ya arz edeceğini'' bildirdi. 
     MGK Genel Sekreteri Yiğit Alpogan, ASO Yönetim Kurulu toplantısına katılarak sanayicilerle çeşitli konularda görüş alışverişinde bulundu. Görüşme sonunda Alpogan ile ASO Başkanı Zafer Çağlayan, basın mensuplarına açıklamada bulunarak soruları yanıtladı. 
     Alpoğan, yaptığı açıklamada, MGK'nın yeni yasal düzendeki yeri, görevleri, işleyiş tarzı konularında bilgi aktardığını belirterek, toplantıda ekonomik güvenlik konusununda ele alındığını söyledi. 
     Ekonomik güvenlik konusunda ASO Yönetim Kurulu üyelerini dinlediğini belirten Alpogan, ASO Başkanı Çağlayan'ın bu konudaki görüşlerini üç ana başlık altında dile getirdiğini aktardı. 
     Belirli siyasi konulardaki gelişmelerin ekonomiyle olan ilişkisi ve ekonomik boyutları konusunda ASO üyelerini dinlediğini anlatan Alpogan, bunlara ilişkin gerekli notları da aldığını söyledi. 
     ASO'nun, MGK'da ekonomik konuların da ele alınması yönünde bir beklentisi olduğunu belirten Alpogan, şunları kaydetti 
     ''Bu beklentiyi de not ettim. Biliyorsunuz gündemi hazırlama konusunda Genel Sekreterliğimiz, sadece MGK'ya öneride bulunabilir. Onun ötesinde bu konuda belki takdir yetkisi MGK'nındır. Bu itibarla ben bunu not ettim. Önümüzdeki dönemde ekonomik konuların MGK'ya gelip gelmeyeceği konusunda tabii ben arzda bulunacağım. Yanlız ortaya çıkan bir husus kendilerinin bu konularda bana fevkalade değerli ve fevkalade kapsamlı bilgiler vermiş olduklarıdır.'' 
     
     SORULAR 
     Daha sonra soruları yanıtlayan Alpogan, ''KKTC ve Irak ile ilgili somut bir projenin söz konusu olup olmadığı ile Irak'da Türk işadamları ve çalışanlarının güvenlik sorunlarının ele alınıp alınmadığına'' ilişkin soru üzerine, ''bugün herhangi bir somut konuyu ele almadık. Başkan ve üyeler, bu konudaki görüşlerini bana aktardılar'' dedi. 
     Savunma sanayi ihalelerinde ''yerli sanayiye ağırlık verilmesine ilişkin bir politika değişikliğinin söz konusu olup olmadığına'' ilişkin bir diğer soru üzerine Alpogan, MGK'nın istişari bir organ olduğunu belirterek, ''bizim karar vermemiz, politikalar tespit etmemez söz konusu değil. Biz sadece politika alternatiflerini arz edebiliriz. Ben de savunma sanayine ilişkin olarak Sayın Başkan'ın ifade ettiği hususları not ettim... Genel Sekreterlik, bu konular üzerinde devamlı düşünen ve fikir üreten bir kuruluştur. Bunları gerekli şekilde tartacağız ve değerlendireceğiz'' diye konuştu. 
     Başbakan Recep Tayyip Erdoğan'ın Rusya gezisi sırasında ''KKTC konusunun da gündeme geleceği ve bu konuda MGK Genel Sekreterliği'nin bir açılımı bulunup bulunmadığına'' ilişkin bir başka soruya karşılık Alpogan, '' Yok, henüz yok'' yanıtını verdi. 
     
     ASO BAŞKANI ÇAĞLAYAN 
     ASO Başkanı Zafer Çağlayan da, MGK Genel Sekreteri Alpogan ile çeşitli konularda görüş alışverişinde bulunduklarını, artık siyasi istikrar konusunda endişelerinin bulunmadığı bir dönemden geçildiğini kaydetti. 
     Türkiye'nin, geçmiş yıllara göre görülmemiş bir atak içinde olduğunu da belirten Çağlayan, Türkiye'nin bundan sonra AB müktesabatının konuşulacağı bir dönemde ciddi bir değişim sürecine girdiğini, böylesine ciddi bir değişim ve dönüşüm süreçlerinden birisinin MGK Genel Sekterliği'nde yaşandığına dikkati çekti. 
     MGK Genel Sekreterleri'nin asker olduğu dönemlerde de zaman zaman bu Genel sekreterle görüştüklerini anlatan Çağlayan, o zamanda Genel sekreterlerin ekonomiye ilişkin görüşlerini dinlediklerini ve onlarında ekonomiye çok kayıtsız kalmadıklarını bildirdi. 
     Şimdi ise sivilleşmiş bir MGK'nın yapısıyla beraber görev alanının, görev tanımının da yeniden güncelleştiği, yeniden değişime uğradığı bir dönemden geçildiğini söyleyen Çağlayan şunları kaydetti 
     ''Böyle bir dönemde bizim, belki de MGK ile ilgili görev alanlarını 3 başlık altında toplamamız söz konusu olabilir. Bunun bir tanesi özellikle AB meselisidir. AB meselesiyle beraber müktesabatın uyumu süresinde karşılacağımız konular ve bunların yanısıra Kıbrıs meselesi, Kıbrıs'la ilgili önümüzdeki dönemde yaşanacak olan şeyler zannediyorum ki MGK'nın en öncelikli konularından biri olacaktır. 
     İkincisi Irak meselesidir. Irak meselesinde önümüzdeki günlerde bir seçim süreci vardır. Bu seçimlerin adil bir şekilde yapılması, oradaki kesimleri eşit bir şekilde değerlendirmeye alacak şekilde yapılması son derece önemlidir. Aksi halde oranın yapısıyla ilgili bazı endişelerimiz, bazı problemlerin olacağı gibi bir kanaate sahibiz. 
     Bir üçüncüsü de özelikle iç güvenlik dediğimiz, yani terör gruplarının önümüzdeki dönemdeki faaliyetleri ve bunların Türkiye üzerindeki düşünceleri. Sayın Genel Sekreter'le bu konular üzerinde bir görüş alışverişinde bulunduk. Biz ekonomik bir birimiz, ekonomik bir birim olmak bizim siyasi ve sosyal konulara kayıtsız kalmamız şeklinde değerlendirilmemesi lazım.'' 
     
     ''MGK'DA EKONOMİYLE İLGİLİ BİRİMLER OLMALI'' 
     Böyle bir ortamda, ülkenin sosyal ve siyasal güvenliğinin yanı sıra ekonomik güvenliğinin de son derece önemli olduğunu belirten Çağlayan, kendilerinin de öncelikle Türkiye'nin ekonomik güvenliğini ön planda tuttuklarını, ancak bu konuda herhangi bir endişeleri olmadığını söyledi. 
     Çağlayan, '' MGK'nın yeni sivilleşmiş yapısında ekonomik konuların da çok daha fazla gündemde yer alması, bunların görüşülüp ve tartışılması yönünde bir beklentimiz olduğunu ifade etmek için bunu söylüyorum'' dedi. 
     Diğer yandan özellikle, ASO başta olmak üzere meslek kuruluşlarıyla MGK Genel Sekreterliği'nin çok yoğun bir temas içinde olması, ekonomik konularda da görüş alışverişinde bulunması yönünde bir talepleri bulunduğuna dikkati çeken Çağlayan, bu önerileri Genel Sekreter Alpogan'a ilettiklerini anlattı. Çağlayan, '' MGK'nın genel yapısı içinde ekonomiyle ilgili birimlerin olmasının da fayda getireceği yönünde bir kanaate sahibiz'' dedi. 
     Çağlayan görüşmede ayrıca Ankaralı sanayicilerin savunma sanayi ihalelerinden yeterli pay almadıklarına ilişkin görüşlerini de dile getirdiklerini, bunun da önümüzdeki dönemde konuşulması gereken konular arasında yer aldığını vurguladı. Çağlayan, savunma sanayiine ilişkin alımlarda, yerli sanayinin tercih edilmesi gerektiğini düşündüklerini bildirdi. 
     ''Ekonomik konuların MGK'da ele alınması konusunda ASO'yu yönlendiren etkenlerin ne olduğuna'' ilişkin soru üzerine, Çağlayan şöyle dedi 
     ''Orada şöyle bir şeyin altını çizelim. Tabii ki ekonomik konuların MGK'da ele alınmasıyla ilgili gündeme getirmek istediğimiz konu şu. MGK madem sivilleşiyor. Madem Genel Sekreter sivilleşti, ekonomiyle ilgili konularda daha sık görüş alışverişinde bulunmak, ekonomiyle ilgili gelişmeleri daha beraberce yakından izlemek gibi bir düşüncemiz olduğunu ifade etmek için bunları söyledik. 
     Zaten hükümet, ekonomiyle ilgili kararları alıyor. Yönetimi zaten yapıyor. Ama zaman zaman, özellikle bazı konularda meselenin ekonomik boyutunu görmekte fayda var diye düşündüğümüz için bu öneriyi getirdik. Bu konuda herhangi bir sıkıntı söz konusu değil. Ama MGK Genel Sekreterliği'nin ekonomik birimlerle bundan böyle çok daha iç içe olması bizim beklentimiz.'' 
     
</TEXT>
</DOC>
