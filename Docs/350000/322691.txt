<DOC>
<DOCNO> 322691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/dunya/dun01.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD-Türkiye gerginliğinin nedeni Kürtler' 
</HEADLINE>
<TEXT>



The New York Times'ın dış politika yazarı Roger Cohen, Türkiye - ABD ikili ilişkilerindeki gerginliğin, AKP hükümetinin ABD karşıtlığına ses çıkarmamasından değil, Iraklı Kürtlerin durumundan kaynaklandığını söyledi. Amerika'nın Sesi Radyosu'ndan Elif Özmenek'e konuşan Cohen, ABD'nin Kürt devleti konusunda açık görüş belirtmemesinin Türkiye'yi rahatsız ettiğini, iki ülke ilişkilerinin bu yüzden gergin olduğunu söyledi. 
Cohen, Ortadoğu ve demokrasi konularına değindiği röportajda şunları söyledi "Eğer bölgeye gerçekten demokrasi gelirse, Irak Savaşı sırasında Türkiye ile Amerika arasındaki ilişkilerin gerginleşmesi gibi durumlarla Amerika daha sık karşılaşacak. Askeri yönetimler sırasında uysal bir müttefik olarak görülen Türkiye, demokratik bir biçimde seçilmiş ılımlı İslamcı hükümet yönetiminde Irak Savaşı'nda ABD güçlerine geçiş izni vermedi... Lübnan'daki gelişmelere bakın. Eğer Lübnan'da tam demokrasi olursa Washington tarafından terörist diye adlandırılan Hizbullah'ın, ülke yönetiminde etkin bir rolü olacak." 
Cohen, "Görüyoruz ki Amerika, Erdoğan hükümetiyle de çalışabiliyor ve bence çalışmaya devam edecek" dedi. 


</TEXT>
</DOC>
