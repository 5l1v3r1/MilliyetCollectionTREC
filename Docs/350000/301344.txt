<DOC>
<DOCNO> 301344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo22.html </URL>
<DATE> 2004/12/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İbrahim Toraman Del Bosque, ileride kendini daha iyi ispatlayacak 
</HEADLINE>
<TEXT>

     Beşiktaşlı milli futbolcu İbrahim Toraman, Teknik Direktör Vicente Del Bosque'nin ilerleyen yıllarda kendini daha iyi ispatlayacağına ve Türk futboluna çok şey katacağına inandığını söyledi. 
     Sivas Spor Lisesi'nde düzenlenen söyleşide Sivassporlu futbolcu Ertuğrul Aslan ile öğrencilerin sorularını yanıtlayan Toraman, Beşiktaş'ın çok büyük bir camiaya ve taraftara sahip olduğunu, ligin ikinci yarısında daha başarılı olacaklarına inandığını anlattı. 
     Bir soru üzerine, hocası Del Bosque'nin kariyerine bakıldığı zaman hiç laf söylenmemesi gereken bir insan olduğunu kaydeden Toraman, ''Kendisi dünyaca ünlü bir antrenör ve kendisini ispatlamış biridir. Ama futbolda geçmişe bakılmıyor. Ben Del Bosgue'yi kötü veya başarısız antrenör olarak düşünmüyorum. Bunu uzun vadede düşünmek lazım. 3 yıllık mukavelesi var. İlerleyen yıllarda kendini daha iyi ispatlayacağını ve Türk futboluna çok şey katacağına inanıyorum'' diye konuştu. 
     Beşiktaş olarak ikinci yarı bütün maçlara galip gelmek için çıkacaklarını kaydeden İbrahim Toraman, şunları söyledi 
     ''Birinci Süper Lig'de neyin ne olacağı hiçbir zaman belli olmaz. Aradaki puan farkı açılmış olabilir, ama Beşiktaş'ın hedefleri hiçbir zaman bitmez. Beşiktaş sezona şampiyonluk parolasıyla başlamıştı, bu halen devam ediyor. Belki ilk yarının sonunda geri kalmış olabiliriz. Geçen yıl Beşiktaş puan farkıyla öndeyken şampiyonluğu kaptırmıştı. Bu sene de Türkiye liglerinde her şey değişebilir. İkinci yarı bütün maçlara kazanmak için çıkacağız. İnşallah bunu gerçekleştirerek öbür takımların puan kaybetmesini bekleyeceğiz.'' Toraman bir öğrencinin, ''Kız arkadaşınız var mı'' sorusunu ise ''Kız arkadaşım yok. Çok yoğun tempoda çalıştığımız için buna zaman bulamıyoruz'' diye yanıtladı. 
     Öğrencilere kendilerini yetiştirmelerini ve hocalarından aldıkları bilgileri iyi kullanmalarını öğütleyen Toraman, ''Hangi spor dalında olursa olsun, sporcunun farklı bir insan olduğunu düşünüyorum. Bu yılların çok önemi vardır, bu yılları iyi değerlendirin ve kendinizi geliştirmeye bakın'' dedi. 
     Söyleşinin ardından öğrencilerin büyük sevgi gösterisinde bulunduğu İbrahim Toraman, öğrencilerle fotoğraf çektirerek imza dağıttı. 

     
</TEXT>
</DOC>
