<DOC>
<DOCNO> 336967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun53.html </URL>
<DATE> 2005/04/26/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
İtalya'nın yeni sağlık bakanı sigara yasağının katılığından şikayetçi 
</HEADLINE>
<TEXT>

     İtalya'nın yeni sağlık bakanı, bir süredir uygulanan sigara yasağının katılığından şikayetçi. 
     Sağlık Bakanı Francesco Storace, gazetecilere yaptığı açıklamada, kapalı alanlarda sigara içme yasağını desteklediğini, ancak bir lokantada sigara içenlere özel köşeler ayrılmasının daha sorunsuz olacağını belirtti. 
     ''Sağlık saplantılarının aşırısına karşı'' olduğunu ifade eden Bakan Storace, kendisini de günde iki sigarayla sınırlamaya çalıştığını, birini öğlen, diğerini akşam yemeğinden sonra içtiğini söyledi. 
     İtalya'da 10 Ocak'tan beri uygulanan yasak, ana mekandan duvarla ayrılan özel bir bölme ve havalandırma sistemi bulunmadığı takdirde, tiryakileri kapalı alanlarda sigara içmekten men ediyor. 
     
</TEXT>
</DOC>
