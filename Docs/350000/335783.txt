<DOC>
<DOCNO> 335783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/ygokce.html </URL>
<DATE> 2005/04/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
K bustan finale 
</HEADLINE>
<TEXT>



Saracoğlu'ndaki kupa yarı finali de uzun yıllar unutulmayacak. Olaylar, insanlar, kartlar, goller ve penaltılar, geceyi unutulmaz statüsüne taşıdı. 
Öncelikle her iki takıma teşekkür ederim. Kupa dediğin oyun böyle oynanır, mücadele böyle yapılır. Ve asla skorun üstüne yatılmaz. Oyunu öldürecek miskinlikler yapılmaz. Düdük çalana kadar da sonuca razı olunmaz. Böyle bakınca on kişilik Fenerbahçe'nin uzatmada dokuz kişiye düşüp penaltılardan final çıkarmasını kutlamak gerekir. Bu haklı sevinçte onların bitmeyen mücadele azmi, inanç ve ısrarları var. 
Denizlispor, ligde Fenerbahçe'yi yenmiş olmanın taze anılarıyla geldiği Saraçoğlu'nda Anelka'yı İbrahim Çelik'le, Alex'i Tomas'la, Nobre'yi de Burak Özsaraç'la kontrol altına aldı. Savunmanın tümünde Kratochvil hem libero, hem de gerçek lider gibi oynadı. Alex, kullandığı ölü ve canlı toplarla Denizlispor kalecisi Souleymanou'yu gafil avlayamadı. Nobre, hava toplarının tümünü kaybetti. Anelka sağ kanatta rakiplerine ezici bir beceri üstünlüğü kurarken, iki kez de ceza alanına girip yandan gol denedi. Ama şanssızdı. Denizlispor, hücumda Ersen Martin ve Ömer Rıza'yı bol bol topla buluşturuyor, ancak onlar da rakip markajından kurtulamıyordu. Özellikle Luciano'nun Ersen Martin'e karşı kol salvolarıyla yaptığı fauller itirazlara neden oldu. Bunlardan herhalde onuncusunda Selçuk Dereli nihayet sarı kartını gösterdi. 
Bu maçın iki kırmızı kartı var. Ümit Özat'ın, Giray Bulak'la tartıştıktan sonra Selçuk Dereli'den gördüğü direkt kırmızı kartın neye dayandığını tahmin ediyoruz, ama gerçek nedeni bilemiyoruz. İkinci kırmızı kartta gol coşkusunu kontrol edemeyen ve formasını çıkaran Fabio Luciano, kuralların bedelini ödedi. Söyleyecek bir şey yok profesyonelliği sorgulanmalı. Giray Bulak'la Daum arasındaki diyalog da kavgaya dönüştü. Arada başkaları olmasa meyhane sarhoşları gibi birbirlerine girecekler. İkisine de çok ayıp. 
Penaltı macerası zaten üzüleceklerle sevinecekleri ayıracak son çaredir. Fenerbahçe oradan başı dik çıktı, Galatasaray'a "Finale geliyorum" mesajını gönderdi. Beşiktaş'a da "Hadi, Avrupa'ya sen de çık" raconunu kesti. Olaylar Fenerbahçe taraftarını öfkelendirdi. Zaman zaman çıldırdılar. Ama küfüre başvurmadılar. Şerefsiz sözcüğüyle hakaret tempoları da olmasaydı güzel olurdu. Ama onların hakkını teslim etmek gerekir. 



</TEXT>
</DOC>
