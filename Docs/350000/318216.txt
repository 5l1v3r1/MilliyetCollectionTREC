<DOC>
<DOCNO> 318216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko22.html </URL>
<DATE> 2005/02/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İflas etti, alkolik olup sokaklara düştü, şimdi fabrika sahibi 
</HEADLINE>
<TEXT>

     İşyeri yanınca iflas eden, kendini alkol ve uyuşturucuya veren Nebi Gürel, azminin sayesinde yeniden iş dünyasına dönerek 3,5 milyon YTL'lik bir fabrikanın sahibi olmayı başardı. 
     Alınan bilgiye göre, Almanya'da işçi olarak 10 yıl çalıştıktan sonra memleketi Denizli'nin Bekilli İlçesi'ne dönen Gürel, mesleğini icra etmek için kaportacı dükkanı açtı. Daha sonra pekmek üretim tesisi kurarak gıda sektörüne yöneldi. 
     Çıkan yangında tesisin yandığını, işlerinin iyi gitmemesi üzerine maddi sıkıntıya düştüğünü ve 3 defa iflas ettiğini anlatan Gürel, şunları söyledi 
     ''Bir kez yangın yaşadım. Üç kez iflas ettim. Sokaklarda yatıp kalktım. Alkol ve uyuşturucu kullandım. Ama kendimi toparlayıp, zararlı alışkanlıklara tövbe ettim. Yeniden iş hayatına döndüm. Geleceğe umutla bakar ve inanırsanız, başaramayacağınız şey yoktur.'' Almanya'nın çalıştığı dönemde teknik konularda beceriler edindiğini anlatan Gürel, ''3 bin metrekare kapalı alana sahip glikoz konsantre üretim tesisini kurdum. Tesiste üzüm, incir, defne yaprağı, kekik ve vişne işleyip pazarlıyorum. Burayı görenler, 7-8 milyon YTL'ye zor mal edilebileceğini söylüyor'' dedi. 
     Konsantre ürünleri kurutulmuş ürün haline getirecek yeni proje üzerinde çalıştığını ifade eden Gürel, böyle bir tesisin yurtdışında 10 milyon YTL'ye kurulabileceğini, ancak kendisinin 3 milyon YTL'ye aynısını kuracağını ve üretimde yerli makineler kullanacağını belirtti. 
     
     VALİ ZİYARET ETTİ 
     Bekilli gezisi sırasında fabrikayı gezen Denizli Valisi Gazi Şimşek, Nebi Gürel'in hikayesini duyunca şaşkınlığını gizleyemedi. 
     Gürel'i kutlayan Şimşek, ''İşte bizim istediğimiz bu tür cesur yatırımcılar. Çok şaşırdım ve çok hoşuma gitti. Sana sonuna kadar destek bizden. Pes etmeyen insanları alkışlamak gerek. İşte bizim ülkemiz Nebi Gürel gibi insanların özverisi ile ilerliyor'' dedi. 
     Bu arada Vali Şimşek'in ''niye şarap üretmiyorsun '' sorusunu yanıtlayan Gürel, ''Sayın Valim, ben aylarca alkol ve uyuşturucu kullandım. sokaklarda yattım. Bir sokak adamıydım. Onun için şarap ve içki üretmeye tövbeliyim'' yanıtını verdi. 
     
</TEXT>
</DOC>
