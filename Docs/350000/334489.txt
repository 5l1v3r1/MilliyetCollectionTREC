<DOC>
<DOCNO> 334489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy15.html </URL>
<DATE> 2005/04/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çiçek Kıbrıs'ta yeni bir dönem başlamıştır 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, KKTC'de yeni bir dönem başladığını belirterek, ''Türkiye olarak Kıbrıs'ta en başta yeni Cumhurbaşkanı Mehmet Ali Talat olmak üzere tüm Kıbrıs Türk yetkilileri ile yakın işbirliği içinde olacağız'' dedi. 
     Çiçek, Bakanlar Kurulu toplantısının ardından yaptığı açıklamada, toplantıda gündeme gelen konulara ilişkin bilgi verdi. 
     KKTC'de dün gerçekleştirilen seçimlerin gündeme geldiğini kaydeden Çiçek, Mehmet Ali Talat'ın yeni cumhurbaşkanı seçildiğini anımsattı. Çiçek, ''KKTC'de, bundan önceki seçimlerde olduğu gibi demokratik kurallara uygun, son derece olumlu, olgun ve başarılı bir seçim gerçekleştirildiğini'' kaydetti. ''Hiç şüphesiz bu KKTC'nin, orada yaşayan insanların, soydaşlarımızın bir başarısıdır. Bundan dolayı kendilerini tebrik ediyoruz, taktir ediyoruz'' diyen Çiçek, Talat'ı tebrik ederek, görevinden başarılar diledi. Çiçek, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün de Mehmet Ali Talat'ı aradığını kaydetti. 
     ''KKTC'de yeni bir dönem başladığını'' ifade eden Çiçek, ''Ümit ederiz ki bu yeni dönem ile birlikte bundan evvel olduğu gibi KKTC'deki kardeşlerimizin, soydaşlarımızın hak ve menfaatlerini koruyacak, Ada'da kalıcı bir barışın tesisine imkan verecek yeni bir dönem açılmış olur'' dedi. 
     
     ''MÜTEŞEKKİRİZ'' 

     ''Seçimler dolayısıyla artık görevden ayrılmak durumuna gelen Rauf Denktaş'ın çok önemli hizmetleri olduğunu'' kaydeden Çiçek, sözlerini şöyle sürdürdü 
     ''Hepimiz kendisine müteşekkiriz. Kendisini buradan saygıyla selamlıyoruz. Değerli bir devlet adamı ve Kıbrıs davasının sembolü olan tarihi bir kişiliğe sahiptir. Dolayısıyla bundan sonraki süreçte de kendisinin bilgisinden, deneyiminden, tavsiyelerinden hem biz hem KKTC'yi yönetenler büyük ölçüde istifade edeceklerdir. Bundan da hiç kimsenin şüphesi olmasın. Bundan sonraki hayatında sağlık ve esenlikler diliyoruz. 
     Türkiye olarak biz, Kıbrıs'ta en başta sayın yeni Cumhurbaşkanı Talat olmak üzere tüm Kıbrıs Türk yetkilileri ile yakın bir işbirliği içinde olacağız. Kıbrıs Türk halkının haklı çıkarlarını ve beklentilerini karşılamak noktasında bugüne kadar olduğu gibi bundan sonra da onların yanında olacağımızı, desteğimizi sürdüreceğimizi de bu vesileyle ifade etmek istiyorum. Bu seçimlerin KKTC'ye Kıbrıs'a, neticede hepimize hayırlı ve uğurlu olmasını temenni ediyoruz.'' Çiçek, ''vakıflarla ilgili mevzuattaki dağınıklığı ortadan kaldırmak ve vakıfların yeni bir anlayışla yönetimine imkan sağlamak amacıyla kanun tasarısı hazırlandığını'' bildirdi. 
     Çiçek, Bakanlar Kurulu toplantısının ardından yaptığı açıklamada, toplantıda ele alınan konulara ilişkin bilgi verdi. 
     Çiçek, toplantıda, zaman zaman Türkiye'nin gündemine gelen ve AB süreciyle de yakından ilgisi bulunan vakıflarla ilgili hazırlanan kanun tasarısının ele alındığını söyledi. 
     ''Vakıflarla ilgili mevzuatın çok dağınık olduğunu'' ifade eden Çiçek, şunları kaydetti 
     ''10 ayrı yasada vakıflarla ilgili hüküm var. Bunların başında Türk Medeni Kanunu geliyor. Ayrıca 6'dan fazla tüzük var, 100'den fazla yönetmelik var, genelgeler var. Dolayısıyla ihtiyaç hasıl oldukça veya her vakıfla ilgili değişik düzenlemeler yapılmış ve vakıf mevzuatındaki bütünlük kalkmış vaziyette. Bu nedenle evvela bu mevzuattaki dağınıklığı ortadan kaldırmak, vakıfların yeni bir anlayışla yönetimine imkan vermek için en köklü kültür varlığımızın, günün şartlarına uygun hale gelmesi ve vakıflardan beklenen sosyal faydanın hasıl olabilmesi açısından böyle bir yasanın çıkarılmasında ciddi olarak zaruret var. Uzunca bir süreden beri zaten Türkiye'de azınlık vakıflarıyla ilgili tartışmalar var. Bu tasarı, bunların hepsini bir bütünlük içerisinde yeni esaslara bağlayan ve yeni bir anlayışla ortaya çıkarılmış bir tasarıdır.'' Tasarı hazırlanırken ilgili kesimlerin görüşlerinin alındığını belirten Çiçek, pek çok kişinin, kurum ve kuruluşun katkılarıyla 85 maddelik bu tasarının ortaya çıktığını ifade etti. 
     
     ''İPEKYOLU TÜRK İHRAÇ ÜRÜNLERİ TRENİ'' 

     Çiçek, toplantıda ayrıca, Devlet Bakanı Kürşad Tüzmen'in tarihi İpekyolu güzergahındaki ülkelere gönderilecek ''İpekyolu Türk İhraç Ürünleri Fuarı Treni''nin yapacağı çalışmalarla ilgili bilgi verdiğini kaydetti. 
     Bu projenin geçen yıl gerçekleştirilmesinin planlandığını ifade eden Çiçek, ancak ilgili ülkelerle bazı problemler nedeniyle bunun gerçekleştirilemediğini söyledi. Çiçek, 23 Nisan'da başlayacak ve 31 Mayıs'ta sona erecek olan 38 günlük ve Türkiye dahil 7 ülkeyi kapsayan projeyle, hem Türk ürünleri, kültürü ve sanatının o ülkelerde tanınmasını sağlamayı hem de ticari ve ekonomik ilişkileri geliştirmeyi planladıklarını anlattı. 
     Trenin 23 Nisan'da İstanbul'dan kalkacağını belirten Çiçek, 24 Nisan'da trenin ulaşacağı Ankara Garı'nda bir tören yapılacağını bildirdi. Çiçek, daha sonra trenin İran'a hareket edeceğini Tebriz, Tahran, Meşhed, Aşkabat, Tacikistan, Kırgızistan, Almatı ve Astana güzergahını izleyeceğini ifade etti. 
     
</TEXT>
</DOC>
