<DOC>
<DOCNO> 306120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko24.html </URL>
<DATE> 2005/01/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Carrefour, 3 yıl içinde Türkiye'deki yatırımlarını 2 kat artıracak 
</HEADLINE>
<TEXT>

     CarrefourSa Genel Müdürü Luc De Noirmont, Carrefour Grubu'nun bundan sonra alışveriş merkezlerinden çekilmeyi planladığını belirterek, ''Alışveriş merkezlerinin devri, finansal durumumuzdaki riskleri en aza indirmek ve bir de kaynak yaratmak amacıyla gerçekleştirdiğimiz bir operasyon'' dedi. 
     Noirmont, geçtiğimiz hafta açılışı gerçekleştirilen Maltepe CarrefourSa'da düzenlediği basın toplantısında yaptığı konuşmada, alışveriş merkezinin yatırım tutarının 50 milyon euro civarında olduğunu, projenin ikinci etabında 27 bin metrekarelik ilave bir alışveriş merkezi daha yapılacağını bildirdi. 
     Alışveriş merkezindeki hipermarketin Carrefour'un yeni bütün değerlerini yansıtan bir mağaza olduğunu belirten Noirmont, resmi açılışı Şubat ayında gerçekleştirilecek olan alışveriş merkezinin CarrefourSa'nın 2005'teki en önemli açılışı olacağını vurguladı. 
     Noirmont, Türkiye'de gelecek yıllar için çok önemli büyüme planları olduğunu vurgulayarak, şunları söyledi 
     ''Bu açılışlar seri olarak devam edecek. Türkiye'de 13. yılımıza giriyoruz. Türkiye'yi daha iyi tanımaya ve yerel ticarete ısınmaya başladık. Ayrıca Sabancı Grubu ile de iyi bir ortaklığımız var. AB'nin aldığı karar da gelecek yatırımlarımız için bizi rahatlatan bir unsur. Önümüzdeki 3 yıl içinde Türkiye'deki yatırımlarımızı 2 kat artırmayı hedefliyoruz.'' Noirmont, 12 Şubat'ta yapılacak olan açılışa Başbakan Recep Tayyip Erdoğan'ın yanı sıra Carrefour CEO'su Daniel Bernard ile Sabancı Holding Yönetim Kurulu Başkanı Güler Sabancı'nın katılmasını beklediklerini bildirdi. 
     
     ''GAYRİMENKUL OPERASYONU 4 ÜLKEDE GERÇEKLEŞTİRİLDİ'' 
     Luc De Noirmont, soruları da yanıtlarken, Türkiye'deki alışveriş merkezlerinin bulunduğu binaların mülkiyetinin, Türkiye'deki yatırımları artırmak ve daha fazla mağaza sayısına ulaşmak için satıldığını söyledi. 
     ''Carrefour bundan sonra Türkiye ve yurt dışında hipermarketleri çalıştırıp, alışveriş merkezleri işinden çıkmayı mı tercih ediyor Bu konudaki global tavrınız ne olacak '' soruları üzerine Noirmont, bunun bir gayrimenkul operasyonu olduğunu, bu operasyonun 4 ülkede gerçekleştirildiğini ve 13 ticaret merkezi ile 19 hipermarketin devirlerini kapsadığını bildirdi. 
     Türkiye'deki gayrimenkulleri satın alan yatırım firması Aerium'un Fransa ve diğer Avrupa ülkelerinde de benzer yatırımları bulunduğunu belirten Noirmont, Türkiye'deki satın almaların Avrupa'da gerçekleştirilen en büyük yatırım olduğunu ifade etti. 
     Doğu Avrupa ve Türkiye'nin içinde bulunduğu bölgenin Carrefour için stratejik bir bölge olduğunu vurgulayan Noirmont, grubun bu ülkelerde 2004 yılında 68 mağaza açtığını belirtti. 
     Noirmont, Türkiye'deki operasyonun Carrefour Grubu'nun stratejisiyle eşgüdümlü bir hareket olduğuna dikkat çekerek, şöyle konuştu 
     ''Çünkü Carrefour Grubu, bundan sonra alışveriş merkezlerinden çekilmeyi planlıyor ve hipermarketlere finansal kaynak yaratmak amacıyla bu satışları gerçekleştiriyor. 
     Polonya, Çek Cumhuriyeti, Slovakya ve Türkiye'deki hedefimiz yaratılan bu kaynakları, peşin parayı yeni hipermarketlerin açılışlarında kullanmak ve metrekare satış alanımızı büyütmek. Türkiye'deki finansal operasyonun devir işlemleri, 2005'in ilk 3 ayı sonuna kadar gerçekleştirilecek.'' Noirmont, satıştan gelecek 156 milyon euronun 2007 yılına kadar büyüme planlarını finanse edecek bir rakam olduğunu belirterek, kaynağın Merter'de 100 milyon euro civarında yatırımla kurulacak ve Doğu Avrupa'daki en büyük alışveriş merkezi olan içinde 200'den fazla mağazanın bulunduğu alışveriş merkezi projesinin tamamlanmasında da kullanılacağını söyledi. 
     
     ''HİPERMARKET SAYISINI 12'DEN 18'E ÇIKARACAĞIZ'' 
     Noirmont, alışveriş merkezlerinin satışıyla ilgili başka bir soru üzerine de ''Alışveriş merkezlerinin devri, finansal durumumuzdaki riskleri en aza indirmek ve bir de yeni kaynak yaratmak amacıyla gerçekleştirdiğimiz bir operasyon. Biz bu kaynağı yeni projelerde kullanmakta bir sakınca görmüyoruz. Hedefimiz Türkiye'deki yatırım hızını daha da artırabilmek, Doğu Avrupa, hatta Çin'deki yatırım hızıyla birebir gidebilmesini sağlamak'' dedi. 
     2007'ye kadar kaç tane yeni mağaza açacakları sorusuna Noirmont, ''Biz, Türkiye'yi Avrupa'nın Çin'i olarak görüyoruz ve burada mümkün olduğunca büyük rakamlara ulaşmak istiyoruz. 2007 sonuna kadar hipermarket sayısını 12'den 18'e çıkarmak istiyoruz. Ayrıca ChampionSa'ların sayısını da artırmayı hedefliyoruz'' yanıtını verdi. 
     Merter'deki alışveriş merkezini satıp satmayacakları sorusunu da Noirmont, ''Yeni finansal kaynak yaratmamız gerekiyorsa, tabii neden olmasın Orayı da elden çıkarabiliriz'' diye yanıtladı. 
     Satılan alışveriş merkezlerinin işletmesine ilişkin olarak da Noirmont, ''Öncelikle, Aerium bir durum saptaması yapacaktır. Carrefour, özellikle Cefic ile çalışıyor, Ece ve Tepe ile de çalıştığı yerler var. Eğer idare, güçlü ve rekabet edebilir bir idareyse sanırım devam ederler'' diye konuştu. 
     Noirmont, ''Carrefour Türkiye'deki operasyonunu hızlandırıyor. Bunda Wal-Mart ile Migros'un görüşmesinin etkisi var mı '' sorusu üzerine, ''Biz Türkiye üzerine 10 yılı aşkın süredir yatırım yaptık ve başarılı olacağımıza dair iddiaya girdik. Yatırım planlarımız, Wal-Mart ve Migros ile ilgili dedikoduların başlamasından çok daha önce yapıldı'' dedi. 
     
     WAL-MART... 
     Türkiye'de organize perakende açısından önümüzdeki 5 yılın çok önemli olacağına işaret eden Noirmont, ''Bunun ilk sebebi modern ticaret ve organize perakendenin payı sadece yüzde 40. İkinci sebep, Türkiye'de hala bu pazarın tartışmasız lideri yok. O pozisyon açıkta. 5 yılda organize perakendenin payının yüzde 60'ı bulacağını düşünüyoruz. Bu, en az yüzde 20'ye sahip iki lider firmanın ortaya çıkması demek. Carrefour da kesinlikle bu 2 lider firmadan biri olacaktır'' şeklinde konuştu. 
     Noirmont, ''Wal-Mart Türkiye'ye gelirse ne değişir '' sorusunu da şöyle yanıtladı 
     ''Wal-Mart hep konuşulur, bir mit gibi... Avrupa'da, Fransa'da her yerde konuşulur. Şunu bilmek lazım, Wal-Mart'ın cirosunun yüzde 80'i ABD'den. Carrefour ise cirosunun yüzde 80'ini Avrupa'dan yapıyor. Wal-Mart'ın hedeflerinden biri, büyümesini çeşitlendirmek için Avrupa'ya gelebilmek. Şu anda birçok ülkede de bu yönde yatırımlar yapılıyor. Ama Carrefour Grubu çok rahat. Biz yatırımlarımızı hep yeni, gelişen pazarlara yapıyoruz. Büyümemizi hep Türkiye'deki orta sınıf üzerine kurguladık. Orta sınıf büyüdükçe bizim yatırımlarımız ve ciromuz da büyüyecek. Ayrıca Carrefour, Avrupa'daki mutfak ve yemek kültürü üzerine düşerek hareket ediyor ve gıdada güçlü. Wal-Mart'ın eksikliği o alanda. Wal-Mart'ın ana işlevi zaten gıda dışıyla başlamıştı. Şunu söylemek isterim, iyi olan kazansın.'' 
     
     ''650 MİLYON EURO CİVARINDA CİRO YAPTIK'' 
     Noirmont, yabancı yatırımlara ilişkin bir soru üzerine de ''Türkiye'de bir hipermarket açarken, Polonya'da aynı anda 5 tane açıyoruz. Oysa bizim hedefimiz Türkiye'de yılda mesela Polonya'daki gibi 3-5 hipermarket açabilmek. Ama Türkiye'de maliyetler çok yüksek. İstanbul gibi şehirlerde arazi fiyatları Avrupa'dakinden daha yüksek. Bu büyük bir engel ve risk'' diye konuştu. 
     Luc De Noirmont, 2004 yılı sonu itibariyle adetsel olarak satışlarını yüzde 11 artırdıklarını ve 650 milyon euro civarında ciro yaptıklarını, bu yıl da en az 2004 kadar ciro yapmayı hedeflediklerini bildirdi. 
     Yaklaşan Kurban Bayramı'na değinen Noirmont, bulundukları ülkenin geleneklerine göre ticaret yapmaya çok önem verdiklerini dile getirerek, bu yıl yüzde 50 artışla 30 bin kurban kesimi yapmayı öngördüklerini kaydetti. 
     
</TEXT>
</DOC>
