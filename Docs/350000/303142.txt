<DOC>
<DOCNO> 303142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur10.html </URL>
<DATE> 2005/01/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Antalya'da deniz 18, hava 17 derece 
</HEADLINE>
<TEXT>

     DHA 

      ANTALYA'da deniz suyunun sıcaklığı, hava sıcaklığını geçti. Güzel havayı fırsat bilen bazı çocuklar denizde yüzerken, Antalyalılar ve turistler ise sahil kenarlarında gezintiye çıktı. 
     Türkiye'nin turizm bölgesi Antalya'da deniz suyu sıcaklığının 18 dereceye çıkması, başta çocuklar olmak üzere yerli ve yabancı turisti kumsallara çekiyor. Antalya Meteoroloji Bölge Müdürlüğü, hava sıcaklığını 17, deniz suyu sıcaklığı ise 18 derece olarak ölçtü. Suyun sıcaklığını en iyi değerlendiren ise yine çocuklar oldu. Konyaaltı Plajı'nda denize giren çocuklar, birbirleriyle kulaç atıp yarıştı, suda oyunlar oynadı. 
     
     Bolu Dağı'nda kar ve sis 
     Bu arada, Bolu Dağı'nda, kar yağışı ve sis, araç trafiğini olumsuz etkiledi. Sis nedeniyle görüş mesafesi 60 metreye kadar düştü. 
     Bolu Dağı'nda dün öğle saatlerinde başlayan hafif kar yağışı zeminde etkili olmadı. Karayolları 41'nci Şube Şefliği'ne bağlı ekipler kar yağışının başlamasıyla birlikte meydana gelebilecek kazalara karşı tuzlama çalışması yaptı. Bolu Dağı'nın Bakacak, Seymenler ve Karanlıkdere mevkilerinde etkili olan sis nedeniyle görüş mesafesi 60 metreye kadar düştü. Sis nedeniyle trafik yavaşlarken, görüş mesafesinin açılması için yol kenarında bulunan sis lambaları yakıldı. Sürücüler yavaş gitmeleri konusunda elektronik tabelalar aracılığıyla uyarıldı. 
     Yılbaşı tatilinin son günü dönüşe geçen tatilciler ise TEM Otoyolu'nun Abant Gişeleri'nde araç konvoyları oluşturdu. Görevlilerin sürücüleri gişelere doğru yönlendirmesi sonucu tatilciler gişelerden fazla beklemeden geçti. 
     
</TEXT>
</DOC>
