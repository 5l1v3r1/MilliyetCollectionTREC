<DOC>
<DOCNO> 345255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yasam/yas01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler, 'Jasmin' ve 'Re' klanından çıktı 
</HEADLINE>
<TEXT>


Oxford'daki Gen Merkezi'nde, bugüne kadar 10 binden fazla Türk'ün gen haritası çıkarıldı. Sonuç Türkler ağırlıklı olarak, Ortadoğu'da 40 - 25 bin yıl önce yaşamış bu 2 klandan geliyor 

NEVSAL ELEVLİ Londra 

Merkezi İngiltere'nin Oxford kentinde bulunan özel Gen Araştırmaları ve Ataları Tespit Merkezi'nin en iyi müşterilerinin Türkler olduğu ortaya çıktı. 180 sterlin yaklaşık 470 YTL ücret karşılığı isteyen herkesin genlerini inceleyen ve ayrıntılı sonucu en geç 6 hafta içinde bir gen haritası ve sertifikayla birlikte veren merkez, bugüne kadar 10 binin üzerinde Türk'ün gen haritasını çıkardı. Soyağacını merak edenler erkekse kendi DNA örneğiyle babasının soyunu, kadınsa annesinin soyunu tespit ettirebiliyor. Kişi, hem anne, hem de babasının soyunu öğrenmek isterse, karşı cinsten birinci derece akrabasının da DNA örneğini merkeze vermek zorunda. 

Kökümüz çok eski 
Gen Araştırmaları ve Ataları Tespit Merkezi'nin Başkanı Genetik Bilimci Prof. Brian Sykes'a göre, Türk kadınlarında en yaygın olarak kökleri 25 bin yıl önceki Suriye bölgesine yaşayan 'Jasmin' klanına kadar giden bir gene rastlanıyor. Jasmin ve haberde geçen öteki klan isimleri, bilim çevrelerinin çok eski devirlere ait insan topluluklarına verdikleri, ancak tarihsel verilere dayanmayan sınıflandırma amaçlı isimler. 
Bulgulara göre, merkeze başvuran Türk erkeklerinin yüzde 25'inin kökeni de, 20 bin yıl önce Ortadoğu'da yaşayan 'Wodan' klanına dayanıyor. Aynı şekilde Norveç erkeklerinin yüzde 30'u da aynı klandan geliyor. Prof. Sykes, Türk erkeklerinin yüzde 30'unun, Ortadoğu'da 40 bin yıl önce yaşayan 'Re' klanından geldiğini açıkladı. Türkiye'nin iki bakımdan çok önemli olduğunu belirten Sykes, "En eski atalarınız bu bölgede, ayrıca ilk kasaba Çatalhöyük de bu bölgede" dedi. Türklerde insanlığın çok eski atalarının karışımından oluşan DNA'lara rastladıklarını söyleyen Sykes'a göre, Türklerin anne yönünden atalarında az da olsa, Kuzey Yunanistan bölgesinde 45 bin yıl önce yaşayan 'Ursula' kavminin izleri de görülüyor. 

Erkek soyu tükenecek 
Prof. Brian Sykes'ın önemli iddialarından biri de, 'Y' kromozomu olarak bilinen erkek kromozomunun yavaş yavaş yok olduğu. 
Prof. Sykes, erkek cinsinin tümüyle yok olmasının, 100 ile 200 bin yıl arasında, büyük olasılıkla 125 bin yıl içinde gerçekleşeceğini ileri sürüyor. Prof. Sykes, bunun insan neslinin yok olması anlamına gelmeyeceğini, insan neslinin erkekler olspermde bulunan kromozomların, kadın yumurtasından da elde edilebileceğini söylüyor. 

Prof. Sykes kimdir 
Brian Sykes, Oxford Üniversitesi'nin genetik konusunda otorite sayılan uzmanlarından biri. Genetik Merkezi'ni, soylarını öğrenmek isteyenlere hizmet vermek üzere ticari amaçla kurmuş. Sykes 1994'te Alp Dağları'nda donmuş olarak bulunan 5 bin yıllık bir cesetten DNA elde etmeyi başarmış ve bir İngiliz kadınının bu cesetle bağlantılı olduğunu kanıtlamıştı. 

Ben de doku verdim 'Ursula' kökenli çıktım 

Kökenimi öğrenmek için, Oxford'daki merkeze yanağımının içinden alınan özel bir doku örneğini verdim. Sonuç, benim için sürpriz oldu. Meğer buzul devrinde Yunanistan'da yaşayan ve Avrupa'nın en eski kabilelerinden biri olan 'Ursula'dan geliyormuşum. Merkezde gen haritasını çıkartanlar arasında 'Ursula' kavminden gelen başka kimse olmadığını öğrendim. 

Havva sayısı 36'ymış 

Yakın geçmişte yapılan bilimsel araştırmalar, vücudumuzun her hücresinde bulunan ve yalnızca annemizden gelen 'Mitokondrial DNA'ların MTDNA , muazzam bir genetik kalıtım içerdiğini ortaya koydu. Bu durumda ana tarafından 150 bin yıl öncesine kadar giden kalıtımsal mirasın izi sürüldüğünde, yeryüzünde yaşamış ve yaşayan herkesin 36 klan annesinden birinin soyundan geldiği anlaşılıyor. Kadınsanız, DNA'nız ana atanızı gösteriyor. 36 Havva'dan 7'si soyunu Avrupa'da devam ettirmiş. Bunlara "Havva'nın 7 kızı" deniyor. 

Tam 16 milyon torunu var 

Merkezin en ilginç bulgularından biri de, Cengiz Han hakkında. Prof. Sykes, "Cengiz Han'ın cinsellik açısından insanlık tarihinin en başarılı erkeği olduğunu" söyledi. 13. yüzyılda yaşayan Moğol İmparatoru, iktidarı boyunca, Moğolistan'dan Afganistan'a, Rusya'dan Irak'a, Asya'yı bir baştan bir başa fethederken o kadar çok kadınla beraber oldu ki, dünyada şu anda onun genlerini taşıyan en az 16 milyon erkek var. Sykes, "Adem'in Laneti Y Kromozomu Üzerine Bir İnceleme" adlı araştırmasında son yüzyılda Asyalıların diğer ülkelere göç etmeleri sonucunda, İngiltere'de de Cengiz Han'ın torunlarının bulunabileceğini belirtti. Asya'nın 16 değişik bölgesinde yaptığı araştırmalarda bu bölgede yaşayan erkeklerin yüzde 8'inin Cengiz Han'ın soyundan geldiğini saptadığını belirten Prof. Sykes, "Cengiz Han, komutanlarına zaptettiği ülkeleri yağmalatırken kadınların kendisine getirilmesini istedi. Bu kadınlara sistematik şekilde tecavüz etti. 65 yaşında öldüğünde imparatorluğu Güney Çin Denizi'nden Basra Körfezi'ne kadar uzanıyordu. Evliliklerinden olan 4 oğlu ve torunları Polonya ve Macaristan'ı ele geçirip spermlerini bu ülkelerde yaydı. Genetik konusunda dünyada, büyük olasılıkla en başarılı soy oldular" dedi. 

Başvuru nasıl yapılıyor 

DNA'nın araştırılması için yanağınızın içinden, acı vermeden alınacak bir miktar doku bunun için size küçük bir fırça veriliyor isteniyor. Bunu merkeze gönderdiğinizde, 'MTDNA'nız deşifre edilerek klan ananız tespit ediliyor. Böylece insanlığın aile ağacındaki yeriniz saptanıyor. 


</TEXT>
</DOC>
