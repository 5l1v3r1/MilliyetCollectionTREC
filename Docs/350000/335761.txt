<DOC>
<DOCNO> 335761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/axspo02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Stres ve kavga 
</HEADLINE>
<TEXT>


Karşılaşmanın 17. dakikasında Denizlispor Teknik Direktörü Giray Bulak ile tartışan kaptan Ümit Özat kırmızı kart görünce ortalık karıştı. Bulak'ın üzerine yürüyen Christoph Daum güçlükle yatıştırıldı 

YUSUF KOBAL 


Fenerbahçe'nin, Denizlispor ile yaptığı Türkiye Kupası yarı final mücadelesine Sarı - Lacivertli ekibin kaptanı Ümit Özat'ın, Teknik Direktör Giray Bulak ile girdiği tartışma ve yaşanan gerginlikler damgasını vurdu. 
17. dakikada Ümit'in bu tartışma sebebiyle kırmızı kartla oyundan atılmasının ardından, Fenerbahçe Teknik Direktörü Christoph Daum da tepki göstererek Giray Bulak'ı itti. Oldukça sinirli görünen Alman hocayı, Fenerbahçe yedek kulübesi güçlükle yatıştırdı. Fenerbahçe taraftarı karşılaşma boyunca Bulak'ı ıslıklayarak protesto etti. Maçın ilk yarısının bitimiyle oyuncular soyunma odasına giderken, çıkış tüneline doğru yönelen taraftarlar, Bulak'a tepkilerini sürdürdü. Penaltı atışlarının ardından iki takımın teknik heyetleri arasında yine gerginlik yaşandı. Giray Bulak ile Christoph Daum birbirlerinin üzerine yürürken, araya girenler iki teknik adamı ayırdı. 
Daum, olayla ilgili olarak "Maçtan sonra elimi uzattım, Giray hoca kabul etmedi. O anda bana sarfettiği Türkçe kelimeleri burada açıklamak doğru olmaz. Ben bir şey yaptıysam ancak bu kendimi korumak için yapılmış bir şeydir" diye konuştu. 
Bu arada, Fenerbahçe Kulübü Başkanı Aziz Yıldırım, soyunma odasına giden koridorda Denizlispor Teknik Direktörü Giray Bulak'ın sitemiyle karşılaştı. Bulak, kötü muamele gördüğünü ileri sürerek Yıldırım'a serzenişte bulundu. 

'Bulak adam mı ' 

Sarı - Lacivertli takımın tecrübeli Kaptanı Ümit Özat, Giray Bulak ile yaşadığı olayın perde arkasında geçmişe dayanan konuşmaların yattığını açıkladı. Ümit, Bulak'ın Denizli'de oynadıkları maçın ardından kendisi için "İki yüzlü" dediğini iddia ederek, "Açık açık söylüyorum Giray Bulak'ı sevmiyorum. Gördüğüm her yerde de selam vermek zorunda değilim. Ben adamlığına inandığım insana selam veririm. Kırmızı kart pozisyonunda hakeme, o şahsiyetin sürekli kenara kadar çıkıp, oyunun tansiyonunu artırdığını söyledim. Hakemin yanında 'sanane ulan' dedi. Bana, babam bile ulan diyemezken, o kimki karşıma geçip bunu söylüyor. 50 yaşındaki bir teknik direktör önce ulan dememeyi öğrenecek. Ben 29 yaşındayım bunun altında kalmam. Ben de sanane ulan adam mısın dedim. Karttan sonra da küfür ettim. Adamlıktan, Fair - Play'den bahseden bu şahıs önce Milli Takım Teknik Direktörü'ne destek versin. Gözünün o koltukta olduğunu biliyorum. Benim kişiliğimle ilgili sağda solda konuşursa karşısında beni bulur" diye konuştu. 

'Yazıklar olsun' 

Denizlispor'un hocası, Ümit Özat'ı adeta topa tutarken, Asbaşkan Murat Özaydınlı'ya da sert eleştiriler getirdi. İsyan eden Giray Bulak, şöyle konuştu 
"Ümit Özat'ı hiç tanımam. Ancak bana ana avrat söven, çoluğuma çocuğuma küfür eden bir insana 'lan' diye hitap ettiysem, az bile. Ümit küfür etmeyecek, kaptanlığını bilecek. Büyüğüne karşı saygılı, yani tam manasıyla adam olacak. Milli Takım'ın kaptanı küfür ediyor. Neredeyse kalkıp, kulübeyi basacak. Yazıktır, günahtır. Böyle futbolcunun yeşil sahalarda işi yok. Ayıp Fenerbahçe'ye, yazıklar olsun Ümit Özat'a. Taraftarın da bana yönelik ağır küfrü var. Bu mu centilmen seyirci, camia Ben şerefli bir insanım. Yapılan terbiyesizlik, hem de kaptan boyutunda oluyorsa, camiada sorun var demektir. Teknik direktörü bize omuz atıyor. Murat Özaydınlı'nın, iki eli cebindeyken, soyunma odasına giren futbolcularıma söylediği sözler var, çok çirkin. Her türlü taciz yapılıyor. Terbiyesizlik etmesinler. Benden özür dilenmeli". 

Kaptan 4 kez değişti 

Denizlispor maçında Fenerbahçe'de kaptanlık bandını dört futbolcu taktı. Ümit Özat'ın atılmasından sonra kaptanlık Tuncay'a geçti. Tuncay çıkarken, bandı Luciano'ya teslim etti. Brezilyalı da atılınca, maçı Serhat kaptan olarak tamamladı. 

Fener ağır yaralı 

Sarı - Lacivertli ekipte kırmızı kartla oyun dışı kalan Ümit Özat ile Luciano bu hafta sonu oynanacak Ankaraspor maçında görev alamayacak. Ümit direkt atıldığı için büyük olasılıkla Trabzonspor'a karşı da forma giyemeyecek. 

Beşiktaş'a pankart 

Telsim Tribünü'ndeki Fenerbahçeli taraftarlar, İstiklal Marşı okunduğu sırada "Bir bayrak da sen yak DHBJK-C" yazılı pankart açtı. Derbide Başkan Aziz Yıldırım'a, İstiklal Marşı sırasında küfür eden Beşiktaş seyircisi bu şekilde Fenerbahçeliler tarafından protesto edildi. 


</TEXT>
</DOC>
