<DOC>
<DOCNO> 345419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo39.html </URL>
<DATE> 2005/05/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Daum Beni ve Fenerbahçe'yi yıkamadınız... 
</HEADLINE>
<TEXT>

     Fenerbahçe Teknik Direktörü Christoph Daum, şampiyonluğu kendi sahalarında aldıkları bir galibiyetle yaşamalarının anlamının daha farklı ve güzel olduğunu söyledi. 
     Fenerbahçe Şükrü Saracoğlu Stadı’nda düzenlediği basın toplantısında sezonun değerlendirmesini yapan Christoph Daum, sarı-lacivertli camianın sloganı "Burası Kadıköy, buradan çıkış yok" cümlesini Türkçe söyledi. 
     Galatasaray ile yaptıkları derbiye oyuncularının çok iyi konsantre olduğunu belirten Daum, "Ankaragücü maçı bittikten sonra Galatasaray derbisi için çalışmaya başladık. Salı gününden itibaren her futbolcu her an maçı oynamak üzere hazırdı. Sabırsızlıkla bu finali bekliyorduk. Böyle önemli maç öncesi herkesin istediği çıkıp maçı almak ve şampiyonluğa ulaşmak. Bu önemli maça çıktık, amacımıza ulaştık. Taraftarlarımızla bir sloganımız var, Burası Kadıköy buradan çıkış yok diye. Bunu da burada herkese gösterdik" diye konuştu. 
     
     "AVRUPA’DA ŞAMPİYONLUĞUNU İLAN EDEN 2 TAKIMDAN BİRİSİYİZ" 

     Geçen sezon elde edilen şampiyonluğun teyit edilmesi açısından bu sezonki şampiyonluğun anlamının büyük olduğunu vurgulayan Christoph Daum, Avrupa liglerinde büyük takımların çoğunun bunu gerçekleştiremediğini, sadece Olympique Lyon ve Fenerbahçe’nin bunu başardığını ifade etti. 
     Daum, şunları söyledi 
     "Şampiyonluğunu teyit eden çok fazla kulüp yok. Valencia geçen sezon şampiyon, bu sezon aynı başarıyı sergileyemedi. Milan aynı şekilde 2. oldu. Arsenal 2. oldu. Bunlar da büyük kulüpler ve şampiyonluklarını teyit edemediler. Werder Bremen son haftada aldığı sonuçla ligi 3. sırada tamamladı. Anderlecht öyle, Ajax...Yani Avrupa liglerine bakıldığında birçok takım var başaramayan. Bu sene bunu başaran iki takım var şampiyonluğunu teyit eden birisi Lyon diğeri de Fenerbahçe." 
     
     PAUL LE GUEN HABERLERİ... 

     Christoph Daum, geçtiğimiz hafta içinde Olympique Lyon Teknik Direktörü Paul Le Guen’in kendisinin yerine getirileceği yönündeki haberlerle ilgili olarak, "Paul Le Guen haberlerinde Binbir Gece Masallarına hoş geldiniz dönemi yaşadık dedi. 
     Bu haberlerin çıktığı dönemde Fransız teknik adamla bir görüşme yaptığını kaydeden Daum, şunları söyledi 
     "Bu dönemde Le Guen ile kısa bir görüşmemiz oldu. Kimsenin Fenerbahçe adına kendisiyle konuşmadığını söyledi. Belli bir güven çerçevesi içinde konuştuk. Türkiye için planlarımı söyledim. Burada kamuoyunda öyle bir yansıma oldu ki bazı basın mensupları imza attırdı, Türkiye’ye getirdi, her şeyi yaptı. Binbir Gece Masallarına hoş geldiniz dönemi yaşadık. Öyle bir dönem yaşadık ki Le Guen, basın toplantısı yapıp haberleri yalanlıyor, ertesi gün burada imza attığına dair haberler çıkıyor. Gerek görsel, gerek yazılı medyada benim işimi zorlaştıracak, bana büyük yük olacak eleştiriler ve yorumlar ve haberler yapıldı." 
     
     "SON 3-4 AY ANTRENÖRLÜK HAYATIMDAKİ EN ZOR DÖNEMDİ" 

     Fenerbahçe Teknik Direktörü Christoph Daum son 3-4 ay içinde antrenörlük kariyerinin en zor dönemini yaşadığını söyledi. 
     Fenerbahçe Şükrü Saracoğlu Stadı’nda düzenlediği basın toplantısında 2004-2005 sezonunu değerlendiren Alman çalıştırıcı, medyada şahsına karşı başlatılan olumsuz eleştirileri bir kampanya olarak değerlendirerek, "Yaşadığımız son 3-4 ayı düşünecek olursak, antrenörlüğe başladığımdan bugüne kadarki en zor dönemdi diyebilirim" dedi. 
     Sürekli yapılan olumsuz yorumların futbolcuları tarafından da okunup takip edildiğini kaydeden Daum, "Bana karşı başlatılan bu kampanya ile birlikte bizlerin işi de zorlaştı. Futbolcularımın beyni yıkanır hale gelmişti. onları bir arada tutmak, onların beni dinlemelerinin devamını sağlamak çok zor oldu. Şükür ki takım içinde sorumluluğunu bilen oyuncular var. Bu bilinçte beraberliği bozmadan yolumuza devam etmesini sağladılar" diye konuştu. 
     
     "BENİ VE FENERBAHÇE’Yİ YIKAMADINIZ..." 

     Almanya’dan bir örnek verip Bayer Münih’ten de sürekli beklenti olduğunu anlatan Daum, bu tip durumlarda orada bazı basın mensuplarının ortaya çıkarak herkesin susmasını sağladığını ifade ederek, şunları söyledi 
     "Bayer Münih sürekli beklenti içinde olan bir kulüp, orada da eleştiri oluyor. Felix Magath’ın işi kolay değildi bu sene. 
     Eleştiriler artınca bazı basın mensupları çıkıp herkesin susmasını sağlıyor. Ama burada bazı insanlar çıktı, sallandırın daha yükseğe asın dedi. Derler ya vurun abalıya... daha da üstüne gitti. Üstüne alınanlar alınsın herkesi kastetmiyorum. Beni ve Fenerbahçe’yi yıkamadınız. Bunu başaramadınız. Bazılarına söylüyorum bunu." Şahsına yönelik olumsuz eleştirilerin ortamı agresifleştirdiğini anlatan Daum, bu yöndeki haberlerden etkilenen bazı taraftarların saldırıya varacak şekilde üzerine yürüdüğünü kaydederek, şöyle devam etti 
     "Ben burada basının üstlenmesi gereken bir sorumluluğu olduğunu söylüyorum. Beşiktaş’ta yaşanan ölüm olayından sonra da söyledim. 
     Herkes sorumluluğunu bilsin diye. Ama o dönemde de geçiştirildi. Basın kuruluşlarının üst düzey yetkilileriyle de görüştüm ama değişen hiçbir şey olmadı. Herkese beni kötü gösterecek şekilde yorumlar devam etti." 
     
     "FENERBAHÇE EN BAŞARILI SEZONLARINDAN BİRİSİNİ YAŞADI" 

     Alman çalıştırıcı tüm bu eleştiri ve yorumlar yapılırken bir yandan da takımının en başarılı sezonlarından birisini yaşadığının altını çizdi. 
     Ligin ikinci yarısında sakatlık ve cezalı oyuncu sorunlarıyla karşılaştıklarını ifade eden Daum, takım içinde değişiklikler yapmak zorunda kaldıklarını ve buna rağmen liderliği sürdürdüklerini ifade ederek, "Başarılı olduğumuza inanıyorum. İyi bir iş yaptık diye düşünüyorum. Ama tüm bu başarıların içinde sürekli olumsuz haberlerle şahsıma saldırılar devam etti. Her basın mensubunu aynı kefeye koyamazsınız. Sorumluluğunun bilincinde olup görevini yapanlarda var. 
     Ben o farkı görüyorum. Amacım bu yorumları yaparken ağlanıp sızlanmak değil. Bu eleştirilere alışığım. Bazen o kadar ağır oluyor ki aile mensuplarıma zarar veriyor ve onlar üzülüyor" şeklinde konuştu. 
     
     "BU SEZONKİ ŞAMPİYONLUK GEÇEN SENEYE GÖRE ZOR OLDU" 

     Fenerbahçe Teknik Direktörü Christoph Daum, bu sezonki şampiyonluğun, geçen sezona göre daha zor olduğunu söyledi. 
     Alman teknik adam, Fenerbahçe Şükrü Saracoğlu Stadı’nda düzenlediği basın toplantısında, geçen sezonki şampiyonluğun daha kolay olduğunu, ancak iki başarının da aynı önemi taşıdığını kaydetti. 
     Geçen sezon yeni bir takım kurduklarını, bu nedenle sezon sonunda gelen şampiyonluğun sürpriz olarak nitelendirilebileceğini belirten Daum, şöyle konuştu 
     "Bir önceki sene yeni bir takım kurmuştuk. Kimsenin şampiyonluk beklentisi yoktu. Sürpriz bir şampiyonluk da denilebilir. Bu sene beklentiler vardı. Şampiyon olunması bekleniyordu. Bu şampiyonluk geçen seneye nazaran çok daha zor oldu. Takım üzerindeki etkisi bazı maçlara olumsuz yansıdı. Bazı dönemlerde de herkes sakin kalmasını bildi. Galatasaray’a karşı aldığımız galibiyetle şampiyonluğu yaşadık. 
     Belki göze hoş gelen bir futbol oynamadık ama taktiksel anlamda akıllı bir futbol oynadık. Bizim için önemli olan alacağımız sonuçtu." 
     
     "KUPA FİNALİNİN HAKKI FARKLI BİR MAĞLUBİYET DEĞİLDİ" 

     Galatasaray ile yaptıkları Türkiye Kupası final maçının sonucunu da değerlendiren Daum, "Kupa finalinin hakkı, onlar için farklı bir galibiyet veya bizim için farklı bir mağlubiyet değildi" dedi. 
     Maça iyi başlayarak ofansif bir oyun anlayışını sahaya yansıttıklarını anlatan Daum, bunun, oyuncularda yanlış bir güven sağlamaya sebebiyet verdiğini vurguladı. 
     Bu tip final maçlarında takımın, öncelikle savunma anlayışını oyuna yansıtıp, sonra rakip kalede golü beklemesi gerektiğini vurgulayan Alman çalıştırıcı, "Bizler yaptığımız hatayla rakibimizin farklı galibiyetini sağladık. Önce defansif anlayışı sahaya yansıtmalıydık. O maçın hakkı, öyle bir farklı galibiyet değildi. Bunu rakibimizle oynadığımız son maçla gösterdik" dedi. 
     
     "FENERBAHÇE YENİLGİYİ HAZMEDEMEYEN BİR TAKIMDIR" 

     Kupa töreninden önce Galatasaraylı futbolcularla konuştuklarını anlatan Daum, "Futbolcular, ’Maç 3-1’ken bile inanamıyorduk. Her an, 3-2 olursa maç dönebilir düşüncesiyle hareket ettik. Ne zaman 4-1’i 
     bulduk, o zaman kendimize güvenimiz geldi’ diye yorum yaptılar. 
     Fenerbahçe hiçbir maçta yenilgiyi hazmedemeyen bir takımdır. Sürekli savaşan, sürekli istediğini almak üzere mücadele veren bir takımdır" şeklinde konuştu. 
     
     "ULUSLARARASI ALANDA AŞAMA KAYDEDEBİLECEĞİMİZİ GÖSTERDİK" 

     Christoph Daum, bu sezon Avrupa kupalarında yaptıkları bazı maçlardaki performanslarıyla, uluslararası alanda aşama kaydedebilecek bir takım olduklarını gösterdiklerini söyledi. 
     Şampiyonlar Ligi’nde alınan 9 puanın yabana atılamayacağını belirten Daum, şöyle devam etti 
     "Oynadığımız bazı maçlarda herkesi etkileyecek futbol sergiledik. 
     O gruptan ikinci çıkmak için şansa ihtiyacımız vardı. Aldığımız talihsiz bir Manchester United mağlubiyeti var. O maçta Rooney sahneye çıktı ve o gün her istediğini sahaya yansıttı. Olympique Lyon’a karşı sergilediğimiz deplasmanda iyi performans var. Aynı şekilde Manchester United karşısındaki 3-0’lık performans, herkesi memnun etti. Herkese ulusalararası alanda aşama kaydedebileceğimizi gösterdik. Sparta Prag deplasmanında yaptığımız büyük bir maç var. Diğer Türk takımlarının Sparta Prag’a karşı verdiği mücadeleye bakarsanız, Fenerbahçe bu anlamda da aşama kaydettiğini gösterdi." 
     
     ZARAGOZA MAÇI... 

     UEFA Kupası’nda Real Zaragoza ile yapacakları maçlardan önce yaratılan havanın önüne geçemediğini anlatan Daum, "Zaragoza’ya fark atarız düşüncesine karşı koymam biraz zor oldu" dedi. 
     Alman çalıştırıcı, bu konuyla ilgili düşüncelerini şöyle dile getirdi 
     "İşin zor olacağını biliyordum ama genel yorumlar, çok basit olduğu yönündeydi. ’Zaragoza kimdir, fark atarız’ düşüncesi ortaya atıldı, buna karşı koymam biraz zor oldu. Rakiplerimi küçümsemem ve saygıyla bakarım. ’Farklı kazanırız’ dendi, ilk maça çıktık, 1-0 yenildik. 1-0 galip bitirmeliydik. Genel anlamda, farklı bir havaya kapıldık ve dolayısıyla elendik." 
     
     "ŞAMPİYONLUĞU TEYİT ETMEK ZORDUR" 

     Fenerbahçe’nin geçmişine bakıldığında, elde edilen başarılardan sonraki dönemlerde düşüş gözlendiğini kaydeden Daum, geçen sezonki şampiyonluğun ardından bu sezon da aynı beklentinin, takım üzerinde farklı bir baskı yarattığını söyledi. 
     "Şampiyonluğu teyit etmek zordur" diyen Daum, "Baskıyı oyuncuların üzerinden alıp, güçlerinin bilincine varmalarını sağlamak belli bir süreç alıyor. Bu sürece şu anda başladık" şeklinde konuştu. 
     Daum, sezon içinde yapılan, "Beşiktaş, Galatasaray ve Trabzonspor karşısında Fenerbahçe’nin şampiyonluk yarışında çok önde olduğu" yorumlarının da oyuncuları üzerinde baskı yarattığını kaydetti. 
     
</TEXT>
</DOC>
