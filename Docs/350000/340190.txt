<DOC>
<DOCNO> 340190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy15.html </URL>
<DATE> 2005/05/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şahin Cumhurbaşkanı ile yaşanan herhangi bir polemik yok 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, "Cumhurbaşkanımız ile yaşanan herhangi bir polemik yok. Cumhurbaşkanı devletimizin başıdır, icra organının da Anayasa gereği başıdır" dedi. 
     Bakan Şahin, futbol sahası açılışına katılmak üzere geldiği Bursa’nın İnegöl İlçesi’nde, Kaymakam Erdoğan Bektaş’ı makamında ziyaret ederek, ilçenin sorunları hakkında bilgi aldı. 
     Ziyaret sırasında gazetecilerin sorularını da yanıtlayan Bakan Şahin, Türk ekonomisinin istikrarı yakaladığını, bu doğrultuda yabancı sermayeyi de Türkiye’ye çekmeye başladığını söyledi. 
     Bakan Şahin, bir gazetecinin " İstikrar yakalandı diyorsunuz Cumhurbaşkanı ile yaşanan polemik istikrarı olumsuz etkiler mi " sorusuna karşılık şöyle dedi 
     "Cumhurbaşkanımız ile yaşanan herhangi bir polemik yok. 
     Cumhurbaşkanı devletimizin başıdır, icra organının da Anayasa gereği başıdır. Biz sadece bir kanunun tekrar bir maddesinin görüşülmek üzere parlamentoya geri gönderilmesiyle ilgili gerekçelerdeki bazı ifadeleri değerlendirdik ve bu ifadelere katılmadığımızı söyledik." Demokratik ülkelerde, açık rejimlerde bu tür değerlendirmelerin son derece normal olduğunu belirten Bakan Şahin, "Bu bir istikrarsızlık değil, bana göre istikrar belirtisidir. Herkesin düşüncesini özgürce ifade edebildiği toplumlar, istikrarlı toplumlardır" diye konuştu. 
     Bakan Şahin, Cumhurbaşkanlığı makamının son derece önemli bir makam olduğuna işaret ederek, şöyle devam etti 
     "Biz, sayın Cumhurbaşkanımızın şahsına büyük saygı duyuyoruz. Bu makam, son derece önemli bir makamdır. Hatta olağanüstü durumlarda başkomutanlık makamıdır. Biz kendisiyle herhangi bir polemik içinde falan değiliz. Benim komisyonda ve mecliste yaptığım değerlendirme sadece geri gönderme tezkerelerinin gerekçeleriyle ilgili değerlendirmelerdir. O bakımdan böyle bir sorunumuz yok." 
     
     DUBLE YOL ÇALIŞMALARI 
     Hükümet olarak duble yollara büyük önem verdiklerini, bu doğrultuda 15 bin kilometrelik yol hedefinin yakalanması için yoğun şekilde çalıştıklarını ifade eden Mehmet Ali Şahin, bugüne kadar 4 bin 500 kilometre duble yol yaptıklarını, yol yapımını her geçen yıl 
     hızlandıracaklarını söyledi. 
     Bakan Şahin, Türkiye’nin, dünyada ilgi gördüğünü, makro ekonomik dengelerin oturmasıyla yabancı sermayenin Türkiye’ye gelmeye başladığını belirterek, "Geçtiğimiz günlerde dünyanın en önemli firmalarının yetkilileri İstanbul’a geldi. Asya’daki Müslüman ülkelerden işadamları, Almanya’dan da 300’ü Türk, 300’ü Alman 600 işadamı geldi. Türkiye istikrarı yakalayan bir ülke. 2001’deki krizleri yaşayan bir ülkenin bunu yakalaması oldukça önemli" diye konuştu. 
     
</TEXT>
</DOC>
