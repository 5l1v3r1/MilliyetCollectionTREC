<DOC>
<DOCNO> 303819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur45.html </URL>
<DATE> 2005/01/05/ </DATE>
<TIME> 18.21 </TIME>
<AUTHOR>  </AUTHOR>
<HEADLINE>
Adana'da ilaçlı gasp iddiası... 
</HEADLINE>
<TEXT>

     Adana'da, 6 kişiyi ilaçlı meyve suyu, börek ve muz ikram ederek uyuttuktan sonra gasp ettiği iddiasıyla tutuklanan sanık hakkında, her suçtan 20'şer yıl ağır hapis cezası istemiyle dava açıldı. 
     Merkez Seyhan İlçesi'nde, farklı tarihlerde Numune Hastanesi bahçesinde, otogarda, tren istasyonu yakınlarında ve Seyhan Baraj Gölü çamlığında, arkadaşlık kurduğu 6 kişiyi, ilaçlı meyve suyu, börek ve muz ikram ederek bayılttıktan sonra, para ve cep telefonlarını gasp ettiği iddiasıyla tutuklanan Yusuf Tekgül 46 hakkındaki iddianame hazırlandı. 
     Cumhuriyet Savcılığı tarafından hazırlanan iddianameye göre, sanık Yusuf Tekgül'ün, 6 ayrı suçtan 20'şer yıl ağır hapis cezası istemiyle dava açılarak yargılanması istendi. 
     İddianamede, müştekiler tarafından teşhis edilen sanık Yusuf Tekgül'ün evinde yapılan aramada uyku ilaçları ve şırıngalar bulunduğu kaydedildi. 
     Sanık Yusuf Tekgül, müştekiler Hüsnü Ünsül, İbrahim Karakaş, Kasım Yağbin, Şaban Oğuz, Ahmet Kara ve Mehmet Ali Dündar'ı gasp ettiği iddiasıyla tutuklanmıştı. 
     
</TEXT>
</DOC>
