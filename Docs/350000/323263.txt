<DOC>
<DOCNO> 323263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur28.html </URL>
<DATE> 2005/03/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Konya'da 103 adet sahte 20 YTL'lik bankton ele geçirildi... 
</HEADLINE>
<TEXT>

     Konya'da düzenlenen operasyonda, 103 adet sahte 20 YTL'lik banknot ele geçirildi. Olayla ilgili 3'ü üniversite öğrencisi 5 kişi gözaltına alındı. 
     Alınan bilgiye göre, merkez Selçuklu İlçesi'nde bulunan bir markete gelen 2 kişinin, sahte 20 YTL ile alışveriş yaptığı ihbarını alan polis, market sahibinin de yardımıyla Selçuk Üniversitesi SÜ öğrencisi Durali Ç'yi yakaladı. 
     Olay yerinden kaçan ve aynı okulda öğrenci olduğu belirtilen U.K de kısa süre sonra Alaaddin Keykubat Yerleşkesi'nde yakalandı. 
     Polis, gözaltına alınan Durali Ç. ve U.K'nin ifadeleri doğrultusunda, yürütülen soruşturma kapsamında Ankara'dan sahte para getirdikleri belirlenen Yücel S. ve Alper Y'yi aramaya başladı. 
     Bir süre sonra Yücel S'yi Bosna Hersek Mahallesi'nde bir site girişinde yakalayan polis, Yücel S'nin üzerinde 101 adet sahte 20 YTL'lik banknot ele geçirdi. Alper Y, aynı mahallede bir otomobilde yakalandı. 
     Polis ekipleri, verilen ifadeler doğrultusunda aranan SÜ öğrencisi Emrah K'yı 19 da Bosna Hersek Mahallesi'nde sahte 20 YTL ile alışveriş yaparken suçüstü yakaladı. 
     Gözaltına alınan 5 kişi, sorgularının ardından adliyeye sevk edildi. 
     
</TEXT>
</DOC>
