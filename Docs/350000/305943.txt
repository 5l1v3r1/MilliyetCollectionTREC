<DOC>
<DOCNO> 305943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas16.html </URL>
<DATE> 2005/01/12/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
'iPod' artık otomobillerde... Apple'dan damping 
</HEADLINE>
<TEXT>

     Dünyada gitgide yayılan ve milyonlarca insanı CD biriktirmekten kurtaran MP3 çalar ''iPod''lar, artık prestijli otomobillerin de ekstra donanımında yer alacak. 
     ABD'de satılan Mercedes M serisi araçlarda, nisan ayından başlayarak, bir birleştirme kiti aracılığıyla aracın ses sistemine bağlanabilen iPod donanımı, müşterilerin beğenisine sunulacak. 
     Yıl boyunca Volvo, Nissan, Alfa Romeo ve Ferrari gibi markaların ABD'de satılacak araçlarında da aynı ekstra donanım kaleminin yer alacağı bildirildi. 
     2004 yılının en önemli elektronik başarısı olarak kabul edilen iPod'u ilk kez BMW, çatısı altında bulunan Mini Cooper marka otomobillerde ekstra donanım olarak sunmuştu. 
     iPod pazarının ''aslan payını'' alan Apple firması, bugüne kadar dünya çapında 4,5 milyon iPod sattığını açıklamıştı. 
     
     APPLE'DAN iPod DAMPİNGİ 

     Amerikan Apple firması, 100 doların altında satılacak yeni bir iPod modelini piyasaya süreceğini açıkladı. 
     Apple'dan yapılan açıklamada, ''sadece bir kutu çiklet boyutunda olan'' yeni iPod'un ''Shuffle'' adını taşıyacağı, 512 megabayt hafızasında 120 şarkı barındırabileceği, çok kolay taşınabileceği ve 99 dolar fiyatla satılacağı bildirildi. 
     Açıklamada, aynı modelin 1 gigabayt hafızası bulunan ve 240 şarkı alabilen modelinin fiyatının 149 dolar olduğu, serinin 4 gigabayt hafızalı en üst modelininse 1000 şarkı kapasiteli olduğu belirtildi. 
     
</TEXT>
</DOC>
