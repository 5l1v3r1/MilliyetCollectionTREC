<DOC>
<DOCNO> 319847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/spor/axspo01.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew faka bastı 
</HEADLINE>
<TEXT>


Beşiktaş'ın yıldızının, M'Bayo'nun yüzüne doğru burnunu boşalttığı, cezasının katlanabileceği bildirildi. Norveçli golcü, tedbirli olarak PFDK'ye gönderildiği için Galatasaray maçında yok 

CEMAL ERSEN 


Başı fena dertte 
SAKARYASPOR maçında Aytaç'a tükürürken televizyon görüntülerine yakalanan John Carew'in, ayrıca M'Bayo'ya da "burun ifrazatı" attığı tespit edildi. Temsilciler Ata Özer ve Baykal Kazancıoğlu'nun raporları doğrultusunda tedbirli olarak Disiplin Kurulu'na sevk edilen Beşiktaşlı oyuncu, talimatın "Cezada İçtima" başlıklı "Aynı zamanda işlenen ve birden çok fiili gerektiren fiiller, ayrı ayrı cezalandırılıp hükme bağlanır" ifadeleri taşıyan 61. maddesine göre işlem görecek. 

Asgari üç maç 
TEMSİLCİ raporlarına göre önce Aytaç'a tüküren ve bu eylemi televizyon kamerasıyla tespit edilen Carew'in, hemen sonra M'Bayo'nun yüzüne doğru burnunu boşalttığı ortaya çıktı. Başkan Levent Bıçakcı'nın da onayı alınarak, dün öğle saatlerinde Disiplin Kurulu'na sevk edilen Carew'in üç maç olarak görünen olası cezasının katlanabileceği vurgulandı. Norveçli futbolcudan üç gün içinde savunmasının istendiği, yetişirse yarınki toplantıda cezasının çıkabileceği belirtildi. 

Yönetim beklemede 
SİYAH - Beyazlılar'ın, bugün Tahkim Kurulu'na başvuracağı ve Emre Aşık dosyasında olduğu gibi kararın kaldırılmasını talep edeceği bildirildi. Ancak bu kez Carew'in eyleminin iki ayrı temsilci tarafından rapor edilmesi ve televizyon görüntüleriyle desteklenmesi işleri zorlaştıracak. Carew asgari üç maç ceza alırsa Galatasaray, Gençlerbirliği erteleme ve Ankaraspor maçlarında oynayamayacak. Öte yandan Şenol ile kavga eden kaleci Ramazan tedbirsiz olarak PFDK'ye sevkedildi. 

Sergen çıkmadı 

Galatasaray maçı için alarm veren Beşiktaş'ta dünkü çalışmaya ağrısı olan Sergen Yalçın katılmadı. Koray da boğaz enfeksiyonu nedeniyle idmanda yer almadı. Sakarya maçında ayağına darbe alan Tümer ile önceki günkü antrenmanda sakatlanan İbrahim Akın düz koşu yaptı. Tiyatrocu Yılmaz Erdoğan da idmanı izledi. Derbinin kazanılması halinde futbolculara 20'şer bin dolar ekstra prim verilmesi bekleniyor. 

'Alex'e ceza yok mu ' 

Rıza Çalımbay, Fenerbahçeli oyuncuya da ceza verilmesi gerektiğini ileri sürdü 

"Doğrudan tükürmedi" 
BEŞİKTAŞ Teknik Direktörü Rıza Çalımbay, Galatasaray derbisinde Carew'den yararlanamayacak olmasının üzüntüsünü yaşadığını söyledi. Tecrübeli hoca, "Böyle ucuz şekilde oyuncumu kaybetmek istemem. Özellikle son dönemlerde formu yükselmişti. Doğrudan rakibe tükürüğü yok. Görüntüler iyi izlenirse, bu anlaşılır ve belki tedbir kaldırılır. Ligde benzer birçok olay oluyor" dedi. 

"Kasıtlı bastı" 
FENERBAHÇELİ Alex'in de PFDK'ye sevk edilmesi gerektiğini ileri süren Çalımbay, şöyle devam etti "Eğer Carew ceza alırsa, Alex de almalı. İncelenirse onun da geçen haftaki Akçaabat Sebatspor maçında kasıtlı olarak rakibine girip, ayağına bastığını göreceksiniz. Onun da Disiplin Kurulu'na gönderilmesi gerekir. Bence Carew'in cezasının bu kadar ağır olmaması gerekiyordu". 

Adaletin yumruğu 

SAKARYALI Serdal'ın burnunu kıran Harun Özkesenci tutuklandı. Kurt'un şikayeti üzerine gözaltına alınan güvenlik görevlisi Özkesenci'nin "Ölmüş anama küfür etti" dediği öne sürüldü. Kurt ise dün Sakarya'da ameliyat oldu. 

Şenol'dan hodri meydan 

SAKARYASPORLU Şenol, olaylarla ilgili kendisinin adres gösterilerek, konunun kapatılmaya çalışıldığını savundu. Tecrübeli eldiven, "Bant kayıtları ortada. Eğer en ufak kışkırtıcı hareketim varsa futbolu bırakmaya hazırım" dedi. Yeşil - Siyahlılar, maçın tekrarı için federasyona başvurma kararı aldı. 


</TEXT>
</DOC>
