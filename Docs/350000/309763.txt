<DOC>
<DOCNO> 309763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/aspo.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elveda Bosque 
</HEADLINE>
<TEXT>


Beşiktaş Başkanı Yıldırım Demirören, arkasında durduğu İspanyol hocadan desteğini çekti ve biletini kesti. Kararı bugün medyaya açıklayacak olan Demirören, Bosque'nin yerine göreve Rıza Çalımbay'ı getirecek 

BİLAL MEŞE 


Ümraniye'de zirve 
SİYAH-Beyazlılar, takımın Türkiye Kupası'ndan da elenmesinden sonra hedef tahtası haline gelen Del Bosque'nin sonunda ipini çekti. Başkan Yıldırım Demirören uzun süredir arkasında durduğu İspanyol hocadan desteğini çekerek gönderilmesi için düğmeye bastı. Konya yenilgisi üzerine yurt dışındaki tatili yarıda keserek apar-topar İstanbul'a dönen Demirerön, dün de soluğu Ümraniye Tesisleri'nde aldı. Demirören, yöneticiler Kenan Öner, Bülent Eriş ve Sinan Vardar'la birlikte Bosque ile yaklaşık üç saat süren bir toplantı yaptı. 

Ve ipler kopuyor 
TOPLANTIDA son gelişmeler masaya yatırılırken, Bosque'ye takımın gidişatından duyulan rahatsızlık iletildi. İspanyol hoca "Yanına bir Türk yardımcı verelim" önerisinin getirilmesine de karşı çıkınca ipler koptu. Başkan Demirören, toplantının ardından tüm yöneticileri telefonla arayarak görüşlerini sordu. Yöneticilerin Bosque'nin gönderilmesi yönünde görüş bildirmesi üzerine Başkan yolların ayrılması kararını verdi. Demirören bugün saat 13.00'te yönetimi toplayacak ve ardından medyaya Bosque'nin gönderilmesi kararı açıklanacak. 

Çalımbay tamam 
BEŞİKTAŞ yönetimi, Bosque'nin menajeri ve avukatını da İstanbul'a çağırdı. Yönetim, İspanyol hocanın tazminatı olan 1 milyon dolar ile yardımcılarının tazminatı olan 1 milyon 800 bin doları da ödeyecek. Bosque'den boşalan teknik direktörlük görevine Rıza Çalımbay getirilecek. Yıldırım Demirören'in teklifini kabul eden genç teknik adamın, "Ben hazırım. Sadece Rizespor Başkanı Ekrem Cengiz ile görüşün" dediği öğrenildi. Çalımbay'ın yardımcılıklarını ise Gökhan Keskin ile Şenol Fidan yapacak. 


</TEXT>
</DOC>
