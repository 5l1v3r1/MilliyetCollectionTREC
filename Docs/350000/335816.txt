<DOC>
<DOCNO> 335816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun05.html </URL>
<DATE> 2005/04/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Alman meclisi 'soykırım' demedi 
</HEADLINE>
<TEXT>

     Ermeni diasporası, 1915 olaylarının 90'ıncı yıldönümü olarak kabul edilen 24 nisan için harekete geçti. Alman meclisi, Hıristiyan Birlik partilerinin hazırladığı 'Ermeni tasarısı'nı görüştü. Tasarıda 'soykırım' kelimesi geçmiyor. 
     Meclis oturumunda yapılan konuşmalarda, Türkiye'nin tarihiyle 'yüzleşmesi' gerektiği belirtildi. 
     Konuşmacılar, amaçlarının 'Türkiye'nin içişlerine karışmak ya da Türkleri suçlamak değil, tarihleriyle yüzleşmelerini sağlamak' olduğunu vurguladı. 
     Tasarı, Almanya Başbakanı Gerhard Schröder'in mayıs ayı başında Türkiye'ye yapacağı ziyaretten sonra Federal Meclis'te yeniden ele alınacak. 
     
     "Sorumluluğumuz var" 
     Oturumda söz alan Hıristiyan Demokrat Birlik Partisi CDU milletvekili Christoph Bergner, tarihçilerin bugüne kadar konuyla ilgilendiklerini, ancak siyasetçilerin yetersiz kaldıklarını söyledi. 
     ''Aslında böyle bir tasarının 1915 yılında Federal Meclis'e getirilmesi gerekirdi" diyen Bergner, geçmişteki Alman hükümetlerini bu konuda sessiz kalmakla suçladı ve bu hükümetlerin bundan dolayı sorumluluk taşıdıklarını öne sürdü. 
     Bergner, Almanya'nın böylelikle suçlu duruma düştüğünü savunarak, ''bu nedenle tarihi gerçekler temelinde Türkler ile Ermeniler arasında barışı sağlama sorumluluğumuz var'' dedi. 
     
     "Türkiye'nin de çıkarına" 
     Türklerin tasarıyla ilgili tepkilerine de değinen Bergner, ''biz bu tasarının Türkiye'nin de çıkarına olacağını düşünüyoruz. Biz Türkiye'yi ve Türk halkını suçlu sandalyesine oturtmak istemiyoruz. Sadece bir anma kültürü yaratmak istiyoruz. Türk dostlarımızı tarihleriyle yüzleşmeye davet ediyoruz'' diye konuştu. 
     Sosyal Demokrat Parti SPD milletvekili Markus Meckel de, ''Suskunluğu kırmak ve ölenleri anmak istiyoruz. Ölen Tatarları, Kürtleri ve Türkleri de anıyoruz'' diye konuştu. 
     Alman arşivlerinin Türkiye'ye ve Ermenistan'a gönderildiğini ifade eden Meckel, ''bunların da Türk halkına açılması gerekir. Bu arşivlerden sistematik şekilde soykırım yapıldığı anlaşılıyor. Türkler de kendi tarihleriyle yüzleşseler iyi olur. Bunun milliyetçiliğe aykırı bir şey olmadığını bilmeliler'' şeklinde konuştu. 
     
     İddialar Fransa'nın da gündeminde 
     Konu, Fransa'da da gündemde. Fransa Cumhurbaşkanı Jacques Chirac, Ermenistan Devlet Başkanı Robert Koçaryan ile birlikte yarın Paris'teki Ermeni Anıtı'na çelenk bırakacak. Fransa, Ermeni soykırım iddialarını 2001 yılında kabul etmiş, Anıt da 2003'te açılmıştı. 
     Ermeni soykırım iddialarını son olarak Polonya kabul etti. Dışişleri Bakanı Abdullah Gül de bundan duyulan rahatsızlığı, bugün Litvanya'daki NATO toplantısı sırasında görüştüğü Polonya Dışişleri Bakanı'na iletti. 
     ABD'deki Ermeni lobisi ise, soykırım iddialarını içeren tasarıyı, ABD Başkanı George Bush'un konuşma yapacağı 24 nisandan sonra Temsilciler Meclisi'ne sunmaya hazırlanıyor. 
     
</TEXT>
</DOC>
