<DOC>
<DOCNO> 322636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur30.html </URL>
<DATE> 2005/03/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denizli'de kaçak şarap operasyonu .. 
</HEADLINE>
<TEXT>

     Denizli'de kaçak üretildiği belirlenen 2 bin 400 şişe şampanya ve şişelenmeye hazır 1 ton şarap ele geçirildi. Olayla ilgili 6 kişi gözaltına alındı. 
     Alınan bilgiye göre, bir istihbaratı değerlendiren Denizli İl Jandarma Alay Komutanlığı ekipleri, merkeze bağlı Güzelköy 1700 Sokak'ta tavuk çiftliği olarak inşa edilen yerde ruhsatsız şarap imal edildiğini belirledi. 
     Ekiplerin düzenlediği operasyon sonucu, sağlıksız ortamda üretilen 2 bin 400 şişe şampanya ve şişelenmeye hazır 1 ton şarap ele geçirildi. Sokaktan ve hurdacılardan toplandığı tespit edilen doluma hazır çok sayıda boş şişeye el konuldu. 
     Jandarma ekipleri, kaçak üretimle ilgili olarak işyeri sahibi Osman Y. 46 ve ismi açıklanmayan 4 çalışanı ile oğlunu gözaltına aldı. İşyeri ise jandarma ekiplerince mühürlendi. 
     Bu arada, operasyona katılan Denizli Tarım İl Müdürlüğü'nden bir ekip, kaçak üretilen şampanya ve şaraplardan tahlil için numune aldı. 
     
</TEXT>
</DOC>
