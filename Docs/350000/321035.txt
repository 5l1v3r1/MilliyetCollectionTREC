<DOC>
<DOCNO> 321035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy11.html </URL>
<DATE> 2005/03/05/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Şener "Başörtüsünü, benden farklı insanların savunmasını isterdim" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Başörtüsünü ben değil, benden farklı düşünen insanların savunmasını isterdim'' dedi. 
     Şener, Elazığ'da yerel bir televizyon kanalında yaptığı açıklamada, ''Türkiye'de insanların birbirlerinden kopuk olarak yaşadığını, insanlar arasında algılama ve değerlendirme farklılıkları bulunduğunu, herkesin kendi gettosunda düşünerek, kendi surları içerisinde yaşadığını'' kaydetti. 
     Ülke için, her zaman faydalı değişimlerin yaşanması gerektiğini ifade eden Şener, şöyle dedi 
     ''Bu değişimler diyalogla olmalı. Bu diyalog için de önce benim doğrularım var, ama bunlar sınanabilir ve başkalarının doğruları olabilir, onlardan da faydalanabilirim düşüncesi bulunmalı. Bu şekilde ortak bir platformda buluşulabilir. Kin, düşmanlık ve zorlama bu ülkeye kazanç getirmez. Herkes kaybeder, bu konuda hassasiyet göstermek lazım. Farklı düşünenlerin doğrularına saldırmamak, onları tehdit olarak algılamamak lazım. Başörtüsünü ben değil, benden farklı düşünen insanların savunmasını isterdim. Türkiye bu noktayı yakalayacak.'' Şener, Cumhurbaşkanı Ahmet Necdet Sezer'in iade ettiği Öğrenci Affı Yasası konusunda ise Anayasal kurumların yetkilerini kullandığını kaydetti. 
     Cumhurbaşkanı Sezer'in kanunu meclise iade yetkisini kullandığını ifade eden Şener, ''Böyle bir yetkisi var. Meclisten ikinci kez çıkarsa iade edilemez. Kanun mecliste görüşülecek ve geçecektir'' diye konuştu. 
     
</TEXT>
</DOC>
