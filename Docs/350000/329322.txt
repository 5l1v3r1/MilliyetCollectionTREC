<DOC>
<DOCNO> 329322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko55.html </URL>
<DATE> 2005/04/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye-IMF ilişkileri bu ay yoğun geçecek... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyeti, 4 Nisan Pazartesi günü Ankara'da temaslarına başlayacak. 
     IMF heyetinde Moghadam'ın halefi olarak belirlenen Lorenzo Giorgianni de bulunacak. 
     Alınan bilgiye göre, Devlet Planlama Teşkilatı DPT , Maliye Bakanlığı, Hazine Müsteşarlığı, Merkez Bankası ve Bankacılık Düzenleme ve Denetleme Kurumu BDDK uzmanları, IMF heyeti öncesinde, hafta sonunda niyet mektubu taslağını güncelleştirmek amacıyla bir araya gelerek çalışacaklar. 
     Hafta sonunda ekonomi kurumları uzmanlarının yapacağı toplantıda, IMF tarafından istenen, bankacılık, sosyal güvenlik ve gelir idaresinin yeniden yapılandırılmasına ilişkin düzenlemelerdeki ilerlemeler, 2004'e ilişkin kesinleşen makro ekonomik hesaplar ve 2004'deki gelişmeler sonucu revize edilecek olan 2005 hedefleri de ele alınacak. 
     Moghadam ile Giorgianni başkanlığındaki IMF heyetinin, pazartesi günü Devlet Bakanı Ali Babacan ve Hazine Müsteşarı görüşmesi bekleniyor. 
     IMF heyetinin, bir hafta sürmesi beklenen Ankara ziyareti sonrasında Washington'a dönerek, gelişmeleri IMF yönetimine rapor edecek. 
     
     BABACAN, WASHINGTON'A GİDECEK... 
     Bu arada, Devlet Bakanı Ali Babacan başkanlığındaki kalabalık bir ekonomik heyetinin, 16-17 Nisan tarihlerinde Washington'da yapılacak olan IMF Bahar Dönemi toplantılarına katılması bekleniyor. 
     Türkiye ekonomisine ilişkin gelişmeler bu toplantılarda da ele alınacak. 
     
     IMF BAŞKANI RATO GELECEK... 
     Öte yandan, IMF'nin yeni Başkanı Rodrigo de Rato 29 Nisan'daki Yatırım Danışma Konseyi ikinci toplantısı için Türkiye'ye gelecek ve Türk yetkililerle görüşecek. 
     
     YENİ STAND BY ANLAŞMASI... 
     Yeni stand-by düzenlemesinin IMF İcra Direktörleri Kurulu tarafından onaylanabilmesi için Gelir İdaresi tasarısının yasalaşması, Bankacılık ve Sosyal Güvenlik yasa tasarılarının da TBMM'ye sevk edilmesi ve bu çerçevede gözden geçirilecek olan Niyet Mektubu'nun IMF'ye gönderilmesi gerekiyor. 
     Bu arada IMF, Teşvik Yasa Tasarısı'nı da yakından takip ediyor. 
     10 milyar dolarlık finansman içeren yeni stand-by düzenlemesi kapsamında, IMF'nin 11 gözden geçirmede bulunması bekleniyor. 
     Bu yıl dört gözden geçirme, gelecek yıl dört gözden geçirme ve 2007 yılında da 3 gözden geçirmenin gerçekleştirilmesi bekleniyor. Duruma göre, gözden geçirmelerin, birleştirilebileceği de belirtiliyor. 
     
</TEXT>
</DOC>
