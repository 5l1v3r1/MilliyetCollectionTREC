<DOC>
<DOCNO> 321455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun40.html </URL>
<DATE> 2005/03/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD, İtalyan rehinenin iddialarını kabul etmiyor... 
</HEADLINE>
<TEXT>

     ABD, Irak'ta serbest bırakılmasının ardından Amerikalı askerlerin açtığı ateşte yaralanan İtalyan gazeteci Giuliana Sgrena'nın, ''uğradığı saldırının, kendisini ortadan kaldırma amacını taşımış olabileceği'' yönündeki iddiasını reddetti. 
     Beyaz Saray sözcüsü Scott McClellan, ''Bence, üniformalı kadın ve erkeklerimizin kasıtlı olarak sivilleri hedef aldığı yönünde bir iddiada bulunmak saçma'' dedi. 
     Olayın meydana geldiği Bağdat havaalanı yolunun, Irak'taki en tehlikeli yollardan biri olduğunu belirten sözcü, ''Orası tehlikeli bir yol ve koalisyon birliklerimizin bulunduğu bir çatışma bölgesi. Sık sık kendi güvenliklerini sağlamak için anlık kararlar vermek zorunda kalıyorlar. Bu olayı kabul etmiyoruz ve tam olarak ne olduğunu iyice araştıracağız'' diye konuştu. 
     McClellan, ABD Başkanı George Bush'un iyi bir dost olarak gördüğü İtalya Başbakanı Silvio Berlusconi'ye, olayın kapsamlı olarak araştırılacağı konusunda güvence verdiğini de kaydetti. 
     Sol eğilimli Il Manifesto gazetesinin muhabiri Sgrena, ''Amerikalıların rehinelerin kurtarılması için pazarlık yapılmasından hoşlanmadıkları biliniyor. Amerikalılar rehineleri kurtarma amacıyla girişim ve temaslarda bulunmasına sıcak bakmıyor. Dolayısıyla Amerikalıların hedefinin beni öldürmek olduğu ihtimalini de gözden uzak tutamam'' demişti. 
     Roma Cumhuriyet Savcılığı'nın, alınan ifadeler doğrultusunda, İtalyan istihbarat servisi elemanı Nicola Calipari'nin ölümüyle sonuçlanan olaya karışan askerler hakkında, ''taammüden adam öldürmekten'' dava açtığı bildirilmişti. 
     Iraklıların serbest bıraktığı İtalyan gazeteci Giuliana Sgrena'yı Cuma günü Bağdat Havaalanı'na götürmekte olan araç, Amerikalılar tarafından açılan ateşe maruz kalmıştı. Ateş neticesinde Calipari yaşamını yitirirken, Sgrena yaralanmıştı. 
     
</TEXT>
</DOC>
