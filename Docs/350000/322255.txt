<DOC>
<DOCNO> 322255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo23.html </URL>
<DATE> 2005/03/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Daum idmandı Tuncay'ın yerine Van Hooijdonk'u oynattı 
</HEADLINE>
<TEXT>

     Fenerbahçe, ligde hafta sonunda Gençlerbirliği ile yapacağı maçın hazırlıklarını 1 günlük iznin ardından sürdürdü. 
     Samandıra Tesisleri'nde gerçekleştirilen ve yaklaşık 2 saat süren antrenmanda teknik direktör Christoph Daum, hücum organizasyonları, kanat ortaları ve gol çalışmalarının ardından takımına uzun bir süre çift kale maç oynattı. 
     Alman çalıştırıcı, çift kale maçta Gençlerbirliği karşısında sahaya süreceği 11 kişilik kadroyu denedi. Son yapılan Malatyaspor maçında kırmızı kart gören ve cezalı duruma düşen Tuncay'ın yerine Van Hooijdonk'a ilk 11'de yer verdi. 
     Van Hooijdonk'u forvet mevkiinde görevlendiren Daum, geçen haftalarda hücum üçlüsünün solunda oynattığı Nobre'yi bu kez sola alıp, sağda Anelka'yı denedi. 
     
     İDMANDA KISA SÜRELİ GERGİNLİK 
     Bu arada antrenman maçında birbirlerine yaptıkları sert müdahaleler nedeniyle Aurelio ve Kemal arasında kısa süreli gerginlik yaşandı. Bir pozisyondan sonra 2 futbolcu tartıştı. Aurelio, elini Kemal'in yüzüne doğru götürerek bu futbolcuyu itti. 
     Takım kaptanı Ümit, araya girerek 2 futbolcu arasındaki gerginliğin büyümesini önledi. Her iki oyuncuyu takım arkadaşları yatıştırdı. 
     
     UMATEM ÇOCUKLARI İDMANDA 
     Bakırköy Ruh ve Sinir Hastalıkları Hastanesi Uçucu Madde Araştırma, Tedavi ve Eğitim Merkezi'nden UMATEM 10 madde bağımlısı çocuk da antrenmanı izledi. 
     Tedavi gören çocukları antrenmana getiren kliniğin sosyal hizmet uzmanı Harun Kayışoğlu, tedavi süresi içinde bu çocukları toplumla kaynaştırmanın çok önemli olduğunu söyledi. 
     Çocuklar, antrenman sonunda sarı-lacivertli futbolculardan Luciano ve Alex ile biraraya gelip, basın mensuplarına görüntü verdiler. 
     Bu arada sarı-lacivertlilerin bugün antrenmanında çok sayıda ziyaretçi vardı. 
     UMATEM'den gelen çocukların yanısıra antrenmanı Van Hooijdonk'un Hollanda'dan gelen konukları ve Sabancı Üniversitesi'nden birkaç öğrenci de izledi. 
     Fenerbahçe, Gençlerbirliği maçının hazırlıklarını yarın öğleden sonra yapacağı antrenmanla sürdürecek. 
     
</TEXT>
</DOC>
