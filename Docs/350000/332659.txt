<DOC>
<DOCNO> 332659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur04.html </URL>
<DATE> 2005/04/12/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
İlginç gelişme... Gerçek babası katili mi 
</HEADLINE>
<TEXT>

     ESKİŞEHİR DHA 

      ESKİŞEHİR'de, 6 ay önce merkeze bağlı Uludere Köyü'nde kızlarıyla birlikte öldürülen Türker çifti cinayetinde ilginç gelişme yaşandı. Yapılan DNA testinde öldürülen 4 yaşındaki Fatma Türker'in, 34 yaşındaki Yaşar Türker'in gerçek kızı olmadığı saptandı. Savcılık bunun üzerine Fatma'nın gerçek babasının katil zanlısı olarak tutuklanan ve halen cezaevinde olan 24 yaşındaki Hüseyin Filiz olabileceği ihtimali üzerinde duruyor. Gerçek, Hüseyin Filiz'in yapılacak DNA testiyle ortaya çıkacak. 
     23 Ekim 2004 tarihinde meydana gelen olayda, Uludere Köyü'nde çiftçilik yapan Yaşar Türker ve 31 yaşındaki Şerife Türker ile kızları Fatma Türker evlerinde av tüfeği ile kafalarından vurularak öldürülmüş halde bulundu. Olaydan sonra Türker Ailesi'nin komşusu olan Hüseyin Filiz gözaltına alındı. Ceketinde barut izine rastlanan, ahırında ise olayda kullanıldığı sanılan av tüfeği bulunan Hüseyin Filiz, çıkarıldığı mahkemece tutuklandı. 
     Halen cezaevinde tutuklu olarak bulunan ve suçlamaları kabul etmeyen Hüseyin Filiz, jandarmaya verdiği ifadesinde olay akşamı köy camisine teravih namazını kılmaya gittiğini, ancak namaz başlamadan önce tuvalet ihtiyacını karşılamak için dışarı çıktığını ve kısa süre sonra tekrar camiye döndüğünü söylemişti. Filiz, öldürülen Yaşar Türker ile aralarında olaydan 4 ay önce sözlü tartışmanın geçtiğini belirterek, "Ben Eskişehir'de çalıştığım fabrikadan işten çıkarılmıştım. Yaşar, benim hırsızlık yaptığım için çıkartılmış olabileceğimi söylemiş. Bunun üzerine biraz tartıştık. Ancak bu olayı önemsemedim. Türker Ailesi'ni ben öldürmedim. Askerden geldikten sonra hiç tüfek kullanmadım ve ateş etmedim. Ceketimdeki barut izlerinin nereden geldiğini bilmiyorum. Belki ceketimi başkası giymiştir'' demişti. 
     Soruşturmayı yürüten Eskişehir Cumhuriyet Savcılığı öldürülen Yaşar Türker, eşi Şerife Türker ve kızları Fatma'nın cesetlerinden alınan parça örneklerini İstanbul Adli Tıp Kurumu'na gönderdi. Yapılan DNA testinde öldürülen Fatma Türker'in öz babasının Yaşar Türker olmadığı belirlendi. Baba-kızın DNA testinin uymaması üzerine savcılık, katil zanlısı Hüseyin Filiz ile öldürdüğü Şerife Türker arasında bir ilişkinin olabileceği ihtimali üzerinde yoğunlaştı. Savcılıkça, Eskişehir Ağır Ceza Mahkemesi'ne gönderilen iddianamede, sanık Hüseyin Filiz ile Fatma Türker'in kan gruplarının aynı olduğu vurgulanarak, gerçeğin Hüseyin Filiz'e yapılacak DNA testinden sonra kesin olarak ortaya çıkacağı belirtildi. 
     
</TEXT>
</DOC>
