<DOC>
<DOCNO> 300833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/tamer.html </URL>
<DATE> 2004/12/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Borusan ve Siemens'ten yılbaşı armağanı 
</HEADLINE>
<TEXT>

Son 15 gün içinde İstanbul'da dünya çapında 2 enfes konser izledim. İlkinde New York Metropolitan'da baş rol oynayan ilk Türk operacımız olan 30 yaşındaki bas Burak Bilgili, bütün salonu daha ilk dakikalarda avucunun içine aldı hepimizi büyüledi, etkiledi, gururlandırdı. İkincisinde dünyanın en ünlü 2 - 3 keman virtüözünden biri olan yine 30 yaşındaki Rus Maxim Vengerof, 5 yaşında çıktığı ilk konserinin 25. yılını kutladı ve bir yıl süreyle ara vereceği profesyonel hayatını önceki akşam Lütfi Kırdar'da verdiği muhteşem konserle kapattı. Yazılı programda sadece Borusan Filarmoni Orkestrası eşliğinde Beethoven'in keman konçertosu vardı. Bis faslında ise bu çapta bir virtüözde ilk kez rastladığım bir olayla karşılaştım. 

Vengerof'tan stand - up 
Vengerof, konserlere ara verip motosikletle Amerika turuna çıkmadan önceki son konserinde iç dünyasını bizlere açtı. Sanki 2 bin kişinin pür dikkat kendisini izlediği bir konserde değil de, 3 - 5 çocukluk arkadaşıyla birlikteymiş gibi Sibirya'daki çocukluk günlerine döndü ve bizlere hem çalıp ne söylediği, hem taklit yapıp hem tiyatro oynadığı bir güreşe isteksiz bir boğa hikayesi anlattı. Her zamanki gibi yine kemanıyla sevişiyordu sanki, ama bu kez aynı zamanda stand - up da yapıyordu. 

Şükrü'nün hayali 
Bir elinde koca keman kutusu, diğerinde küçücük bir kayıt cihazı olan heyecanlı konservatuarda yüksek lisans yapan Şükrü ile birlikte izledim Vengerof'u. Kadıköy Eğitim Merkezi'nde bir gün önceki konserinde de Vengerof'u izleyip teybine kaydetmiş "Onun hem annesi, hem de babası klasik müzik hocası," derken nasıl imreniyor görseniz. İmrendiği sadece Vengerof'un ailesi değil, aynı zamanda Rusya'daki müzik eğitimi... "Hocalar da bu işe baş koymuş," diyor. 
Şükrü, dünyanın en ünlü operası New York Metropolitan'da Mozart'ın Don Giovanni'sinde baş rol oynayan bas Burak Bilgili'nin serüvenini öğrense, eminim ona da imrenirdi. Mimar Sinan Üniversitesi Devlet Konservatuarı'ndaki hocası Prof. Güzide Gürel, Burak Bilgili'deki yeteneği keşfedip onu yoğurmuş. Genç operacılar yarışması düzenleyen Siemens ise onu, Amerika'ya 2 aylık yaz kursuna yollayarak dünya sahnelerine adım atmasını sağlamıştı. 
4 yıl kadar önce yazdığım bir yazıda Burak'tan şöyle söz etmişim 
"Türkiye'nin dört bir yanından konservatuar öğrencisi 37 genç operacının kalpleri, dün heyecandan neredeyse dışarı fırlayacaktı. Bu yıl üçüncüsü düzenlenen yarışmada birinci olabilirlerse, dünya sahnelerine adım atma hayali bile kurabilirlerdi. Zira önlerinde Burak Bilgili örneği vardı. 
Burak 2 yıl önce yarışmada birinci olmuş, Siemens de ödül olarak Burak'ı İndiana Üniversitesi'ne 2 aylık yaz kursuna göndermişti. 10 bin dolar bütçeli bu mütevazı burs, Burak'a İtalya'da ve Amerika'da sahneye çıkabilmenin kapılarını araladı. Burak şimdi Amerika'da yaşıyor ve hem operacı olarak yüksek lisans eğitimi görüp, hem de sahneye çıkıyor." 

Burak'ın büyüsü 
Evin İlyasoğlu'nun çabalarıyla Boğaziçi Üniversitesi Albert Long Hall'de 2 hafta önce dinlediğimiz Burak Bilgili, sahnede ağzını açtığı ilk anda sadece etkileyici sesiyle değil fiziği, bakışları ve hareketleriyle tüm izleyicileri derhal avucunun içine alıveriyor ve konser sona erinceye kadar bırakmıyor. 
Burak'ın Türkiye'deki bu ilk konserinin sponsoru, tahmin edebileceğiniz gibi Siemens'ti. Konser öncesinde Simenes - Türkiye'nin CEO'su Zafer İncecik'in eşi Özen İncecik'in kalbi, heyecandan duracak gibiydi. 5 yıl önce Amerika'ya gönderdikleri, sonra da hiç görmedikleri çocuklarının mürüvvetini görmeye hazırlanıyordu... Konser sonrasında ise Özen hanım mest olmuştu, gözlerindeki endişeli bakışlardan eser kalmamıştı. 
İkisi de 30 yaşında, biri Türk, diğeri Sibirya'da doğmuş Rus 2 genç adam. Biri 25 yıl konser vermekten yorgun, kendisine 1 yıl veriyor. Diğeri büyük bir hevesle dünyanın dört bir yanında bir konserden diğerine koşuyor. 



</TEXT>
</DOC>
