<DOC>
<DOCNO> 304668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy10.html </URL>
<DATE> 2005/01/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan "Bu çevrecilerle ne yapacağız Hayat mücadele" 
</HEADLINE>
<TEXT>

     Başbakan Recep Tayyip Erdoğan, ''Bu yıl açılacak olan 15 yeni üniversiteye yönelik altyapı çalışmalarının Milli Eğitim Bakanlığı tarafından yürütüldüğünü'' belirterek, ''Yıl ortasında bunu Meclis'e getirip 15 üniversiteyi ilan edeceğiz'' dedi. 
     Rize Vakfı tarafından vakfın Sarıyer'deki merkezinde düzenlenen ''Rize'nin Özlenen Geleceği-Karar Konferansı''na katılarak konuşma yapan Başbakan Erdoğan, Trabzon ve Rize'den dün akşam döndüğünü, orada yaptığı gezinin birinci amacının da sahil yolu projesini kontrol etmek olduğunu söyledi. 
     Erdoğan, ''hedeflerinin bu yıl sonunda Karadeniz sahil yolunun ana aksamını tamamen bitirip hizmete açmak olduğunu'' bildirdi. 
     ''Bunun daha önce sözünü verdiklerini ve bu sözlerini yerine getireceklerini'' vurgulayan Erdoğan, müteahhitlerin bölgede gece-gündüz çalıştığını kaydetti. 
     Başbakan Erdoğan, ''Rize'nin cazip bir konuma gelebilmesi için deniz, kara ve hava ulaşımı ile raylı sistemin büyük önemi bulunduğunu, vakıf tarafından yapılan arama konferanslarında ortaya çıkan 'ilin eğitim düzeyinin yükseltilmesi' sonucuna da yüzde 100 katıldığını'' anlattı. 
     Erdoğan, ''Bu yıl 15 üniversite açılışımız olacak. Buna yönelik altyapı çalışmaları, Milli Eğitim Bakanlığı tarafından yürütülüyor. Yılın ortasında bunu Meclis'e getirip 15 üniversiteyi ilan edeceğiz'' diye konuştu. 
     
     ''KÖYDE EV YAPTIRMAMIZIN TEK NEDENİ...'' 
     Recep Tayyip Erdoğan, ''şehirlilik kültürü ile köylü kalmanın çok farklı bir şey olduğunu, zaten şehirli olmanın medeni olmakla eş anlama geldiğini'' ifade ederek, ''bu kavramların birbirinin karşıtı değil, tam aksine özdeşi olduğunu'' söyledi. 
     Toplu konuta önem verme nedenlerinin de bundan kaynaklandığını dile getiren Başbakan Erdoğan, Türkiye'de her şehrin kendine ait konut kültürünün Toplu Konut İdaresi ile yapılması gerektiğini bildirdi. 
     ''Ailece köyde ev yaptırmamızın tek nedeni bu olmuştur. Buna dayalı olarak yaptık'' diyen Erdoğan, ''bazı hemşehrilerinin evleri yıkılınca yerine 'İstanbul evleri' yaptığını, bunun yanlış olduğunu, 'İstanbul evi' yerine 'Rize evi' yapmaları gerektiğini'' vurguladı. 
     Erdoğan, yatırımlar konusunda da teşvik yasasından sonra gecikmeden adımların atılmasının önemine işaret ederek, bu konuda Kayseri, Konya ve Gaziantepli vatandaşları tebrik ettiğini, teşvik almamalarına rağmen yatırımları yaygın bir şekilde yaptıklarını kaydetti. 
     
     ''İNSANA ODAKLI HİZMETİ ENGELLEYENLERİ AŞMAYA ÇALIŞACAĞIZ'' 
     Girişimcilerin Rize'de çay ve diğer konularda yapabilecekleri yatırımları anlatan Başbakan Erdoğan, konuşmasını şöyle sürdürdü 
     ''Hidroelektrik santraller konusunda ciddi kaygımız var. Hidroelektrik santrallerin kaynağı akıp gidiyor. Bunları değerlendirmemiz lazım. Eğer bu suyu enerjiye dönüştüremezsek, bunu bize Allah da sorar, millet de sorar. 
     'Bu çevrecilerle ne yapacağız '. Hayat mücadele. Bunlarla da mücadelemizi vereceğiz. Çünkü sağ olsunlar, bazen iş yaptırmamak için önümüze dikilenler çıkabilir. Bu, bürokrat olur, bazen STK'lar olur. Biz yaptığımız işin doğru olup olmadığına bakacağız. İnsana odaklı hizmeti engelleyenler çıktığı zaman, bunu aşmaya çalışacağız. Ülke olarak enerjiyi ithal ediyoruz. Ama Türkiye'nin enerjiye ihtiyacı önümüzdeki yıllarda çok daha fazla olacak. Öyleyse biz bunu kendi kaynaklarımızdan niye elde etmeyelim Bunu başarmamız lazım. Sularımız boşu boşuna Karadeniz'e gidiyor. Bu konuda müteahhitler, girişimciler bunun üzerine gidebilir.'' Başbakan Erdoğan, ''Türkiye'nin artık değiştiğini, bunun 17 Aralık öncesi ve sonrası görüldüğünü'' ifade ederek, ''bu sinerjinin hep birlikte takip edilmesi gerektiğini'' bildirdi. 
     
     ''TÜRKİYE, YATIRIMLAR İÇİN CAZİP HALE GELDİ'' 
     ''Yatırımlar konusunda Türkiye'nin cazip hale geldiğine'' de dikkat çeken Erdoğan, bu sabah kendisini Polonya ile ABD'den gelen yatırımcıların ziyaret ettiğini ve bu insanların Türkiye'de yatırım yapmak istediğini anlattı. 
     Erdoğan, ''yarınlar için bugünün önem arzettiğini'' de vurgulayarak, ''bu konuda girişimcilerin ellerinden geleni yapması gerektiğini'' sözlerine ekledi. 
     Başbakan Recep Tayyip Erdoğan'ın konuşmasının ardından, toplantı basına kapatıldı. Toplantıda, ''Daha önce Rize'de gerçekleştirilen konferanslarda ortaya çıkan görüşler konusunda yapılması gerekenlerin ele alınacağı'' bildirildi. 
     Toplantıya, AK Parti İstanbul Milletvekili Cengiz Kaptanoğlu, Rize Vakfı Başkanı Orhan Keçeli, İTO Başkanı Mehmet Yıldırım ve Rizeli işadamları katıldı. 
     
</TEXT>
</DOC>
