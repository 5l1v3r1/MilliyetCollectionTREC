<DOC>
<DOCNO> 302294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur37.html </URL>
<DATE> 2004/12/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
2004'te trafiğe katılan araç sayısı 195, trafik yoğunluğu da 19 arttı 
</HEADLINE>
<TEXT>

     Emniyet Genel Müdür Yardımcısı Abdullah Bolcu, bu yıl trafiğe katılan araç sayısının bir önceki yıla göre yüzde 195, trafik yoğunluğunun da yüzde 19 oranında arttığını söyledi. 
     Bolcu, Eskişehir Emniyet Müdürlüğü Trafik Eğitim Merkezi'nde düzenlenen ''2004 Trafik Yılı Değerlendirilmesi ve Geleceğe Bakış'' konulu toplantıda, 2002-2003 yıllarının trafik kazaları açısından değerlendirildiğinde, kaza sonucu meydana gelen ölümlerde yüzde 2.83 oranında azalma sağlandığını kaydetti. 
     Nüfus, sürücü, araç sayısı ve bunlara paralel olarak trafik kazalarında artış yaşanmasına rağmen, ölümlerde sağlanan düşüşün, emniyet teşkilatını daha fazla çalışmaya motive ettiğini ifade eden Bolcu, şöyle konuştu 
     ''Ancak bununla birlikte 2003 yılında sadece polis sorumluluk sahasında 422 bin 302 kaza meydana geldiği, kazalarda olay yerinde 2 bin 818 kişinin hayatını kaybettiği ve 95 bin 324 kişinin de yaralandığı göz önüne alınırsa, trafik kazaları nedeniyle ortaya çıkan kayıpların maalesef ne kadar büyük olduğu görülmektedir.'' Bolcu, Türkiye'de 2004 yılında ekonomik göstergeler başta olmak üzere birçok alanda olumlu gelişmelerin yaşandığını belirterek, ilk 6 aylık Gayri Safi Milli Hasıla GSMH verilerine göre, üretim alanında bir önceki yıla göre yüzde 19, tüketim harcamalarında yüzde 20 artış yaşandığını bildirdi. 
     Bu etkilerin kendisini trafik alanında da gösterdiğini ifade eden Bolcu, ''Bu yıl trafiğe katılan yeni araç sayısı, bir önceki yıla göre yüzde 195, trafik yoğunluğu da yüzde 19 oranında arttı.'' Trafik Kazalarını Önleme Vakfı Başkanı Prof. Dr. Rıdvan Ege de günde 24 saatte 1 kişinin trafik kazasında öldüğünü belirterek, emniyet kemerinin, Cumhurbaşkanı'ndan sokaktaki vatandaşa kadar herkesin takma zorunluluğu bulunduğunu bildirdi. 
     Bir ilin valisinin emniyet kemerini takmasının vatandaşa örnek oluşturacağını belirten Prof. Dr. Ege, ''Türkiye'de resmi araçlarda da emniyet kemeri kullanılmıyor. Oysa emniyet kemeri hayat kurtarır. Bunun önemini iyi kavramak gerekir. Vatandaşların sürücü veya yolcu koltuğuna oturduklarında ilk yapmaları gereken iş, emniyet kemerini takmaktır'' dedi. 
     
</TEXT>
</DOC>
