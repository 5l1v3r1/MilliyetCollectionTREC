<DOC>
<DOCNO> 305499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo22.html </URL>
<DATE> 2005/01/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Amatör takıma Nijeryalı futbolcu... 
</HEADLINE>
<TEXT>

     Birinci Amatör Lig'de mücadele eden Çayelispor, Kartal Yakacık'tan, Nijeryalı Ahmet Tijani Moudi'yi transfer etti. 
     Çayelispor ile 1.5 yıllık sözleşme imzalayan 29 yaşındaki Moudi, 1994 yılında Türkiye'ye geldiğini, Yimpaş Yozgatspor, Kocaelispor ve Çanakkale Dardanelspor gibi bir çok takım tarafından denendiğini ancak teknik direktörler beğenmediği için kabul edilmediğini söyledi. 
     İstanbul'da Pendik Belediyespor, Kartal Yakacık, Albayrakspor gibi takımlarda forma giydiğini ifade eden Moudi, ''Türkiye'ye geldiğimde, bana yardımcı olacak iyi bir menajerim yoktu. Antrenörler de çok sabırsız davrandı. Türkiye'de futbolcunun yeteneğine bakılmıyor. Kısa sürede hemen başarı bekleniyor. Gerekli sabır ve zaman tanınmıyor. Bu nedenle istediğim takımlarda kalamadım. Ülkeme geri dönmek yerine burada kalıp amatör takımlarda forma giydim. Ben Türkiye'yi çok seviyorum. Burada kalmak istiyorum'' dedi. 
     Çayelispor'da çok mutlu olduğunu ve ilçede kendisine gösterilen ilgiye çok sevindiğini anlatan Moudi, ''Yıllardır Türkiye'de yaşadığım için Türkçe biliyorum. Çayeli'nde de bir kaç Lazca kelime öğrendim. İlçe halkı bana Laz Ahmet adını taktı. Bana gösterilen ilgiye futbolumla teşekkür etmek istiyorum. İlk hedefim Çayelispor'un ile 3. Lige çıkmasına katkı sağlamak. Takım olarak bunu başarırsak ondan sonrası kolay'' diye konuştu. 
     Çayelispor Antrenörü Muhammet Börekçi, Birinci Amatör Ligde mücadele eden Çayelispor'un, 8 maçta aldığı 5 galibiyet, 3 beraberlik ve 15 puanla grubunda ikinci sırada yer aldığını söyledi. 
     İlçe Belediye Başkanı Rıza Çakır'ın tavsiyesiyle Kartal Yakacık'tan, Nijeryalı Ahmet Tijani Moudi'yi transfer ettiklerini belirten Börekçi, ''Ahmet takıma ve ilçeye ayrı bir hava getirdi, çok çabuk uyum sağladı. Diğer futbolcular da Ahmet'i hemen kabullendi. Ahmet'in takımda başarılı olacağına inanıyorum'' diye konuştu. 
     
</TEXT>
</DOC>
