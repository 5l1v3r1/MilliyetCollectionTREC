<DOC>
<DOCNO> 324658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/yazar/akyol.html </URL>
<DATE> 2005/03/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üç felaket, bir millet 
</HEADLINE>
<TEXT>


NAMIK Kemal kehanet gibi stratejik bir öngörüde bulunmuştu "Tuna vilayetini kaybedersek, Rumeli'yi tutamayız " 
Öyle oldu. Mithat Paşa'nın hataları yüzünden çıkan 1877 Rus Savaşı'nda Tuna vilayetini kaybettik, Ruslar İstanbul'a dayandı. 
"Plevne müdafaası" klasik Osmanlı bilincindeki "padişahın memleketleri" kavramının "vatan"a dönüşmesinde büyük rol oynadı. 
Tuna vilayeti Osmanlı'nın elde tutmak için çok yatırım yaptığı, geliştirdiği bir büyük coğrafyaydı. 1877 savaşıyla "Düşman Tuna'yı atladı" ve İstanbul kapılarına dayandı. Balkan milliyetçilikleri ve Panslavizm son derece güçlendi. 

BALKAN Savaşı bu Balkan devletlerinin saldırısıyla başladı tarihimizin ikinci en büyük felaketidir. 
Sultan Abdülhamit'in diplomasi dehasıyla geciktirdiği felaket, tecrübesiz İttihatçıların hataları yüzünden 1912 yılında gelip çattı Selanik dahil bütün "Rumeli-i ş h ne" elimizden gitti. Bulgarlar, büyük kahraman Şükrü Paşa'nın savunduğu Edirne'ye girdiler... Osmanlı'nın ikinci başkenti, "serhadlerin ufku" Edirne... 
Müslüman Arnavutların da ayrılması, Osmanlı bilincinde "vatan" kutsalına bir kutsal daha ekledi "millet" kavramı. 
'Uluslaşma'mızın derin kökleri... 
Avrupa "hasta adam"ı paylaşmaya karar vermişti. İngiltere, Fransa ve Rusya Almanya'ya karşı ittifak yapmıştı. İttihatçıların İngiltere ve Fransa ile anlaşma çalışmaları sonuç vermedi. 
Almanya saflarında kendimizi Birinci Dünya Harbi'nin içinde bulduk. Üçüncü, en büyük felaketimiz 

ÇANAKKALE dünya harp tarihindeki büyük yerinin yanında, bizim hem "vatan"ı hem "millet"i hem "istiklal"i birlikte savunduğumuz bir savaştı. Çanakkale geçilirse, vatan da millet de istiklal de elden gidecekti. 
Çanakkale'deki insanüstü irademizin temelinde bu var. 
Milli Mücadele'nin "vatan, istiklal, millet" kavramları Çanakkale'de çelikleşti. 
Milli Mücadele komutanlarının tamamı Birinci Cihan Harbi'nin, Mustafa Kemal, Refet, Karabekir, Fevzi, Cafer Tayyar, Fahrettin paşalar gibi isimler de Çanakkale'nin ateş hatlarından çıkıp geldiler. 
1915 yılında askere moral vermek için Çanakkale'ye giden Şeyh Esat Şakir Efendi başkanlığındaki ulema heyetinin yayımladığı kitapta da Albay Mustafa Kemal Bey, özellikle övülmektedir. 
Onu Milli Mücadele liderliğine getiren, Çanakkale'dir. Tıpkı Milli Mücadele'nin kadrosunu yaratan, "vatan, istiklal, millet" gibi kutsalları perçinleyenin de Çanakkale olması gibi... 

ÜÇ FELAKET bize beş milyon şehit ve can kaybına mal oldu. Balkanlar'da altı asır boyunca verdiğimiz emek ve alın teri, döktüğümüz gözyaşı, diktiğimiz medeniyet eserleri elden gitti. 
Üç felaket, Osmanlı'nın modernleşme asrında yetiştirdiği okumuş nesillerin "bir hilal uğruna" toprağa düştüğü bir facialar dizisidir. 
Hele de Balkanlar, Balkanlar'a verdiğimiz kan ve emek... Bozkır Anadolu'dan farklı olarak verimli Balkanlar'ın ekonomik kudreti... Modern okullardan mezun olmuş genç nesiller... 
Cumhuriyet, bütün bunları kaybettiğimiz üç felaketin üzerine kuruldu 1940 yılında ulaştığımız gelişme seviyesi, ancak 1914'teki seviyemizdi 
İnsaf edelim, Milli Devlet'i kurmamız da bugün geldiğimiz aşama da küçümsenemez bir başarıdır. 
Ay yıldızlı bayrağı Cumhuriyet icat etmedi, Plevne'de de o bayrak altında şehit düşmüştük. "Devletin resmi dili Türkçedir" diye daha 1876 anayasamızda yazıyordu. 
"Millet olmak" çok zor, çok zahmetli bir iştir... "Muasır medeniyet" çok zor, çok zahmetli bir yoldur. 
Yüz yılda, elli yılda başardıklarımız asla küçümsenemez. 
Bu harcı karmak için kan, alın teri ve göz nuru vermiş olanlara, "toprağın kara bağrında sıra dağlar gibi duranlara" selam, şükran, saygı, rahmet... 



</TEXT>
</DOC>
