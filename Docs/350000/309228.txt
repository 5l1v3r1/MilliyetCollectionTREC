<DOC>
<DOCNO> 309228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy19.html </URL>
<DATE> 2005/01/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sarıgül Kimin ABD'ye ne amaçla gittiğini Kurultay günü açıklayacağım 
</HEADLINE>
<TEXT>

     Şişli Belediye Başkanı ''29 Ocak gecesi CHP'de padişahlık devrini, itaatkarlar ve kölelik devrini bitireceğim'' dedi. 
     Sarıgül, partisinin 29 Ocak'ta yapılacak olağanüstü kurultay öncesi son bölge toplantısını yapacağı Kayseri'ye geldi. Sarıgül, partililerce oluşturulan konvoy ile şehir turu attıktan sonra CHP il başkanlığını ziyaret etti, ardından toplantının yapılacağı otele geçti. 
     Sarıgül, toplantıda, 29 Ocak kurultayının CHP'de koltuk sevdalıları ile parti sevdalılarının mücadelesine aracılık edeceğini, kendisinin hiçbir zaman koltuk sevdalısı olmadığını belirtti. 
     CHP'de haksızlık ve adaletsizlik olduğu için huzursuzluk yaşandığını kaydeden Sarıgül, genel merkezin ahbap-çavuş ilişkisiyle yönetildiğini savunarak, şunları söyledi 
     ''Kim onlarla sabaha kadar masa kurarsa iyi adam oluyor. Onlara yakın olanlar görevlere atanıyor. Bunun için partimizde önce adaleti hakim kılmamız lazım. Yapılacak düzenlemeyle üye kayıtlarının seçim kurullarında hakim teminatı altında yapılması lazım. Aksi halde il ve ilçe başkanları yakınlarını üye yapıyor. Gençlerimizin önünü açacağız. Bunları yaptıktan sonra bir zor bir kolay işimiz var. Deniz Baykal zor, başbakanlık kolay.'' AK Parti iktidarında CHP'nin tek bir proje bile üretmediğini öne süren Sarıgül, CHP'yi iktidara taşımak için yola çıktıklarını ifade ederek, konuşmasını şöyle sürdürdü 
     ''Sayın Baykal beni ABD'ye gitmekle suçluyor, ama gittiğim diğer ülkeleri oralardan aldığım ödülleri hiç söylemiyor. Bugüne dek partim zarar görür diye sakladığım bazı belgeleri kurultayda açıklayacağım. Kimler ABD'ye nasıl ve ne amaçla gitti Bunları belgelerle ortaya koyacağım.'' Sarıgül, toplantı öncesi gazetecilerin CHP Genel Başkanı Deniz Baykal'ın Ölümüm doğal yollardan olmayacak şeklindeki sözlerini hatırlatmaları üzerine de ''Bir dil sürçmesi oldu herhalde. Sayın genel başkanımıza Allah uzun ömürler versin. Kendisine her zaman sahip çıkacağız, her zaman yanında olacağız, birikimlerinden ve deneyimlerinden yararlanacağız. Bugünlerde biraz heyecanlı onu da doğal karşılamak lazım'' diye konuştu. 
     Sarıgül'ün Kayseri bölge toplantısına milletvekilleri Muharrem Eskiyapan, İsmail Değerli, Muharrem Toprak, Sefa Sirmen ve Turan Tüysüz de katıldı. 
     
</TEXT>
</DOC>
