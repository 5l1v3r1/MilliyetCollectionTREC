<DOC>
<DOCNO> 349681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko21.html </URL>
<DATE> 2005/06/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Doğan TV Hisse satışıyla ilgili RTÜK'ten alınmış görüş veya izin yok 
</HEADLINE>
<TEXT>

     Doğan Yayın Holding DYH , Doğan TV Radyo Yayıncılık'ın, radyo ve televizyonların kuruluş ve yayınları hakkındaki kanun ve ilgili mevzuat kapsamında faaliyet gösteren bir yayıncı kuruluş olmadığını, şirketin yüzde 19.99'unun Deutsche Bank'a satışı konusunda da RTÜK veya diğer yetkili mercilerden alınan görüş ve izin belgesi bulunmadığını bildirdi. 
     Doğan Yayın Holding'ten Borsa'ya gönderilen açıklamada, şirketin, esas faaliyet konusu görsel ve işitsel medya alanında faaliyet gösteren şirketlere iştirak etmek olan ve 210 milyon YTL ödenmiş sermayesine yüzde 99.99 oranında iştirak ettiği Doğan TV Radyo Yayıncılık A.Ş'de sahip olunan ve sermayenin yüzde 19.99'una karşılık gelen, 1 YTL 1.000.000 TL nominal değerli 41 milyon 979 bin adet hisse senedinin, 150 milyon dolar bedelle nakden ve peşinen Deutsche Bank AG'ye satıldığının 1 Haziran'da duyurulduğu anımsatıldı. 
     İMKB'nin, söz konusu satış işlemi ile ilgili olarak radyo ve televizyon yayıncılığı konusunda faaliyet gösteren şirketlere ortaklık hakkında mevzuat hükümlerinde yer alan kısıtlamalar kapsamında Radyo Televizyon Üst Kurulu'ndan RTÜK veya diğer yetkili mercilerden alınan görüş veya izin belgesi bulunup bulunmadığına ilişkin bilginin iletilmesini talep ettiği belirtilen açıklamada, ''Doğan TV, 3984 sayılı Radyo ve Televizyonların Kuruluş ve Yayınları Hakkında Kanun ve ilgili mevzuat kapsamında faaliyet gösteren bir yayıncı kuruluş değildir'' denildi. 
     Açıklamada, diğer bir ifade ile Doğan TV'nin RTÜK'den alınmış herhangi bir yayın izni bulunmadığı kaydedilerek, şunlara yer verildi 
     ''Dolayısıyla Kanun'un Kuruluş ve Hisse Oranları başlıklı 29. maddesi münhasıran yayın izni verilen veya verilecek anonim şirketlerin hisse oranları ve şirket yapılarıyla ilgili düzenlemeleri içerdiğinden, hisse satışının bu kapsamda değerlendirilmesi ve yayın kuruluşundaki yabancı sermaye payı olarak nitelendirilmesi hukuken mümkün bulunmamaktadır. 
     Bu haliyle Doğan TV, Türk Ticaret Kanunu'na tabi bir anonim şirket statüsündedir. Bu itibarla söz konusu satış işlemi ile ilgili olarak RTÜK veya diğer yetkili mercilerden alınan görüş veya izin belgesi bulunmamaktadır. Gerçekleştirilen hisse satışı sonucunda, Doğan Yayın Holding A.Ş. bünyesinde faaliyet gösteren ve yayın izni almış bulunan televizyon ve radyo şirketlerinin sermaye ve ortaklık yapılarında herhangi bir değişiklik söz konusu değildir.'' 
     
</TEXT>
</DOC>
