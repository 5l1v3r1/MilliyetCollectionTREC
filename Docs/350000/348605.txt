<DOC>
<DOCNO> 348605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy14.html </URL>
<DATE> 2005/06/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Iğdır Milletvekili Akdemir ANAP’a katılacağını açıkladı 
</HEADLINE>
<TEXT>

     DYP’den geçtiğimiz günlerde istifa eden Iğdır Bağımsız Milletvekili Dursun Akdemir, ANAP’a katılacağını açıkladı. 
     TBMM’de basın toplantısı düzenleyen Akdemir, 3 Kasım 2002 seçimlerinde bağımsız milletvekili olarak seçildiğini anımsatarak, "bir süre sonra ülkeye ve seçim çevresine daha etkili hizmetler üretebilmek amacıyla DYP’den gelen birlikte siyaset yapma teklifine olumlu cevap vererek bu partiye katıldığını" belirtti. 
     Akdemir, DYP’de bulunduğu süre içerisinde bütün gayretiyle ülkeye ve partiye katkı sağlamaya çalıştığını kaydetti. Ancak, DYP kongresinde ortaya çıkan siyaset yapma tarzı ve insan ilişkileri anlayışının kendisini derinden yaraladığını, DYP ve partinin yöneticileri ile arasındaki güven ilişkisinin önemli ölçüde zedelediğini bildiren Akdemir, şunları söyledi 
     "Ben bir tıp adamıyım. Mesleğim gereği insan odaklıyım ve hayatı güven kavramı üzerine inşa edilmiş bir insanım. Benim bu hayat prensibim, siyaset yaparken ve siyasi ilişkilerimi sürdürüken de aynen geçerlidir. 
     DYP’ye katılmam bir koltuk ve makam arayışının eseri değildir. 
     DYP’den ayrılmamın sebebi de koltuk ve makam beklentisi değildir. 
     Aksini düşünmek benim kişilik haklarıma yönelik bir başka haksızlık sayılmalıdır." Türkiye’nin son derece büyük sorunlarla yüzleştiği bir dönemden geçildiğini, halkın verdiği siyasi temsil görevini demokrasinin en fazla yararına olacak şekilde değerlendirmeyi düşündüğünü dile getiren Akdemir, şöyle devam etti 
     "Bu nedenlerden dolayı, parlamentoda yaşanan verimsizliği ve kısırlığı ortadan kaldıracak gerçek bir alternatifin ortaya çıkması yönünde kişisel bir irade sergilemeye karar vermiş durumdayım. 
     Halkın iradesiyle doğrudan seçilmiş bağımsız bir milletvekili olarak, bu demokrasi projesine katkım olacağı düşüncesiyle mecliste grup kurma yönünde oldukça önemli bir mesafe almış olan Anavatan Partisi’ne katılmaya karar verdim. Ülkemiz için, en doğru kararın bu olduğunu düşünüyorum. 
     Bu kararımla birlikte bir ömür boyu benim karakterimi belirleyen prensiplerin, aynı şekilde Anavatan Partisi’nde siyaset yaparken de tarafımdan aynen korunacağını kamuoyumuzun bilmesini isterim." Akdemir, bir süre üyesi olduğu DYP seçmenlerinin her zaman kendisini bağrına bastığını belirterek onlara teşekkür etti. 
     Akdemir, ANAP’ın kendisine yönetimde bir görev vaat edip etmediği sorusunu yanıtlarken, bu yönde bir beklentinin sözkonusu olmadığını, ancak TBMM’de grup oluşturduğu takdirde aktif olarak görev yapmayı arzuladığını bildirdi. 
     DYP’den ayrılan diğer milletvekillerinin katılıp katılmayacağının sorulması üzerine de Akdemir, dün DYP’ye geri dönen Denizli Milletvekili ümmet Kandoğan’ı kastederek, "Ateşli konuşmalar yapan bir arkadaşımız söylediğini yalayarak geri çekildi, diğerleri özgür iradeleriyle karar verecektir. Onların tercihinin de grup kurma yolunda olan ANAP yönünde olacağını düşünüyorum" dedi. 
     Dursun Akdemir’in yarın yapılacak Tüzük Kurultayı’nda düzenlenecek törenle ANAP’a katılacağı öğrenildi. 
     
</TEXT>
</DOC>
