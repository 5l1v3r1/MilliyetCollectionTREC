<DOC>
<DOCNO> 313136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko25.html </URL>
<DATE> 2005/02/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Altın fiyatlarında IMF baskısı... 
</HEADLINE>
<TEXT>

     Altın rezervi açısından ABD ve Almanya'nın ardından dünya üçüncüsü olan Uluslararası Para Fonu'nun IMF satış yaparak fakir ülkelerin borçlarının hafifletilmesine katkı sağlayacağı söylentileri, uluslararası borsalarda fiyatları geriletiyor. 
     Hafta sonu Londra'da düzenlenen G7 zirvesine katılan IMF Başkanı Rodrigo Rato'nun, bu yönde gelen önerileri değerlendirdiği kaydedilirken, yoksul ülkelerin borç yapısının iyileştirilmesi konusunda finansman sağlayacak Fon'un rezervlerinden bir kısmını satışa çıkarabileceği ya da zamanında piyasa fiyatının onda biri olan ons başına 40-50 dolar olarak belirlenen karşılığı, yeniden değerleme yöntemiyle artırabileceği bildiriliyor. 
     Konuyla ilgili kararının Nisan ayındaki IMF toplantılarında kesinleşebileceği ifade ediliyor. 
     IMF'nin 3217 ton altın rezervinin, fakir ülkelerin borç yükünü hafifletmek amacıyla satılması kararına, Fon'da yüzde 17.14 ile oy hakkı en yüksek üye olan ABD'nin itiraz etmesi beklense de, bu konuda uzlaşma sağlanacağı değerlendiriliyor. 
     ABD Hazine Bakan Yardımcısı John Taylor, yoksul ülke borçlarının azaltılması konusunda ülkesinin bazı planları olduğunu belirtse de, IMF'nın altın satışı konusunda, ''bunun zorunlu olduğunu düşünmüyoruz'' şeklinde konuştu. 
     IMF'nin altın satışına başlaması durumunda ortaya çıkacak arz fazlasıyla fiyatların kayda değer oranda gerilemesine kesin gözüyle bakılıyor. 
     Uluslararası borsalarda altının onsu ise son ayların en düşük seviyesi olan 413 dolardan işlem görüyor. 
     
</TEXT>
</DOC>
