<DOC>
<DOCNO> 319664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo05.html </URL>
<DATE> 2005/03/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şahin Şampiyonluk yarışı konusunda Trabzon kenti ayağa kalktı... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Trabzon kentinin şampiyonluk yarışı konusunda ayağa kalktığını söyledi. 
     Şahin, TSYD Trabzon Şubesi'nde düzenlediği basın toplantısında yaptığı açıklamada, en son ligde Denizlispor ile yaptıkları maçta bordo-mavili taraftarların özledikleri ve istedikleri biçimde takımlarına sahip çıktıklarını belirtti. Şahin, ''Artık Trabzon şehri ayağa kalkmıştır. Taraftar, hiçbir biçimde negatif etkilenmeleri göstermiyor, takımlarını iyi biçimde motive ediyor. Maçta göğsüm kabardı, gözüm yaşlandı. Taraftarlarımıza çok teşekkür ediyoruz'' diye konuştu. 
     Bordo-mavili takımın taraftarlarının ağızlarından küfür veya herhangi taciz içeren bir kelime çıkmadığını ifade eden Şahin, ''11 kişiye 20 bin kişi destek veriyordu. Bu taraftar olduğu müddetçe bu kulüp güzel günler yaşayacaktır. Son günlerde saha sonuçları istediği gibi olmayanlar bizim karıştırmak isteyebilirler. Taraftarlarımız sağduyulu olsunlar. Biz tecrübeli bir kulübüz. Sabırlı ve gayretli biçimde mücadelemizi sürdüreceğiz. Trabzonspor modeli ile ışık saçmaya devam edeceğiz'' ifadelerini kullandı. 
     Trabzonspor'un kimsenin hakkını yiyerek bir yerlere gelmek gibi bir düşünce içinde olmadığını ifade eden Şahin, şöyle konuştu 
     ''Ana fikrimiz hak ederek kazanmaktır. Yıllarca söyledik, Trabzonspor ne pahasına olursa olsun kazanmak isteseydi, bugün şampiyonluk sayısı 2 fazla olurdu. Belki daha fazla olurdu. Bunu Trabzonspor yapmamıştır. Yapanlar vardır. Biz doğruyu istiyoruz. Futbol sahaları içinde olan hatalardır diye toparlıyoruz, art niyet aramıyoruz. Kan davası haline getirmiyoruz. Trabzonspor büyüklüğüne yakışır ciddiyette, Trabzonspor'un değerlerine sahip çıkıyoruz.'' Yarın sahalarında Gaziantepspor ile Türkiye Kupası çeyrek finalinde, hafta sonu da deplasmanda yine aynı takımla karşılaşacaklarını kaydeden Şahin, ''Yarın telafisi olmayan bir maça çıkacağız. Taraftarlarımızı bu maça bekliyoruz. Mavi Bayrak alan taraftarımızla, kupada da yarı finale yürümek istiyoruz'' diye dedi. 

     
</TEXT>
</DOC>
