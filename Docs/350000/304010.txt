<DOC>
<DOCNO> 304010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko12.html </URL>
<DATE> 2005/01/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
IMF'nin eski baş ekonomisti Rogoff Türkiye başarılı örneklerden biri 
</HEADLINE>
<TEXT>

     Uluslararası Para Fonu'nun IMF eski baş ekonomisti Kenneth Rogoff, Türkiye'nin, IMF'nin başarılı örneklerinden birisi olduğunu söyledi. 
     Halen Harvard Üniversitesi ekonomi profesörü olan ve dünyanın en önde gelen ekonomistleri arasında gösterilen Kenneth Rogoff, Anadolu Ajansı muhabirine, Türkiye ile IMF ilişkilerini değerlendirdi. 
     2004 yılında Türkiye'nin, ''enflasyon ve büyüme'' konusunda beklentileri de aşarak, dikkate değer bir performans gösterdiğini belirten Rogoff, bunun uygulanan programın bir sonucu olduğunu ifade etti. 
     Enflasyonun da düştüğünü ifade eden Rogoff, Türkiye'de, birkaç yıl önce, tek haneli enflasyonun bir mucize olarak görüldüğünü hatırlatarak, ''2005 yılında, enflasyonun yüzde 10'un altında tek haneli rakamlarda seyretmesi ise sürpriz olmaz'' dedi. 
     Rogoff, Türkiye'nin, Avrupa Birliği AB ile olan sürecinin, Türkiye'de dönüşümü sağlayacak reform gereğini ve uygulamasını hızlandırdığını kaydetti. 
     
     ''TÜRKİYE, IMF'NİN EN BAŞARILI PROGRAMI OLUR...'' 

     IMF ile yeni üç yıllık anlaşmanın, makro istikrar açısından önemine dikkat çeken Rogoff, ''Türkiye'nin yeni Stand by anlaşması çerçevesinde, ekonomi programı birkaç yıl daha rayında giderse, Türkiye, IMF'nin, tüm zamanlarının en başarılı programı olacak'' diye konuştu. 
     Küresel piyasalardaki gelişmelerin de Türkiye'nin lehine seyrettiğinin altını çizen Rogoff, ''küresel büyüme, düşük faiz oranları, piyasalardaki aşırı yüksek likidite, gelişmekte olan piyasalardaki olumlu gelişmeler'' ifadesini kullandı. 
     
     ''ABD DÜNYANIN EN SORUNLU BORÇLUSU...'' 

     ABD'yi ''dünyanın en sorunlu borçlusu'' olarak tanımlayan Rogoff, ABD Doları üzerindeki baskının, Türkiye başta olmak üzere, diğer gelişmekte olan ülkelerin döviz kuru politikalarına da yardımcı olduğunu kaydetti. 
     Rogoff, ABD'deki sorunların, uluslararası yatırımcıların, Türkiye başta olmak üzere, gelişmekte olan ülkelere yönelmesine katkıda bulunduğunu ifade etti. 
     ABD Doları'ndaki değer kaybı durumunun, ABD'nin ciddi önlemleri almaması halinde, 2005 yılında da devam edeceği görüşünde olduğunu vurgulayan Rogoff, kurdaki bu durumdan Türkiye'nin olumlu etkilendiğini ifade etti. 
     Türkiye'nin kur politikasını olumlu bulan Rogoff, Türkiye'nin, para biriminde, euroyu çıpa olarak kullanmamasının da büyük bir şans olduğunun altını çizerek, eurodaki aşırı değerlenmenin, euro bölgesindeki büyümenin azalmasına neden olacağını da kaydetti. 
     
     YÜKSEK BORÇ UYARISI... 

     Türkiye'nin, IMF anlaşmasının da katkısıyla, 2005 yılında, bir borç krizi yaşaması ihtimalinin bulunmadığını belirten Rogoff, ancak, Türkiye'nin borç düzeyinin, Gayri Safi Yurtiçi Hasılası'nın yüzde 30-40 oranının üstünde seyretmeye devam etmesi halinde, küresel ekonomideki olumsuz gelişmelerden olumsuz etkilenmeye devam edeceğini ve borç kaynaklı ekonomik kırılganlığının süreceği uyarısında da bulundu. 
     Halen Harvard Üniversitesi Ekonomi Profesörü olan Rogoff, IMF'den önce, ABD Merkez Bankası FED yönetim Kurulu'nda da çalıştı. ABD Yönetimine, ekonomi konusunda danışmanlık yapan Ulusal Ekonomik Araştırmalar Bürosu'nun da üyesi olan Rogoff'un, uluslararası ekonomi, döviz kuru politikaları, uluslararası borçlanma konularında araştırmaları bulunuyor. 

     
</TEXT>
</DOC>
