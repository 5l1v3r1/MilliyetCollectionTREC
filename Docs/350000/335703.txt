<DOC>
<DOCNO> 335703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas33.html </URL>
<DATE> 2005/04/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kocası terkedince gözlerinden birini satışa çıkardı 
</HEADLINE>
<TEXT>

     Bangladeş'te, kocası tarafından terk edildikten sonra çaresiz kalan bir anne, gözlerinden birini satışa çıkardı. 
     Başkent Dakka'daki gecekondusunda Reuters'a konuşan bir çocuk annesi 26 yaşındaki Şefali Begum, umutsuzca iş aradığını, bulamayınca çareyi gözlerinden birini satışa çıkarmakta bulduğunu söyledi. 
     Şefali, iki buçuk yaşındaki kızına süt ve yiyecek alamadığını belirterek, gazeteye verdiği satış ilanında gözü için fiyat vermediğini, sokakta satıcılık yapabilecek kadar para almayı umduğunu kaydetti. 
     İlandan sonra henüz kimsenin kendisiyle irtibata geçmediğini belirten Şefali, ''Belki de bana inanmıyorlar ya da dalga geçtiğimi düşünüyorlar, ama ciddiyim'' dedi. 
     Şefali, kendisini terk eden kocasını 18 aydır görmediğini de sözlerine ekledi. 
     Bangladeş'te 130 milyondan fazla kişi yoksulluk içinde yaşıyor. Ülkede, organ satışı yasak, ancak organ bağışına izin veriliyor. 
     
</TEXT>
</DOC>
