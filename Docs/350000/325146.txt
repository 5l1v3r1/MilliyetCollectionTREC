<DOC>
<DOCNO> 325146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/dunya/dun01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türklerin Arap olmadığını anlatamıyoruz' 
</HEADLINE>
<TEXT>


MİNE G. KIRIKKANAT Paris 


Son kamuoyu yoklamalarında AB Anayasası'na ret oyu verecek Fransızların yüzde 51'i bulması üzerine siyasiler olası referandum yenilgisinden Türkiye'yi sorumlu tutan açıklamalar yapmaya başladı. "Le Monde" gazetesinin dün piyasaya verilen 20 Mart tarihli erken baskısında yer alan bilgilere göre, Fransa'daki her partiden önemli politikacı, kamuoyunda AB Anayasası'na 'hayır' demenin Türkiye'nin AB üyeliğine 'hayır' şeklinde anlaşılmasından yakındı. 
Siyasiler, AB Anayasa'nın adeta Türkiye'nin üyeliğine yol açacak gibi algılandığının altını çizdiler. İktidardaki Halk Hareketi için Birlik UMP milletvekillerinin seçim bölgelerine ilişkin yaptıkları gözlemlere yer verilen haberde, "Fransızlar, Türklerin Arap olmadıklarına inandırılamıyor. Müslüman ama laik bir ülke olduğuna hiç inandırılamıyor. Fransa'da çoğu çarşaflı gezen Türk kadınlarını görenler, cami yapılsın diye para verecekleri duygusuna kapılıyorlar. AB Anayasası, Türkiye'nin AB üyeliğiyle özdeşleşti" ifadeleri aktarıldı. Bu görüşü Türkiye'nin AB üyeliğinden yana muhalefetteki Sosyalist milletvekillerin de dile getirdiğini belirten gazete, Türk polisinin kadınları döverken dünyaya yansıyan Türkiye imajının durumu daha da kötüleştirdiğini ve "Türkiye'ye ve dolayısıyla AB Anayasası'na hayır" cephesinin genişlediğini bildirdi. 


</TEXT>
</DOC>
