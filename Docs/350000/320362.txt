<DOC>
<DOCNO> 320362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy10.html </URL>
<DATE> 2005/03/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Haluk Kırcı'nın sahte pasaportu zamanaşımına uğradı 
</HEADLINE>
<TEXT>

     DHA 

      CHP İzmir Milletvekili Kemal Anadol'un, Ukrayna'da yakalanan Bahçelievler katliamı hükümlüsü Haluk Kırcı'nın, Remzi Bulut adına düzenlenen sahte pasaportu nasıl aldığı yolundaki soru önergesine cevap veren İçişleri Bakanı Abdülkadir Aksu, "10 yıl önce alınan pasaportla ilgili bir suç varsa bile zaman aşımına uğradı'' dedi. 
     CHP İzmir Milletvekili Kemal Anadol, bir süre önce Türkiye Büyük Mİllet Meclisi Başkanlığı'na, İçişleri Bakanı Abdulkadir Aksu'nun yanıtlaması istemiyle bir soru önergesi verdi. Anadol önergesinde, geçen 23 Ekim'de Ukrayna'da yakalanan, Bahçelievler katliamı hükümlüsü Haluk Kırcı'nın, üzerinden çıkan Remzi Bulut adına düzenlenmiş pasaportu nasıl aldığını ve verenler hakkında işlem yapılıp yapılmadığını sordu. 
     Önergeyi yanıtlayan İçişleri Bakanı Abdülkadir Aksu, yapılan inceleme sonucunda pasaportun, Maliye Bakanlığı'nca düzenlenmiş özel damgalı pasaport talep formu ve belgesi üzerine, 4 Nisan 1995'te 4 yıl süre için verildiğinin anlaşıldığını belirtti. Aksu, Maliye Bakanlığı ile daha sonra yapılan yazışmalarda, Remzi Bulut adlı bir personelin bulunmadığının ve böyle bir talep formu düzenlenmediğinin ortaya çıktığını aktardı. 
     Bakan Aksu, Konuyla ilgili olarak Mülkiye ve Polis Başmüfettişi araştırma raporlarında, Remzi Bulut adına düzenlenen bu pasaportun verildiği dönemde görev yapan bazı personelin ihmal veya kasıtla suça karışma ihtimallerinin bulunduğuna dikkat çekildiğini bildirdi. Aksu, ancak böyle bir suç varsa bile beş yıl olan zaman aşımı süresi geçtiği için kamu davası açılmasının mümkün olmadığını söyledi. Disiplin cezası uygulanması açısından da zaman aşımının gerçekleştiğini bildiren Aksu, pasaportun resmi makamlarca düzenlendiğine dair kesin bir bilgiye de ulaşılamadığını kaydetti. 
     
</TEXT>
</DOC>
