<DOC>
<DOCNO> 334473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko42.html </URL>
<DATE> 2005/04/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Petrol sızıntısının olduğu bölge, Atatürk Barajı'na uzak" 
</HEADLINE>
<TEXT>

     Türkiye Petrolleri Anonim Ortaklığı TPAO Bölge Müdür Yardımcısı Kadri Yapan, ''Bozova-Hilvan güzergahındaki petrol boru hattında meydana gelen zedelenme nedeniyle en iyimser tahminle 15-20 bin varil ham petrol sızıntısı oldu'' dedi. 
     Yapan açıklamasında, Batman-Diyarbakır arasında üretilen ham petrolü Hatay Dörtyol'a nakleden boru hattının, Bozova-Hilvan güzergahının 20. kilometresindeki Yığılca mevkiinde zedelenip aşındığı için sızıntı meydana geldiğini ifade etti. 
     ''Burada, en iyimser tahminle 15-20 bin varil ham petrol sızıntısı meydana gelmiştir'' diyen Yapan, sızan petrolün Atatürk Baraj Göleti'ne drenaj kanalları vasıtasıyla aktığını, sızıntının meydana geldiği yerin mevki olarak Atatürk Barajı'na uzak olduğuna dikkat çekti. 
     Bu konuyla direkt olarak TPAO'nun ilgili olmadığını da belirten Yapan, şunları söyledi 
     ''Bu konu BOTAŞ'ı ilgilendirmektedir. Nitekim BOTAŞ Genel Müdürü Mehmet Bilgiç ve diğer ilgililer bölgeye gelerek incelemelerde bulundular. Sızıntının durdurulması ve Atatürk Barajı Göleti'nin temizlenmesi konusunda çalışmalar başlatıldı. TPAO olarak biz de araç-gereç ve diğer imkanlarımızla bu çalışmaya katkıda bulunacağız.'' 
     
</TEXT>
</DOC>
