<DOC>
<DOCNO> 319689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo30.html </URL>
<DATE> 2005/03/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Beşiktaşlı Ronaldo, Konyaspor'a gidişi ve dönüşünü anlattı... 
</HEADLINE>
<TEXT>

     Beşiktaş'ın Brezilyalı futbolcusu Guiaro Ronaldo, takımdan ayrı kaldığı dönemde çok üzüldüğünü belirtirken, artık eskisinden daha hırslı olduğunu ve tüm maçlarda oynamak istediğini söyledi. 
     Ronaldo, bugün piyasaya çıkan Beşiktaş Kulübü'nün resmi dergisine verdiği demeçte, takımdan ayrı kaldığı günleri ''Çok zor bir dönemdi'' diye değerlendirdi. Sürekli tempoya ve çalışmaya alışık bir insan olduğu için zor günler geçirdiğini anlatan Ronaldo, ''Gerçekten çok üzüldüm. Kolumdaki sakatlık da geçmişti, takımla birlikte olmak istiyordum. Gerçi altyapı tesislerinde de çalışmalarıma devam ettim ama tabii aynı şey olmuyor. Herkesin fikrine de saygı duymak gerektiğini biliyordum. Neticede benim üstümde olan insanlar böyle bir karar verdikten sonra, benim söyleyecek bir şeyim olamaz. Ama üzücüydü'' diye konuştu. 
     
     ''HIRSLANDIM'' 
     Takımdan ayrılıp, Fulya Tesisleri'nde çalışmaya başladığı andan itibaren kendisini mental olarak hep hazır tuttuğunu kaydeden Brezilyalı futbolcu, şunları söyledi 
     ''Çok çalıştım, çok hırslandım. İçimden gelen büyük bir hırsla antrenmanlarımı yaptım. Çünkü eğer bir gün takıma dönersem yüzde yüz performansla, hazır olduğumu herkese göstermek istiyordum. Takıma döndüğüm andan itibaren de bütün maçlarda oynamak için kendimi hazırlıyorum. Bütün maçlarda oynamak istiyorum. Eskisinden çok daha hırslıyım. Malatyaspor maçından sonra kendime İyi iş çıkarttın dedim. Tek hissim bu oldu. Görevimi iyi yaptığımı düşündüm. Malatyaspor maçına çıkarken, kendimi üç yıl önce Beşiktaş'a geldiğim ilk gündeki gibi hissetmiştim. O ilk günkü gibi hırslı, hazır ve heyecanlıydım. Sonra sahaya çıktım ve futbolumu oynadım.'' 
     
     ''KADERE ÇOK İNANIRIM'' 
     Kadere çok inandığını belirten Ronaldo, Konyaspor'a gidişi ve dönüşü ile ilgili olarak da şöyle konuştu 
     ''Konya'ya gittiğimde ön anlaşma yapmıştık ve neredeyse bitmişti. Artık Konyaspor'da oynayacaktım. Ama çok ilginç bir şekilde, o gece sabaha kadar uyuyamadım. Çünkü benim aklım hala Beşiktaş'ta olmamayı kabul edemiyordu. Sonra İstanbul'a geldim, Fulya'da çalışmaya devam ettim, eşim ve çocuklarımla konuştum. Onlara da, Benim kaderim Beşiktaş'ta devam edecek galiba dedim. Sonra o haftayı takip eden salı günüydü, başkanla konuştuk benim açımdan hiçbir sorun olmadığını Fulya'da çalışmalarıma devam edebileceğimi söyledim kendisine ve ardından da takıma çağırıldım, şimdi buradayım. İşte tüm bu yaşananlardan dolayı kadere çok inanıyorum. Takımdan bu kadar çok uzak kalmama rağmen, hiç tereddüt etmeden beni çağırdığı için Rıza Çalımbay'a çok teşekkür ediyorum.'' 
     
     TARAFTARA TEŞEKKÜR 
     Ronaldo, takımdan ayrı kaldığı dönemde siyah-beyazlı taraftarların kendisine büyük ilgi gösterdiğini ifade ederek, ''Beni sevdiklerini, desteklediklerini söylediler. Bu benim için büyük güç oldu. Sadece bizim taraftarlarımızın değil, Fenerbahçe ve Galatasaray taraftarlarının da aynı ilgi ve sevgisiyle karşılandım. Tabii Beşiktaş taraftarının sevgisi çok ayrı. Bu nedenle kendilerine bugüne kadar bana vermiş oldukları destek için, beni sevdikleri için ve beni hala burada bu takımın içinde görmek istedikleri için çok teşekkür ederim'' diyerek sözlerini tamamladı. 
     
</TEXT>
</DOC>
