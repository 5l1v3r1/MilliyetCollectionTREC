<DOC>
<DOCNO> 348076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/siyaset/siy03.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'MİT izlemesi' Bakanlar Kurulu'na 
</HEADLINE>
<TEXT>


Başbakan Yardımcısı Şahin, MİT'in Diyarbakır 6. Ağır Ceza Mahkemesi'nde karar aldırarak tüm cep telefonlarını ve internet görüşmelerini 2 ay boyunca izlemesine tepki gösterdi ve "Asla tasvip edilemez" dedi 

GÖKÇER TAHİNCİOĞLU Ankara 


Türkiye genelindeki tüm cep telefonlarıyla internet üzerinden yapılan telefon görüşmelerinin 8 Nisan - 30 Mayıs arasında izlenmesine talebine Diyarbakır 6. Ağır Ceza Mahkemesi'nden olumlu yanıt alan Milli İstihbarat Teşkilatı'nın MİT , daha önce aynı konuda Ankara'da yaptığı başvurunun reddedildiği ortaya çıktı. 
Başbakan Yardımcısı Mehmet Ali Şahin, konuyu Bakanlar Kurulu'nda görüşeceklerini belirtti. 
MİT, yeni TCK ve bağlı kanunların yürürlük tarihinin 1 Nisan'dan 1 Haziran'a ertelenmesinin ardından, Diyarbakır 6. Ağır Ceza Mahkemesi'ne başvurarak tüm cep telefonu operatörlerine bağlı abonelerin görüşme detaylarını talep etti. Mahkemenin olumlu yanıt vermesi üzerine, Türkiye genelinde cep telefonu kullanan herkesin 8 Nisan - 30 Mayıs arasında yaptıkları görüşmeler, kimlerle konuştukları MİT'e bildirildi. 

Ankara'da olmamış 
Örgütlerle mücadeleyi gerekçe gösteren MİT'in, telefon detaylarını önce Ankara'daki mahkemelerden talep ettiği öğrenildi. Ancak mahkemeler, MİT'in başvurusunu reddetti. Kararda somut olarak kimin takip edildiğinin bildirilmemesi, herkesi kapsayan bir izin istenmesi etkili oldu. MİT'in de bunun üzerine Diyarbakır'da talebi yineleyerek karar aldırdığı kaydedildi. 

Dinleme şüphesi 
Emniyet ve MİT'in 8 - 10 yıldır benzer izinleri değişik mahkemelerden aldığı, milyonlarca sayfayı bulan görüşme detaylarını düzenli olarak inceleyerek çeşitli operasyonlara imza attığı öne sürüldü. 
Bazı hukukçular, telefon detaylarını izlemeye olanak sağlayan maddenin dinlemeye de olanak tanıdığını, bazı telefonların karara dayanarak dinlenmiş olabileceğini ifade etti. Bir MİT görevlisi ise kararın sadece belli bir bölge için alındığını savundu. 

Tedirginlik yaratır 
Haberleşmenin gizliliğinin esas olduğunu vurgulayan Başbakan Yardımcısı Şahin, şunları söyledi "Biz yasalarda buna yönelik düzenlemeler yaptık. 'Bu yapılanların kıymeti yoktur' anlamına gelecek durumları asla tasvip edemeyiz. Alanın geniş tutulması, 'Bende mi dinleniyorum ' tedirginliği yaratır. Yargı kararıyla da olsa telefon dinleme huzursuzluğuna yol açılmamalı." 

Hangi saatte, kiminle 

MİT'in Diyarbakır 6. Ağır Ceza Mahkemesi'nden aldırdığı karar, cep telefonlarının dinlenmesi değil, izlenmesi anlamına geliyor. Karara göre MİT, talep ettiği tarihler arasında cep telefonu operatörü şirketlerinin abonelerinin kimlerle görüştüğünün listesini alıyor. Şirketler, abonelerine gönderdikleri detaylı faturalarda olduğu gibi kiminle, hangi saatte, ne kadar süre ile görüşüldüğünü liste halinde MİT'e veriyor. 
Böylece MİT, tüm abonelerin görüşme bilgileri kimin kiminle görüştüğü hangi tarihte ne kadar süre konuştuğu bilgilerine sahip olabiliyor. Şüphelendiği veya takibe aldığı isimleri buradan izleyebiliyor. 


</TEXT>
</DOC>
