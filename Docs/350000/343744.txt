<DOC>
<DOCNO> 343744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo37.html </URL>
<DATE> 2005/05/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Seride ilk galip Efes Pilsen oldu... 
</HEADLINE>
<TEXT>

     Türkiye Basketbol Ligi play-off yarı final ilk maçında Efes Pilsen, oldukça zorlanmasına rağmen Fenerbahçe’yi 88-84 yenerek, seride 1-0 öne geçti. 
     Karşılaşmaya hızlı başlayan Efes Pilsen, rakibinin hücumda varlık gösterememesinden faydalanıp, Nikolic, Domercant ve Ermal’in basketleriyle henüz 2. dakika dolmadan 7-0 öne geçti. Bu dakikadan sonra antrenör Aydın Örs’ün aldığı molayla biraz toparlanan Fenerbahçe, Ömer ve Mrsic’in basketleriyle farkı kapatmaya çalıştı. 5. 
     dakika 10-5 Efes Pilsen üstünlüğü ile geçilirken, Fenerbahçe, Mrsic’in üst üste 3 sayılık basketleriyle 7. dakikada 14-13’le ilk defa öne geçti. Son saniyeleri büyük çekişme içinde geçen 1. periyotu Efes Pilsen, Solomon’un basketleriyle 20-15 üstün tamamladı. Bu periyotta Fenerbahçe’nin 15 sayısından 13’ünü Mrsic attı. 2. Periyoda Efes Pilsen daha iyi başlarken, lacivert-beyazlılar Domercant ve Solomon ile bulduğu dış atışlarla 13. dakikada farkı 10 sayıya 30-20 çıkardı. Solomon’un organize ettiği Efes Pilsen’e, Mrsic ve pota altından Harvey ile yanıt veren Fenerbahçe, ilerleyen dakikalarda hücumda top kayıpları yapınca, rakibinin farkı açmasına engel olamadı. Efes Pilsen, Kaya’nın serbest atışlardan kazandırdığı basketlerle 16. dakikada farkı 14 sayıya 39-25 çıkardı. Fenerbahçe, Ömer, Mrsic ve Erdal’ın basketleriyle skorda 11-0’lık bir seri yakalayarak 18. dakikada farkı 3 sayıya 39-36 düşürdü. Efes Pilsen, hücumda ve savunmada bocalamasına rağmen ilk yarıyı 45-40 önde bitirmeyi başardı. 
     Oyundaki çekişme ikinci yarıyla birlikte üst düzeye çıkarken, 23. dakikada Fenerbahçe, Mrsic, Salyers ve Erdal’ın basketleriyle 47-47’lik skorla oyuna dengeyi getirdi. İyi savunma yapan ve dış atışlarda da başarılı olan sarı-lacivertliler, Erdal’ın basketiyle de 24. dakikada 50-47 öne geçti. Bu dakikalarda nefesleri kesen ve iki takımın birbirine üstünlük sağlama mücadelesinden Fenerbahçe galip çıktı ve Mrsic’in gayretleriyle 3. periyotu 62-57 önde geçti. Son periyoda da Fenerbahçe rakibine oranla iyi başladı. 
     Efes Pilsen kısa sürede toparlanarak farkı kapatmak için çaba harcarken, Kaya ile pota altından bulduğu basketlerle 33. dakikada farkı 1 sayıya 64-63 indirdi. Harvey, Edwards ve Mrsic gibi oyuncuları 4 faule ulaşan Fenerbahçe, son bömümde bunun sıkıntısını yaşadı. Efes Pilsen, Domercant ve Ender ile bulduğu basketlerle skorda üstünlüğü yeniden ele geçirdi. 35. dakikayı 71-70 Efes Pilsen önde geçerken, Solomon’un etkili oyununa Fenerbahçe, Mrsic ile bulduğu 3 sayılık basketlerle cevap verdi. Son dakikalarda iyi savunma yapan ve hücumda Fenerbahçe’yi durdurmayı başaran Efes Pilsen, hızlı hücumlardan bulduğu kolay basketlerle karşılaşmadan 88-84 galibiyetle ayrıldı ve seride 1-0 öne geçti. İki takım arasındaki ikinci karşılaşma, 23 Mayıs Cumartesi günü oynanacak. 
     
     KÜNYE 

     

Salon Abdi İpekçi Hakemler Emin Moğulkoç xx, Deniz Kıyak xx, Serdar Ünal xx Efes Pilsen Solomon xxx 25, Mustafa x, Domercant xx 12, Ermal xx 3, Nikolic xx 11, Cenk x 2, Kaya xxx 25, Prkacin xx 6, Ender x 4 Fenerbahçe Mrsic xxx 33, Ömer xxx 12, Erdal xx 8, Salyers xx 14,Edwards x 3, Harvey xx 14, Emre x, Barış x, Rasim x, Zeki x, Levent x 1. Periyot 20-15 İlk yarı 45-40 3. Periyot 57-62 5 faul alanlar Dk. 33.19 Edwards Fenerbahçe , Dk. 38.35 Kaya Efes Pilsen      
</TEXT>
</DOC>
