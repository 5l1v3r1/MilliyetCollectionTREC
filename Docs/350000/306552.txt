<DOC>
<DOCNO> 306552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur29.html </URL>
<DATE> 2005/01/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sarıyer'deki katliamın ardından alınan kasa, boş bir şekilde bulundu 
</HEADLINE>
<TEXT>

     Sarıyer'de 1'i çocuk 4 kişinin öldürülmesi, ardından Bakırköy'de aynı aileden 3 kişinin ölü bulunması olayına ilişkin soruşturma sürüyor. 
     Alınan bilgiye göre, gözaltına alınan zanlıların ifadesi doğrultusunda çalışmalarını sürdüren polis, 34 P 7314 plakalı bir otomobili incelemeye aldı. 
     İstanbul Emniyet Müdürlüğü'nün Gayrettepe'deki kompleksine getirilen otomobilde yapılan aramada, bagaj bölümünde bir kasa bulundu. 
     Bunun Sarıyer'deki cinayet olayında evden alınan kasa olduğu belirlenirken, bulunduğunda içi boş olan kasanın zorlanarak açıldığı da anlaşıldı. 
     
     BOŞ KASANIN BULUNDUĞU OTOMOBİL ZANLIYA AİT 

     Sarıyer'de 1'i çocuk 4 kişinin öldürülmesi, ardından Bakırköy'de aynı aileden 3 kişinin ölü bulunması olayına ilişkin gözaltına alınan 11 kişinin işlemleri sürüyor. 
     Alınan bilgiye göre, olaya ilişkin Asayiş Şube Müdürlüğü Cinayet Büro Amirliği'nde, Adana'dan getirilen 4 kişi ile birlikte halen 11 kişi gözaltında bulunuyor. 
     Bu kişilerin kan örneklerinin, Sarıyer'deki ev ile Bakırköy'de 3 kardeşin ölü bulunduğu otomobilden alınan örneklerle karşılaştırılmasının sürdüğü öğrenildi. 
     Öte yandan, Sarıyer'deki cinayet olayında evden alınan kasanın bulunduğu 34 P 7314 plakalı otomobilin, dün gözaltına alınan Metin T'ye ait olduğu belirtildi. Söz konusu otomobilin de, Bakırköy'de bir otoparkta terk edilmiş halde bulunduğu kaydedildi. 
     Bu arada gözaltındaki kişiler, gruplar halinde hastaneye götürülerek sağlık kontrolünden geçiriliyor. 
     
     DÖRT GÖZALTI DAHA 

     İstanbul Sarıyer'deki Çınar ailesinden biri çocuk 7 kişinin öldürülmesine ilişkin soruşturma kapsamında, Adana'dan bu sabah 4 kardeş ifadeleri alınmak üzere İstanbul'a götürüldü. 
     İstanbul Emniyet Müdürlüğü'nün başlattığı operasyonun devamında Adana Emniyet Müdürlüğü ekipleri ile birlikte Fevzipaşa Mahallesi'ndeki Haydar E'nin evine baskın düzenlendi. 
     Sarıyer katliamına karıştığı iddiasıyla Adana'da kasaplık yapan Haydar E ile oğulları Mehmet Salih E, Ramazan E, Metin E, Murat E gözaltına alındı. Haydar E, serbest bırakılırken 4 kardeş sabah uçağıyla ifadeleri alınmak üzere İstanbul'a götürüldü. 
     4 kardeşten üçünün sabıkalı olduğu, evlerinde sahte pasaport ve ruhsatsız silah bulundurduğu öğrenildi. 
     İstanbul Emniyet Müdürlüğü'nün başlattığı operasyonun devamında Adana Emniyet Müdürlüğü ekipleri ile birlikte gece Fevzipaşa Mahallesi'ndeki Haydar E'nin evine düzenlenen baskında sahte pasaport ve 7.65 mm. çapında ruhsatsız tabanca ele geçirildi. 
     Kasaplık yaptığı belirtilen ve yurt dışına çıkış eğiliminde olduğu ifade edilen 4 kardeşten Mehmet Salih E, İhsan E ve Metin E'nin suç dosyasının kabarık olduğu, dolandırıcılık, uyuşturucu satma, yol kesme, ruhsatsız silah bulundurma gibi sabıkalarının bulunduğu bildirildi. Murat E'nin ise sabıkasına rastlanmadı. 
     Bu arada, zanlıların gözaltına alınması sırasında evde polise direnç gösteren Baba Haydar E ile kardeş Ramazan E'nin de gözaltında tutulduğu öğrenildi. 
     Yetkililer, Sarıyer katliamına karıştığı gerekçesiyle İstanbul'a götürülen kişilerin olayın içinde oldukları yönünde bilgiler olduğunu ifade ettiler. 
     
     CİNAYETLERİN SIRRI ÇÖZÜLÜYOR 

     İstanbul Tarabya'da geçen hafta Çınar ailesinden 7 kişinin öldürüldüğü katliamın sırrı çözülüyor. 
     Silivri'de otomobilinde intihar ettiği ileri sürülen tekstilci Hamza Karadeniz'in Çınar'lardan para almaları için Metin Taniş liderliğindeki çete ile anlaştığı, ancak iş katliama dönüşünce canına kıydığı sanılıyor. 
     Polis Taniş ile ikisi Gürcü, biri kadın 14 kişiyi gözaltına aldı. İfadesi alınıp salıverilen tekstilci Hamza Karadeniz'i takibe alan polis onun bazı kişilerle şüpheli, şifreli konuşmalarını tespit etti. 
     
     ÖNCE 3 KARDEŞ ÖLDÜRÜLDÜ 

     İddiaya göre Karadeniz tefecilik yapan Çınar ailesinden faizle 50 milyar lira borç aldı ama ödeyemedi. Karadeniz bunun üzerine Taniş'in liderliğini yaptığı çeteden yardım istedi. 
     Yılmaz, Özcan ve Muşar Çınar'ı kaçıran grup kardeşlerden para alamayınca öldürüp, otomobil bagajında Florya'da terketti. Çete, parayı bu kez Hamza Karadeniz'den istedi. 
     Karadeniz, Çınar ailesinin 3 ile 7 trilyon lira arasında nakit parası olduğunu söyleyerek, Tarabya'daki evden bu paraların alınmasını teklif etti. Evdeki katliam da böylece gerçekleşti. 
     
     ZANLILARIN KİMLİKLERİ 

     soruşturma kapsamında, Adana'da gözaltına alınanların kimlikleri açıklandı. 
     Sarıyer'deki olayla ilgili olarak 9 kişinin yakalanmasının ardından, İstanbul Emniyet Müdürlüğü'nün ihbarı üzerine Adana Emniyet Müdürlüğü'ne bağlı Kaçakçılık ve Organize Suçlar Şube Müdürlüğü ekipleri, 7 kişinin öldürülmesi olayında yardım ve yataklık ettikleri iddia edilen şahısların Haydar Erdem ile çocukları Ramazan Erdem 41 , Metin Erdem 27 , Murat Erdem 23 ve Mehmet Salih Erdem olduğunu bildirdi. 
     

     
</TEXT>
</DOC>
