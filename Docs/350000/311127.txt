<DOC>
<DOCNO> 311127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur32.html </URL>
<DATE> 2005/01/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Konservatuvar öğrencisi kıza tecavüz ve işkence eden sanığa 9 yıl hapis 
</HEADLINE>
<TEXT>

     Ege Üniversitesi Konservatuvarı son sınıf öğrencisi E.E'ye 4 gün boyunca işkence yaparak, tecavüz ettikleri iddia edilen ve haklarında 30'ar yıl hapis cezası istenen sanıklardan birine 9 yıl hapis cezası verildi. 3 sanık ise aftan yararlandırıldı. 
     İzmir 2. Ağır Ceza Mahkemesi'ndeki duruşmada, mahkeme heyeti, tutuksuz yargılanan sanıklardan Hasan Erdoğan'ı ''ırza geçmek suçundan'' 9 yıl hapis cezasına çarptırdı. 
     Mahkeme heyeti, ''zorla kadın kaçırmak ve alıkoymak'' suçlarından Özkan Turan, Metin Ballıkaya ve Erhan Okumuş'a verilecek cezanın üst sınırının 10 yılı aşmadığını göz önüne alarak, olayın 1998 yılında meydana gelmesi nedeniyle 4616 sayılı yasa kapsamında kesin hükme bağlanmadan ertelenmesine karar verdi. 
     
     DAVANIN GEÇMİŞİ 
     İzmir'in Karabağlar Semti'nde, 1998 yılında meydana gelen olayda, zorla otomobile bindirilerek, götürüldüğü evde 4 gün işkence yapıldığı ve tecavüze uğradığı iddia edilen konservatuvar öğrencisi E.E, olaydan sonra EÜ Tıp Fakültesi Hastanesi Psikiyatri Servisi'nde uzun süre tedavi görmüş, Metin Ballıkaya, Özkan Turan, Hasan Erdoğan ve Erhan Okumuş, olayla ilgili gözaltına alınmıştı. Sanıklardan Okumuş dışındakiler, sevk edildikleri adliyede tutuklanmışlar, mahkeme aşamasında sanıklar, tutuksuz yargılanmak üzere serbest bırakılmışlardı. 
     Daha sonra E.E'nin sanıkları fotoğraflarından teşhis etmesi üzerine haklarında yeniden tutuklama kararı verilen Ballıkaya ve Erdoğan teslim olmuş, daha sonraki yargılama aşamalarında yeniden tahliye olmuşlardı. 
     
</TEXT>
</DOC>
