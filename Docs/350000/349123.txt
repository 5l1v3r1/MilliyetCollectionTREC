<DOC>
<DOCNO> 349123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonsiy05.html </URL>
<DATE> 2005/06/05/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çiçek'ten Apo'nun dışarda yargılanmasına yanıt... 
</HEADLINE>
<TEXT>

     Adalet Bakanı Cemil Çiçek, terör örgütü elebaşı Abdullah Öcalan’ın başka bir ülkede yargılanması yönünde talepte bulunulduğu iddialarıyla ilgili olarak, " Dışarıda yargılanma diye bir şey olmaz. Suç nerede işlendiyse o ülkenin mahkemeleri yetkilidir" dedi. 
     AK Parti Yerel Yönetimler Başkanlığı’nca düzenlenen "İlçe ve İlk Kademe Belediye Başkanları Toplantısı"na katılmak üzere Bursa-Uludağ’a gelen Çiçek, gazetecilerin sorularını yanıtladı. 
     Çiçek, bir gazetecinin "Terör örgütü elebaşı Abdullah Öcalan’ın dışarıda yargılanması yönünde talepte bulunulduğu" iddialarını hatırlatması üzerine, "Bize ulaşmış bir şey yok. O dışarıdaki malumattır. Gelsin bakarız. Dışarıda yargılanma diye bir şey olmaz. 
     Suç nerede işlendiyse o ülkenin mahkemeleri yetkilidir. O neviden şeyler de egemenliğin bir parçasıdır" dedi. 
     Bakan Çiçek, İstinaf Mahkemeleri’nin kurulmasına yönelik bir soruyu da "Şu an gündemde değil, çünkü o 2 yıllık süre içinde belli olacak. Arkadaşlarla da görüşüyoruz" diye yanıtladı. 
     
</TEXT>
</DOC>
