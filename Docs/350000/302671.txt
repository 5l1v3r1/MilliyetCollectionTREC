<DOC>
<DOCNO> 302671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonyas07.html </URL>
<DATE> 2005/12/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İnternette yeni moda vlog... 
</HEADLINE>
<TEXT>

     İnternet kültüründe kişisel günlük blog'lar ve sesli podcast mesajlarından sonra, görüntü ve sesi birleştiren vlog video-blog akımı gözde olmaya başladı. 
     Tüm dünyada artan bant genişliğinin bir sonucu olarak video ve blog'ları birleştiren vlog'ların yaygınlaşmasıyla, amatör internet tutkunları, iletişim olanağını artırarak, kendilerini daha iyi ifade etme olanağı bulacak. 
     Vlog'lar sayesinde Bombay kentinin sokaklarında bir çekçekle yapılan gezintiyi veya Filipinli bir genç kızın yaşamından bir kesidi izlemek mümkün olurken, video-blog'lar, daha çok güncel konu ve olayları öznelerinin bakış açısından gözler önüne seriyor. 
     Vlog, blog ve podcast'lerin ortak noktaları, büyük medya kuruluşlarınca yayınlanan haber zincirinden kurtulmak olarak açıklanıyor. Blogger ve vlogger'lar kendilerini ''vatandaş-gazeteci'' olarak tanımlıyor. 
     New York'ta çok moda olan ''Rocketboom'' adlı video-blog sitesinin sahibi ve sunucusu Amanda Congdon, her gün 4 saatini sitesine ayırdığını belirterek, ''İnsanlar özgünlük istiyorlar, sürekli daha gelişmiş şeyler görmekten bıkıyorlar ve somut, gündelik şeyler arıyorlar'' diye konuştu. 
     ''Vlogging''in gelişmesi, video kameralarının demokratikleşmesini, yazılımların artmasını ve internet bağlantısının hızlanmasını da beraberinde getirecek. 
     ''The Carol and Steve Show'' adındaki bir vlog'un sahibi Steve Garfield da, bazen insanların video-blog'ların televizyon programları gibi olmadıkları için sıkıcı olduklarını söylediklerini, ancak vlog'ların amacının bu olmadığını söyledi. Garfield, vlog'ların hedefinin günlük yaşamın geçici anlarını yakalamak olduğunu ifade etti. 
     Vlog ve blog'larda bu gelişme, büyük şirketleri de gelecekte bu yönde atım atmaya zorluyor. Apple şirketinin devrim yaratan ''iPod'' adlı ürününün geçen Ekim'de görüntülü modelini piyasaya sürmesi de, ''vlogging'' kültürüne doping etkisi yaptı. 
     Özellikle felaket zamanlarında altın çağlarını yaşayan vlog'lar, 26 Aralık 2004'teki tsunami faciası ve yaz sonunda ABD'yi vuran Katrina kasırgası sırasındaki görüntüleriyle, BBC gibi büyük medya kuruluşlarının da kapılarını kendilerine açmalarını sağladı. 
     Sadece doğal felaketlerdeki başarılarıyla sınırlı kalmayan vlogger'lar, normal yaşamda da büyük bir izleyici kitlesine hatip ediyor. Bu yeni modanın en büyük örneği olan ve 2004'te kurulan Rocketboom, günde 100 bin hit alıyor. 
     
</TEXT>
</DOC>
