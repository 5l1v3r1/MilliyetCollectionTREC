<DOC>
<DOCNO> 347427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun28.html </URL>
<DATE> 2005/05/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yeni Fransız Başbakan Türkiye dostu... 
</HEADLINE>
<TEXT>

     Fransa Cumhurbaşkanı Jacques Chirac, referandum sonuçları üzerine istifa eden Raffarin'in yerine Dominique de Villepin’i Başbakanlık görevine atadı. 
     Başbakan Jean-Pierre Raffarin’ın istifasını kabul eden Cumhurbaşkanı Chirac, İçişleri Bakanı de Villepin’i bu göreve getirdi. 
     Chirac tarafından başbakanlık görevine atanan Dominique de Villepin, Türkiye'yi iyi tanıyan ve Ankara'nın AB üyeliğine sıcak bakan bir siyasetçi olarak biliniyor. 
     Uzun yıllar dışişleri bakanlığında çalışan Dominique de Villepin, Chirac'ın, ilk cumhurbaşkanlığı döneminde Elysee Sarayı'nda beş yıl süreyle genel sekreterlik gibi önemli bir görevde bulundu. 
     Chirac'a yakınlığı ve sadakatiyle tanınan de Villepin, merkez sağın iktidara gelmesini ardından dışişleri bakanı oldu. 
     Dışişleri bakanlığı sırasında de Villepin, Türkiye'nin AB üyeliği sürecini yakından takip etti ve Chirac ile birlikte Ankara'nın AB sürecine destek verdi. Dominique de Villepin, daha sonra İçişleri Bakanlığı görevine getirildi. 
     Türk diplomatik kaynakları tarafından ''dengeli ve tecrübeli'' bir devlet adamı olarak nitelendirilen Dominique de Villepin'in, başbakanlık görevine getirilmesinin memnuniyet yarattığı bildirildi. 
     Dominique de Villepin'in babası senatör Xavier de Villepin, Fransa Senatosu'ndaki Türk dostluk grubu üyeleri arasında yer alıyor. 
     
     SARKOZY KORKUTUYORDU 

     Cumhurbaşkanı Chirac'ın, adaylar arasında gösterilen ancak başbakanlığa atamadığı iktidardaki UMP'nin lideri Nicolas Sarkozy, Türkiye karşıtlığıyla tanınıyordu. 
     Sarkozy, "Türkiye'nin AB üyesi olması iyi fikir değil. Doğru yol imtiyazlı ortaklık" fikrini savunuyordu. 
     Basında birçok kez Türkiye'nin Avrupa Birliği üyeliği karşıtı yaptığı açıklamalarla yer alan Sarkozy, "Anayasayı reddederseniz AB sadece büyük bir pazar olacak ve Türkiye'nin üyeliği daha kolay gündeme gelebilecek", "İsrail ve Lübnan, Türkiye'den daha fazla Avrupalı değerlere sahip", "UMP olarak Türkiye'nin üyeliğine 'hayır' kampanyası yürüteceğiz" açıklamalarını yapmıştı. 
     Sarkozy'nin adı yeni içişleri bakanı olarak geçiyor. 
     Bu arada, yeni bakanlar kurulunun kesin listesinin çarşamba günü açıklanacağı bildirildi. 
     Siyasi gözlemciler, Sarkozy'nin hem iktidardaki Halk Hareketi Birliği UMP liderliği ve hem de içişleri bakanlığı görevini birlikte yürüteceğini belirtiyorlar. 
     Sarkozy, 2002 ve 2004 yılları arasında İçişleri Bakanlığı görevinde bulunmuş, daha sonra Chirac tarafından Maliye ve Ekonomi Bakanlığı'na getirilmişti. 
     

     
</TEXT>
</DOC>
