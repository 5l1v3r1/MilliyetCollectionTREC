<DOC>
<DOCNO> 344251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko31.html </URL>
<DATE> 2005/05/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Merkez Bankası'nın döviz rezervi, 35.8 milyar dolara yükseldi 
</HEADLINE>
<TEXT>

     Merkez Bankası’nın döviz rezervleri 6-13 Mayıs 2005 tarihleri arasında 688 milyon dolar artarak, 13 Mayıs itibarıyla 35 milyar 830 milyon dolara çıktı. 
     Banka’nın döviz rezervleri, 6 Mayıs’ta 35 milyar 142 milyon dolar idi. 
     Türkiye’nin "uluslararası rezervleri" ise 22-29 Nisan tarihleri arasında 810 milyon dolar artarak, 29 Nisan itibarıyla 58 milyar 142 milyon dolara yükseldi. 
     Uluslararası rezervler 22 Nisan’da, 57 milyar 332 milyon dolar idi. 
     Bankalar ve özel finans kurumlarının ÖFK toplam döviz rezervleri de 351 milyon dolar artışla, 29 Nisan itibariyla 19 milyar 226 milyon dolara çıktı. Bankalar ve ÖFK’ların toplam döviz rezervi 22 Nisan’da 18 milyar 875 milyon dolar idi. 
     
     REPO İŞLEMLERİ AZALDI 

     Bankaların müşterileriyle yaptığı repo işlemleri, 6-13 Mayıs 2005 tarihleri arasında 72.1 milyon YTL azalarak, 13 Mayıs itibarıyla 1 milyar 9.3 milyon YTL oldu. Repo işlemleri 6 Mayıs’ta 2 milyar 25.5 milyon YTL idi. 
     Mali kuruluşlar arası repo işlemleri ise 6 Mayıs’ta 9 milyar 410.7 milyon YTL iken, 13 Mayıs itibarıyla 734.5 milyon YTL artış ile 10 milyar 145.3 milyon YTL’ye çıktı. 
     
     DIŞ BORÇ ÖDEMELERİ 

     Türkiye, 2-18 Mayıs tarihleri arasında ise 4 milyar 42.05 milyon dolar dış borç ödemesi yaptı. 
     Ödemelerin 2 milyar 151 milyon doları Hazine, 32.72 milyon doları Merkez Bankası ve 18.36 milyon doları genel ve katma bütçeli idarelerin dokümantasyon, kitap bedeli, katılma payı, üyelik aidatı gibi ödemeler ile MSB ve savunma sanayii ödemeleri gibi kalemlerden oluştu. Aynı dönemde IMF’ye yapılan ödeme 1 milyar 839.97 milyon dolar oldu. 
     Bu arada bu yıl başından itibaren bugüne kadar yapılan toplam dış borç ödemesi 11 milyar 281.67 milyon dolara ulaştı. 
     
     DÖVİZ MEVDUAT HESAPLARI 

     Bankalardaki toplam döviz mevduat hesapları, 6 Mayıs itibarıyla 77 milyar 710 milyon dolar oldu. 
     Toplam döviz mevduat hesapları, 29 Nisan’da 77 milyar 326 milyon dolar idi. 
     Döviz tevdiat hesapları toplamı, 6 Mayıs itibarıyla 60 milyar 114 milyon dolara, yurt dışı döviz tevdiat hesapları toplamı 2 milyar 920 milyon dolara, yurt içi döviz tevdiat hesapları da 57 milyar 194 milyon dolara yükseldi. 

     
</TEXT>
</DOC>
