<DOC>
<DOCNO> 303826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur52.html </URL>
<DATE> 2005/01/05/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Başbakan Erdoğan Güney Asya felaketi için yardıma davet etti 
</HEADLINE>
<TEXT>

     Başbakan Recep Tayyip Erdoğan, toplumum tüm kesimlerini Güney Asya'daki felakette mağdur olan afetzedelere yardım için açılan ve açılacak kampanyalara destek vermeye davet etti. 
     Başbakanlık Türkiye Acil Durum Yönetimi Genel Müdürlüğü, Güney Asya'daki felaket bölgesine yapılacak yardımların ulusal koordinasyonunu sağlamak üzere görevlendirildi. 
     Başbakanlık Basın Merkezi'nden yapılan yazılı açıklamada, Endonezya'nın kuzey Sumatra açıklarındaki deprem ve tsunamiden Güney Asya'da 145 binden fazla insanın öldüğü, milyonlarca insanın da açlık, susuzluk ve salgın hastalıklarla karşı karşıya kaldığı kaydedildi. 
     Açıklamada, Türk Hükümeti'nin ve vatandaşların bölge insanına yardım için Birleşmiş Milletler ve bölge ülkeleri nezdinde ilk harekete geçen ülkeler arasında yer aldığı ve bu çerçevede 1 milyon 250 bin dolar nakdi yardımın Endonezya, Sri Lanka, Maldivler, Tayland ve Malezya yetkililerine ulaştırıldığı bildirildi. 
     Sağlık Bakanlığı'nın ilaç toplama, Kızılay'ın nakdi yardım kampanyası ile kamu kurum, kuruluşları, belediyeler ve valiliklerin yardım kampanyası başlattıkları belirtilen açıklamada, bazı sivil toplum kuruluşlarının da afetin ilk günlerinden itibaren bölgede yardım faaliyetleri başlattıkları kaydedildi. 
     Açıklamada, afet mağdurlarına yardım için harekete geçen veya geçecek olan bir çok girişimin bulunduğu vurgulanarak, Türkiye'nin kaynakları kullanılarak yapılan bu yardımların etkinliği, ihtiyaç sahiplerine yerinde ve zamanında ulaştırılması, ulusal ve uluslararası kamuoyuna yeterince duyurulabilmesi amacıyla bu konuda ulusal koordinasyonu sağlamak üzere Başbakanlık Türkiye Acil Durum Yönetimi Genel Müdürlüğü'nün görevlendirildiği ifade edildi. 
     Açıklamaya göre, valilikler, belediyeler ile tüm kamu kurum ve kuruluşlarınca toplanan yardımlar Genel Müdürlüğü'nün hesap numaralarına aktarılacak, gerçek ve tüzel kişiler bu hesaplara doğrudan bağış yapabilecekler, sivil toplum kuruluşlarından istekli olanlar topladıkları yardımı, afetzedelere ulaştırmak üzere şartlı veya şartsız bu hesaplara aktarabilecek. 
     Başbakan Erdoğan'ın, ulusal ve yerel basını, sivil toplum kuruluşlarını, kamu kurum ve kuruluşlarını, her düzeydeki yetkilileri, meslek odaları ve birlikleri, tüm halkı açılan ve açılacak yardım kampanyalarına destek vermeye davet ettiği kaydedilen açıklamada, yardımda bulunulacak şu hesap numaraları yer aldı 
     
     T.C Ziraat Bankası Aşağı Ayrancı Şubesi 
     Hesap No 555 555 555 Ana Hesap 5001 YTL 
     5002 Dolar 
     5003 Euro 
     
     Türkiye Halk Bankası Bakanlıklar Şubesi 
     Hesap No 05000005 YTL 00003 Dolar 
     2P 000023 Euro 
     
     Vakıflar Bankası Finans Market Şubesi 
     Hesap No 205 55 55 YTL 405 66 66 Dolar 
     405 77 77 Euro 
     
</TEXT>
</DOC>
