<DOC>
<DOCNO> 329150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/axspo02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim kararı 
</HEADLINE>
<TEXT>


Fenerbahçe, büyük kulüplerin hegemonyasına son verecek bir adım attı. Yayın gelirlerinin puana göre dağıtılmasını önererek, Anadolu takımlarına destek çıktı 


Fenerbahçe Asbaşkanı Murat Özaydınlı, Başkan Aziz Yıldırım ile birlikte Samandıra Tesisleri'nde takımın antrenmanını izlerken, gündeme bomba gibi düşecek açıklamalar yaptı. 
Özaydınlı, naklen yayın gelirlerinin paylaşımıyla ilgili olarak Fenerbahçe'nin Anadolu takımlarının yanında yer alacağını söyledi, "Çünkü haklılar. Yayın geliri puana göre paylaştırılmalıdır. Bunun bir sistemi konuşulmalı, kriterleri bir an önce belirlenmelidir. Federasyonun payı biraz fazladır. Bu yüzde 3'e çekilmeli. Ufak bir bölümü reytinge göre dağıtılmalı. Geri kalanı ise takımların kazandığı puana göre paylaştırılmalıdır. Bunun da uygulaması önümüzdeki sezon yapılmalıdır. Bu kulüpleri teşvik eden bir unsur olur. Böylece şaibe de ortadan kalkar. Takımlar sıralamalarda üste tırmanmak için mücadele eder. Hep söylüyoruz, biz Anadolu kulübüyüz. Bu konuda Anadolu kulüpleri haklı ve onları destekliyoruz" dedi. 
Ergun Gürsoy'a da göndermede bulunan Murat Özaydınlı, "Galatasaray İkinci Başkanı sırtında Trabzon'un il numarası olan forma ile belki memleketine bir jest yapmıştır. Bu kabul edilebilir. Ancak gerçek Anadolu takımı Fenerbahçe'dir. Anadolu'nun başlangıcı Kadıköy'dür. Son zamanlarda Fenerbahçe'ye yapılan topyekün saldırının anlaşılması mümkün değil. Yatırımlarımız meyvesini veriyor. Çıtayı çok yükselttik" diye konuştu. 

Fener'in gözü Morientes'te 

Sarı-Lacivertli yönetim, Daum'un istediği İspanyol futbolcuyu transfer listesinde ilk sıraya aldı. İdareciler, Liverpool'da kiralık oynayan ünlü yıldıza yeni sezon için teklif götürmeye hazırlanıyor 

YUSUF KOBAL 

Sarı - Lacivertliler yıldız futbolcuya doymuyor. Alex'ten sonra Anelka'yı da kadrosuna katan Fenerbahçe yeni hedefini Fernando Morientes olarak belirledi. 
Yönetimin, gelecek sezonun transfer listesinin ilk sırasına ünlü İspanyol golcünün adını yazdığı ortaya çıktı. Teknik Direktör Christoph Daum'un daha önce teklif götürüp, Türkiye'ye gelmeye ikna edemediği Morientes için kısa süre içinde çalışma başlatacağı öğrenildi. Sarı - Lacivertli yönetimin, kiralık olarak forma giydiği Liverpool'da umduğunu bulamayan başarılı forvet için kulübü Real Madrid'le pazarlık masasına oturmaya hazırlandığı bildirildi. 

Nobre'nin yerine Tuncay 

Gaziantep maçına hazırlanan Fenerbahçe'de Daum, sakatlığı süren Nobre'nin alternatifini buldu. Alman hocanın, Nobre'nin maça yetişememesi halinde Tuncay'a forvette forma vereceği bildirildi. Daum'un, Gürcistan'a attığı golle moral bulan Tuncay'ı ilk 11'de sahaya süreceği öğrenildi. Antrenmana Alex dışındaki milli takım kamplarından dönen futbolcular da katıldı. 

Rüştü'ye dava açıldı 

MEHMET ÇİFTÇİ 

Fenerbahçeli kaleci aleyhine İspanya'da borç davası açıldı. Barcelona'da oynarken tercümanlığını yapan Atilla Rizvanoğlu, kendisine 10 bin euro borcu olduğunu ileri sürerek milli kaleciyi mahkemeye verdi. Borcununu ödememesi halinde Rüştü için hapis cezası isteneceği belirtildi. 

Köln'den cazip teklif 

CÜNEYT KARAKAYA 

Daum'a Almanya'dan cazip bir öneri geldi. 2. Lig'de mücadele eden Köln, Daum'a yıllık 2,5 milyon euro teklif etti. Alman ekibi idarecileri, "Köln'e dön, sana Fenerbahçe'nin verdiği parayı ödeyelim" teklifini yaptı. Daum bu öneriye, "Önce kulübümle görüşeceğim" yanıtını verdi. 


</TEXT>
</DOC>
