<DOC>
<DOCNO> 310725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun15.html </URL>
<DATE> 2005/01/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türk ürünleri İngiliz süpermarketlerinde... 
</HEADLINE>
<TEXT>

     İngiltere'de kurduğu Gama adlı gıda şirketinde hem kendi markasını üreten, hem de ünlü Türk gıda markalarını ithal eden işadamı Ali Sancak, ülkenin en büyük süpermarketlerinde ''Turkish Quality'' reyonları açtırma çabalarını sürdürüyor. Safeway adlı süpermarket zincirlerine üç yıl önce girmeyi başaran Gama Foods Ltd, bu kez de İngiltere'nin bir başka ünlü süpermarket zinciri olan Asda'da Türk gıda ürünleri reyonu açtırmayı başardı. 
     Sırada İngiltere'nin diğer iki ünlü süpermarket zinciri olan Morrison ve Somerfield'in bulunduğunu belirten Ali Sancak, ''İngiliz süpermarketlerine tek ürün sokarak değil, reyon açtırarak ülkemizde üretilen gıda ürünlerinin Avrupa standardında olduğunu ortaya koyduk'' dedi. 
     Asda'ya ''Akdeniz Lezzeti'' altında girdiklerini, reyonda konserveden lokuma 50 çeşit ürünü tüketiciye sunduklarını belirten Sancak, İngiltere genelinde 300 şubesi bulunan Asda'nın Türk kalitesinin tanıtımına büyük katkı sağlayacağını vurguladı. Sancak, öncelikle Londra içindeki Asda'larda hizmet vereceklerini, zaman içinde bütün İngiltere'ye yayılacaklarını belirtti. Sancak, Gama'nın üretimi olan ''Ebru'' zeytinleri gibi bazı markaları da satışa sunduklarını bildirdi. 
     Gama markası altında üretilen bakliyat ve kurutulmuş meyve çeşitlerini de İngiliz tüketicisine Asda kanalıyla sunan Ali Sancak, ''Tamtad'' markasıyla üretilen konserve çeşitleri, ''Sebahat'' markasıyla üretilen lokum ve helva ile ''Melis''in turşularının da Asda'nın raflarındaki yerlerini aldığını kaydetti. 
     Sancak, Türk ürünlerinin büyük market zincirlerine girebilmesi için 4 yıl çalıştıklarını, beklenen standartları yerine getirmek için çabaladıklarını belirtti. Geçmişte yapılan hatalar nedeniyle Türk ürünlerine duyulan güvensizliği ortadan kaldırmanın asıl hedefleri olduğunu ifade eden Sancak, ''Çok kültürlü bir yapıya sahip olan İngiltere'de halkın neler beklediğini de bilimsel çalışmalar yaparak tespit etmeye çalıştık'' dedi. 
     Ali Sancak 15 yıldır Londra'da toptan gıda sektöründe faaliyet gösteren Gama'nın önümüzdeki dönemde de Türkiye'nin çeşitli bölgelerinden değişik lezzetleri İngiltere'ye getirmeyi sürdüreceğini bildirdi. 
     Sancak, İngiltere'de faaliyet gösteren çeşitli kültürlerin gıda ürünleri pazarının yıllık cirosunun 100 milyon sterlin olduğunu, Türkiye'den ürün getiren firmaların bu pazardan yüzde 20'lik bir pay alabileceklerini ifade etti. 
     
</TEXT>
</DOC>
