<DOC>
<DOCNO> 330703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko02.html </URL>
<DATE> 2005/04/06/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
ÖİB'den TEKEL açıklaması... 
</HEADLINE>
<TEXT>

     Özelleştirme İdaresi Başkanlığı ÖİB , Tekel Alkollü İçkiler Sanayi ve Ticaret A.Ş.'nin özelleştirilme uygulaması sırasında herhangi bir şirket lehine haksız biçimde aktarılan bir kamu kaynağı olmadığını ve yasalara aykırı herhangi bir işlemin tesis edilmediğini bildirdi. 
     ÖİB Basın ve Halkla İlişkiler Daire Başkanlığı, konuyla ilgili Başbakanlık Yüksek Denetleme Kurulu tarafından hazırlanan Özel İnceleme Raporu sonrasında bazı basın organlarında çıkan, Tekel'in alkollü içkiler bölümünün ihale tarihi ile ihaleyi kazanan şirket Mey İçki A.Ş.'ye yapılan devri arasında geçen zamanda yapılan bazı alımlarla devletin zarara uğratıldığı iddiaları konusunda yazılı bir açıklamada yaptı. 
     Açıklamada, Tekel'in özelleştirme stratejini tespit eden 31 Mart 2003 tarihli Özelleştirme Yüksek Kurulu Kararı çerçevesinde, Alkollü İçkiler Sanayi ve Ticaret A.Ş., Alkollü İçkiler Pazarlama ve Dağıtım A.Ş.'nin kuruluşları ve tescili işlemlerinin 6 Haziran 2003 tarihinde tamamlandığı hatırlatıldı. 
     Alkollü İçkiler Sanayi ve Ticaret A.Ş.'de bulunan yüzde 100 oranında idare hissesinin ''blok satış'' yöntemiyle özelleştirilmesi için 7 Haziran 2003 tarihinde ilana çıkıldığı, 26 Eylül 2003 olarak belirlenen son teklif verme tarihinin 24 Ekim 2003 tarihine kadar uzatıldığının belirtildiği açıklamada, son teklif verme tarihinde çıkılan ihaleye ''Nurol-Limak-Özaltın-Tütsab Ortak Girişim Grubu, Hacı Ömer Sabancı Holding A.Ş. ve Tahincioğlu Holding A.Ş.'' olmak üzere 3 teklifin geldiği kaydedildi. 
     Açıklamada, 5 Kasım 2003 tarihinde tüm teklif sahiplerinin katımıyla yapılan nihai görüşmede, Alkollü İçkiler Sanayii ve Ticaret A.Ş. için en yüksek teklifin 292 milyon dolar ile Nurol-Limak-Özaltın-Tütsab Ortak Girişimi tarafından verildiği ve Alkollü İçkiler Sanayii ve Ticaret A.Ş. Hisse Satış Sözleşmesi'ni, İdare, Tekel ve Mey İçki Sanayii ve Ticaret A.Ş. arasında 27 Şubat 2004 tarihinde imzalanarak özelleştirme işleminin tamamlandığı hatırlatıldı. 
     
     İHALEYE KATILAN TÜM ŞİRKETLER BİLGİLENDİRİLDİ 
     Açıklamada, ihale şartnamesi ile hisse satış sözleşmesinin hangi hususları içereceğinin ve ihalenin hangi usul ile sonuçlandırılacağının hüküm altına alındığı ifade edilirken, Tekel ile söz konusu şirketler arasındaki cari hesabın ne şekilde tasfiye edileceğinin ihale şartnamesinin ''bilgi odası'' başlıklı 3. maddesi gereğince şartnamenin ayrılmaz bir parçasını oluşturan ve tüm yatırımcılara gönderilen Hisse Satış Sözleşmesi Taslağının ''5.6. Cari Hesap'' başlıklı bendinde belirtildiği vurgulandı. 
     Özelleştirme İdaresi'nin, pazarlık görüşmelerini müteakip Hisse Satış Sözleşmesi'nin nihai metnini hazırlarken ihale şartnamesinde yer alan temel prensipler çerçevesinde, özelleştirilen şirketin durumunu, faaliyet şeklini ve Tekel ile olan organik bağlarını da dikkate aldığının belirtildiği açıklamada, şartnamede yer alan düzenlemeye paralel olarak Hisse Satış Sözleşmesine ilişkin bilgi notunun da bilgi odası incelemeleri esnasında tüm teklif sahiplerine sunulduğu ve görüşlerinin aldığı kaydedildi. 
     
     ''YASALARA AYKIRI HERHANGİ BİR İŞLEM TESİS EDİLMEMİŞTİR'' 
     Açıklamada, şöyle denildi 
     ''Söz konusu özelleştirme uygulaması sırasında herhangi bir şirket lehine haksız biçimde aktarılan bir kamu kaynağı olmadığı gibi yasalara aykırı herhangi bir işlem de tesis edilmemiştir. İhaleye ilişkin bilgileri ihtiva eden bütün belgeler, ihaleye katılan bütün yatırımcılara eş zamanlı olarak aktarılmıştır. 
     Yapılan uygulamalar, tamamen 4046 sayılı kanunun idaremize verdiği yasal görevlerin yerine getirilmesi ve anılan kanunun öngördüğü hususların gerçekleştirilmesinden ibarettir. 
     Konuyla ilgili Yüksek Denetleme Kurulu Raporu, konunun Maliye Bakanlığı'nca incelenmesini öngörmektedir. Bu incelemeye ilişkin olarak gerekli süreç hiç zaman kaybına meydan vermeksizin başlatılmıştır.'' 
     
</TEXT>
</DOC>
