<DOC>
<DOCNO> 335734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/gun05.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan'da noter tespitli ihbar 
</HEADLINE>
<TEXT>


ANKARA Milliyet 

Eski Bayındırlık ve İskan Bakanı Yaşar Topçu'nun Karadeniz Sahil Yolu ihalesine fesat karıştırarak devleti zarara uğrattığı iddiasıyla Yüce Divan'da yargılandığı davada tanıklık yapan eski DYP Genel Başkan Yardımcısı Hasan Ekinci, "İhaleden önce yapılan ihbarı noterde tespit ettirdik. Doğru çıktı. Olayı duyurduk" dedi. Duruşmada Topçu, CHP Genel Saymanı Mahmut Yıldız, Ekinci, müteahhitler Ahmet Tuncer Ertan ve Mustafa Aktürk'ün tanıklıklarına itiraz etti. Topçu, bu isimlerin taraf olduğunu belirtti. Yüce Divan heyeti, itirazları reddetti. Ekinci, "Menfaat sağlandığı, ihaleye fesat karıştırıldığı iddiasında olmadım. Bir durumu iyi niyetle ortaya koydum ancak suçlandım" dedi. 


</TEXT>
</DOC>
