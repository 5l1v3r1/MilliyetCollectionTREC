<DOC>
<DOCNO> 334068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonyas08.html </URL>
<DATE> 2005/04/16/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İnternet adreslerinde Türkçe dönemi... 
</HEADLINE>
<TEXT>

     Ana dilde internet adresi sistemi konusunda faaliyet gösteren Güney Kore merkezli Netpia, Türkiye'de hizmet vermeye başladı. 
     Ana dilde internet adresi sistemini hayata geçirecek anlaşma, Netpia Üst Yöneticisisi CEO Pan Jung Lee ve Netpia Türkiye Genel Müdürü Koray Kocagöncü arasında imzalandı. 
     Kocagöncü, imza töreninde yaptığı konuşmada, 1997 yılında geliştirdiği ana dilde internet adresi sistemi ile dünya çapında yeni bir dönem başlatan Netpia'nın kendi hizmet ürünlerini sunmak için Türkiye'ye geldiğini söyledi. 
     Türkiye'de Netpia ile ortak bir şirket kurduklarını ifade eden Kocagöncü, Netpia Türkiye adı altında faaliyet gösterecek şirketin faaliyet alanının ana dilde internet adresleri sistemi sunmak olacağını kaydetti. 
     Kuruluşların artık internette sadece İngilizce adıyla var olmayacağını, Türkçe ve kendi belirledikleri sloganlarıyla da internet erişimlerinin mümkün olacağını anlatan Kocagöncü, bu anlamda Türkiye pazarının önemine değindi. 
     Sistemin Türkiye'de hayata geçmesi için yaklaşık 800 bin dolarlık bir yatırım gerçekleştirdiklerini belirten Kocagöncü, ''Şu anda dünyada internet kullanan nüfusun yüzde 65'i ingilizce bilmiyor. Bu çok ciddi bir oran. Alan adlarının hepsi İngilizce ya da daha kısaltılmış yapılar şeklinde. Temel amacımız internete erişimi artırmak ve İngilizce'yi internet için bir kısıt olmaktan çıkarmak'' diye konuştu. 
     Netpia CEO'su Pan Jung Lee ise, global bir yapıda çalışan Netpia'nın artık Türkiye'de de hizmet vermeye başlamasından mutluluk duyduğunu söyledi. 
     Türkiye nüfusunun 70 milyon civarında olmasına rağmen internet kullanıcılarının sayısının 8 milyonda kaldığını belirten Lee, üç yıl içinde bu rakamın iki katına çıkacağını tahmin ettiklerini kaydetti. 
     Lee, Güny Kore'deki deneyimlerine dayanarak Netpia'nın ana dilde internet adresi sisteminin Türkiye'deki internet kullanımını daha da yaygınlaştıracağına inandıklarını söyledi. 
     Netpia'nın ana dilde internet adresi sistemi sayesinde gerçek ve tüzel kişiler, herhangi bir ön www ya da son com,org,net vb. eke gerek kalmadan Türkçe karekterleri de içerecek şekilde internet adresi alabilecek. 
     
</TEXT>
</DOC>
