<DOC>
<DOCNO> 315032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun08.html </URL>
<DATE> 2005/02/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türk askerleri Kabil'de halktan büyük ilgi ve sevgi görüyor... 
</HEADLINE>
<TEXT>

     Uluslararası Güvenlik ve Yardım Kuvveti'nin ISAF komutasını dün düzenlenen törenle NATO çerçevesinde devralan Türk askerleri, Afganistan'ın başkenti Kabil sokaklarında devriye görevine başladı. 
     Mehmetçik, kentteki devriyesi sırasında Afgan halkından büyük ilgi ve sevgi görüyor. 
     Devriye sırasında halkla iyi bir diyalog kurmaya çalışan Türk askerleri, etraflarını saran çocuklarla şakalaşıyor, esnafla selamlaşıyor ve hal hatır soruyor. 
     AA muhabirinin görüştüğü Afganlılar, Türk askerlerinin Kabil'de görev yapmasından çok memnun olduklarını, Mehmetçiğin burada emniyeti sağladığını ve görevini çok iyi yaptığını söylediler. Afgan halkı, ''Türkler Müslüman kardeşlerimizdir, burada çok iyi faaliyetler yerine getiriyorlar. Burada olmalarından çok memnunuz'' şeklinde görüş belirttiler. 
     Devriye gezen Türk askerleri de, Afgan halkının kendilere çok sıcak davrandığını, görevlerini son derece iyi yaptıklarını ifade ettiler. Askerler, ''Türk bayrağını burada dalgalandırmaktan onur duyuyoruz'' dediler. 
     Türk birliğinde görevli Yüksek Hemşire Üsteğmen Elif Çamlıdağ, AA muhabirine, buraya isteyerek geldiğini, Kabil halkıyla çok iyi diyalog içinde olduklarını söyledi. Revirde görev yapan Üsteğmen Çamlıdağ, Afgan personele de baktıklarını, burada kendilerini çok hoş karşıladıklarını belirtti. Üsteğmen Çamlıdağ, ''Bize Müslüman kardeş diye hitap ediyorlar. Türk olmanın burada bir ayrıcalığı var'' dedi. 
     
</TEXT>
</DOC>
