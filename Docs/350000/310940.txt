<DOC>
<DOCNO> 310940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun28.html </URL>
<DATE> 2005/01/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fransa'da 'Türkiye' oylaması yarın 
</HEADLINE>
<TEXT>

     Fransa'da Adalet Bakanı Dominique Perben tarafından hazırlanan anayasa uyum paketi, meclis genel kurulunda yarın oylanacak. 
     Uyum paketi, Fransız Anayasası ile AB Anayasası arasındaki farklılıkları ortadan kaldırmayı amaçlıyor. 
     Bu değişikliğin yapılmasının ardından, Fransa'da AB Anayasası için ilkbahar aylarında referandum düzenlenebilecek. 
     Anayasa Mahkemesi, geçen yıl 19 Kasım'da aldığı kararda, AB Anayasası'nın siyasi mülteci hakkı ve suçla mücadele bölümünün ulusal anayasaya ters düştüğünü açıklamıştı. 
     
     TÜRKİYE'Yİ İLGİLENDİREN BÖLÜM 
     Anayasa uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     Mecliste geçen hafta maddeler üzerinde yapılan oylamada, Türkiye'yi rahatsız eden bu bölüm Sosyalist Parti milletvekillerinin itirazına rağmen, sağcı milletvekillerinin desteğiyle kabul edilmişti. Mecliste geçen hafta yapılan tartışmalarda, Türkiye'nin AB üyeliği de yoğun olarak gündeme gelmişti. 
     Uyum paketi, mecliste oylandıktan sonra Şubat ayında senatoya gönderilecek. 
     Meclis ve senato üyelerini bir araya getiren ''Versailles Kongresi''nde, Mart ayında düzenlenecek oturumda son kez oylamaya tabi olacak paketin kabulü için üyelerin beşte üçünün onay vermesi gerekiyor. 
     
</TEXT>
</DOC>
