<DOC>
<DOCNO> 314006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/spo04.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş yerinden memnun 
</HEADLINE>
<TEXT>


Trabzonspor'un tecrübeli hocası, zirve yarışını arkadan takip etmenin avantaj olduğuna inanıyor. Şenol Güneş, son haftalarda Galatasaray - Fenerbahçe çekişmesinden faydalanmak istiyor 


'Baskı oluşmuyor' 
BORDO - Mavililer'in tecrübeli çalıştırıcısı Şenol Güneş, futbolcularıyla yaptığı son toplantıda zirve yarışını masaya yatırdı. Tecrübeli teknik adam, Fenerbahçe ve Galatasaray'ın gerisinde kalmalarının tedirginlik yaratmamasını isteyerek, "Şu an için doğru noktayız. Zirvede yer alırsak üzerimizde baskı oluşur. Önemli olan aradaki farkı korumak ve takibi sürdürmek" dedi. 

'İstikrar önemli' 
GÜNEŞ, son haftalara doğru atağa kalkıp, Fenerbahçe - Galatasaray çekişmesinden faydalanacaklarını da iddia etti. Güneş, "Geçmişte lider olduğumuzda büyük sıkıntılar çektik. Rakipler de lidere karşı çok daha hırslı ve arzulu oluyor. İstikrarlı bir şekilde yolumuza devam edeceğiz. Zirve ortaklarıyla yapacağımız maçlarda kaderimizi belirleyecek" diye konuştu. 

Malatya hazırlığı 

BORDO - Mavililer, bir günlük aradan sonra Malatya maçının hazırlıklarına başladı. Sabah yapılan çalışmaya sağ ayak bileğinde ağrı olan Fatih, halasının cenazesi için Giresun'a giden Tolga Seyhan, izinli olan İbrahim Ege ile Milli Takım kampına katılan Yattara yer almadı. Yoğun kar yağışı altında yapılan çalışmada taktiksel çift kale maç yapıldı. 

Sakın geç kalma 

TRABZONSPOR Yönetimi, Gine Milli Takım kampına katılan Yattara'yı zamanında dönmesi konusunda sert bir şekilde uyardı. Bordo - Mavililer, her seferinde ülkesinden rötarlı olarak dönen yıldız futbolcuya, yolculuk öncesinde, "Milli maç bittiği gibi uçağa atlayıp Trabzon'a döneceksin. En küçük bir mazeret kabul edemeyiz" resti çekti. 


</TEXT>
</DOC>
