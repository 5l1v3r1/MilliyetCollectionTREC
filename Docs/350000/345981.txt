<DOC>
<DOCNO> 345981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun18.html </URL>
<DATE> 2005/05/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İtalyan basını Türkiye'yi Avrupa Birliği'nde görmek istiyoruz 
</HEADLINE>
<TEXT>

     İtalya Başbakanı Silvio Berlusconi’nin dün Avrupa Şampiyonlar Ligi final maçı öncesinde Başbakan Recep Tayyip Erdoğan ile yaptığı görüşme, İtalyan basınının sayfalarına da yansıdı. 
     İtalyan gazetelerinin büyük bölümünde, Berlusconi ve Erdoğan’ın basına birlikte verdiği pozlar yer aldı. 
     Il Giornale gazetesi,"Berlusconi’den Erdoğan’a güvence 
     Türkiye’yi Avrupa Birliği’nde görmek istiyoruz" başlığını kullandı. 
     İki başbakan arasındaki özel dostluğun siyasi ve ekonomik ilişkileri de olumlu yönde etkilediğini belirten gazete, Berlusconi’nin şu sözlerine de yer verdi 
     "Ben ve Erdoğan, sorunlara somut çözümler üreten kişileriz. 
     Erdoğan önemli reformlar yaptı. Hükümeti, son derece güçlü bir kalkınma sağladı. Yüzde 30-40 civarındaki enflasyonu, yüzde 10’a indirdi. Avrupalı liderlerle ilişkilerin tesisinde önemli bir rol oynadı. Şu anda Türkiye’nin diğer Avrupa ülkelerinden hiçbir farkı yok. Bu nedenle İtalya, müzakere sürecinde de Türkiye’yi destekleyen ülkelerin başında yer alacak." İki liderin görüşmesine değinen diğer gazeteler ise haber başlıklarında Berlusconi’nin farklı konulardaki mesajlarını ön plana çıkardı. 
     Il Corriere della Sera gazetesi, Berlusconi’nin vergi reformu konusundaki sözlerini başlığa taşırken, La Repubblica ise İtalya Başbakanı’nın yatırımcılara seslenerek, "Kriz konusunda artık uyanıp kendinize gelin" dediğini yazdı. 
     La Stampa gazetesi ise haberi, "Berlusconi Liverpool gibi işin peşini asla bırakmayacağız" başlığıyla sundu. Alt başlıkta ise Berlusconi’nin hükümet programını uygulamakta kararlı olduğu belirtildi. 
     
</TEXT>
</DOC>
