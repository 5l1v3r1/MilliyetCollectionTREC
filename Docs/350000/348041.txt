<DOC>
<DOCNO> 348041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/eko08.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Duruşmalarda ressam dönemi 
</HEADLINE>
<TEXT>


NEZİH GÜROL İstanbul 

Ceza Muhakemesi Kanunu'nun 'Ses ve görüntü alıcı aletlerin kullanılması yasağı' başlıklı 183. maddesinin de dün yürürlüğe girmesiyle duruşma salonlarında ressam dönemi başladı. Yeni dönemin ilk duruşmasını gazetemiz adına ressam Huri Kiriş resmetti. Yeni yasa kapsamında muhabirler artık adliye binası içerisinde ve duruşma salonunda, fotoğraf makinesi, kamera veya ses kayıt cihazı kullanamayacaklar. Bu nedenle ressamlar davalarda görev alacak. Gazetemiz adına ressam Huri Kuriş, dün Sümerbank'ın karar duruşmasında görev yaptı. Kiriş, sanıkları, avukatları ve mahkeme heyetini 25 dakika boyunca iki ayrı açıdan kağıda yansıttı. Davada yargılanan sanıkların avukatları ve adli personel de çizim yapan Kiriş'i meraklı gözlerle izledi. Ressamın çalışmalarını izleyen sanık avukatı Şener Atılgan da yeni dönemin basın mensupları için zor olacağını söyledi. 
Bir çok desen çalışması ve yağlı boya tablolara imza atan Mimar Sinan Üniversitesi mezunu 25 yaşındaki Kiriş, çalışırken en fazla duruşma salonundaki kalabalıktan etkilendiğini söyledi. Kiriş, "Zamanın sınırlı olması nedeniyle ilk çalışma olarak biraz zordu" dedi. 


</TEXT>
</DOC>
