<DOC>
<DOCNO> 335042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yasam/yas04.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş'ın minibüs formülü 
</HEADLINE>
<TEXT>


Kadir Topbaş, zamanını daha iyi değerlendirmek için aldığı minibüsle dün 3 üniversiteyi birden ziyaret etti 

MEHMET DEMİRKAYA 

İstanbul Büyükşehir Belediye Başkanı Kadir Topbaş, zamanını en iyi şekilde değerlendirmek amacıyla aldığı Mercedes minibüsüyle dün üniversiteleri ziyaret etti. 
Topbaş, Genel Sekreter Ramazan Evren, Genel Sekreter yardımcılarından Şaban Erden, Mihmail Mangan ve Basın ve Halkla İlişkiler Daire Başkanı Ayşenur Özturanlı'yla beraber Yıldız Teknik, Boğaziçi ve İstanbul üniversitelerini ziyaret etti. Topbaş, minibüste çalışmalarını sürdürdüğünü ifade etti. İlk olarak Yıldız Teknik Üniversitesi'ne giden ve Rektör Prof. Dr. Durul Ören ile görüşen Topbaş, üniversitenin Davutpaşa kampusundaki arazide kalan tarihi binaların restorasyonunu üstlenebileceklerini söyledi. 
Topbaş, daha sonra Boğaziçi Üniversitesi'nde Rektör Prof. Dr. Ayşe Soysal'ı ziyaret etti. En son İstanbul Üniversitesi Avcılar Kampusu'na geçen Topbaş, Rektör Mesut Parlak tarafından karşılandı. Topbaş, sorunların çözümüne yardımcı olacaklarını kaydetti. 


</TEXT>
</DOC>
