<DOC>
<DOCNO> 309370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/guncel/axgun02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeliz kapıdan düşerek öldü' 
</HEADLINE>
<TEXT>


Süleyman Uçar, kaza anında otomobili Başkomiser Ebubekir Temur'un kullandığı iddiasını yineledi... 

HALUK ATALAY İstanbul 

Boğaziçi Köprüsü'nde, sekreter Yeliz Telli'nin 25 öldüğü trafik kazasını yapan otomobilin sahibi tekstilci Süleyman Uçar, direksiyonda Başkomiser Ebubekir Temur'un olduğunu söyledi. Uçar, "Yeliz, çarpmanın ardından arka kapının açılması sonucu düşerek öldü" dedi. 
Aşırı alkollü olduğu için otomobili Temur'a verdiğini kaydeden Uçar, yaklaşık 130 kilometre hızla gittiklerini kaydetti. Uçar, kazayı şöyle anlattı 
"Normal şartlarda böyle bir kaza bu hızda meydana gelmezdi. Ancak, hava yağışlı olduğu için otomobil kontrolden çıktı. Yeliz, arka sol tarafta oturuyordu. Çarpma sonucu sol arka kapının açıldığını ve Yeliz'in düştüğünü fark ettim." 
Uçar, Telli ailesinin, "kızlarının öldürüldüğü" yönündeki iddialarının asılsız olduğunu belirtti. Tutuklanan Temur'un, trafik polislerinin kazaya müdahale etmesinin ardından olay yerinden hızla uzaklaştığı, 7 saat sonra geri dönerek alkolmetreye üflediği ve alkolsüz olduğunun belirlendiği bildirildi. Öte yandan, tutuklanarak cezaevine konulan Temur'un, idari soruşturma kapsamında da açığa alındığı bildirildi. 


</TEXT>
</DOC>
