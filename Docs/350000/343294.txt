<DOC>
<DOCNO> 343294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko16.html </URL>
<DATE> 2005/05/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hazine Müsteşarı Türk ekonomisine duyulan güven arttı 
</HEADLINE>
<TEXT>

     Hazine Müsteşarı İbrahim Çanakcı, Türk ekonomisine ve ulusal para birimine duyulan güvenin arttığını belirterek, "Bu da Hazine’nin işini kolaylaştıracak ve Basel II’ye geçişi daha yumuşak kılacaktır" dedi. 
     Çanakcı, Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferansta yaptığı konuşmada, Basel uzlaşısının, finansal sektörün istikrarı açısından çok önemli olduğunu vurguladı. 
     10 yıldan beri uygulanan Basel I’in yeniden gözden geçirilmesine 
     ihtiyaç duyulduğunu ifade eden Çanakcı, Basel II’nin uzun yılların deneyimi olduğunu, ulusal ve uluslararası bankacılık sektörünün istikrarını öngördüğünü söyledi. Basel II’nin piyasa disiplini sağlama ayağının, bankaların sorumlu davranışlarını ödüllendirirken, bunu yapmayanları cezalandırdığını bildiren Çanakcı, Türk bankacılık sektörünün Basel II’nin sermaye yeterlilik oranları kuralını hemen hissedeceğini ifade etti. Çanakcı, Basel II’nin risk yönetim uygulamalarını güçlendirmesini beklediklerini kaydederek, Türk bankalarının Uluslararası Muhasebe Standartları’na uyumu neredeyse tamamladığını, Türkiye’de bankacılık sektöründeki düzenleyici ortamın gün geçtikçe uluslararası kabul edilmiş standartlara uyumlu hale geldiğini anlattı. 
     
     "BASEL II, BANKALARA EK MALİYET GETİRECEK" 
     İbrahim Çanakcı, Basel II’nin ileri risk ölçüm yöntemlerinin bankalara ek maliyet getireceğine dikkat çekerek, Türkiye’de bankacılık sektörünün koşulları çok yakından takip ettiğini ve bu yatırımlara başlayacağını söyledi. 
     Basel II’ye geçişin, bankacılık sektöründe konsolidasyon eğilimini daha da vurgulayacağını ve uluslararası mali sektörle daha fazla entegrasyonu öne çıkaracağını ifade eden Çanakcı, şunları kaydetti 
     "Biz denetlemenin iyileşmesi ve piyasa disiplini sayesinde yatırımcıların Türk mali sistemine güvenlerinin daha da artacağına ve bu sektöre daha fazla fon, finansman çekeceğimize inanıyoruz. Bu olumlu gelişmeler Türk bankacılık sektörünün AB standartlarına daha yumuşak geçiş yapmasını sağlayacak ve Basel II’ye geçişin maliyetlerini düşürecektir." Çanakcı, Türkiye’de bankacılık sektörünün önemli bir yapısal dönüşüm geçirdiğini, daha da ileri giderek diğer yapısal reformları gerçekleştirmek, AB’ye uyumlu hale getirmek istediklerini söyledi. 
     TL bazlı varlıklara hem ulusal hem uluslararası aktörlerden önemli talep gelmeye başladığını ve enstrümanların da arttığını belirten Çanakcı, şöyle devam etti 
     "Bütün bunlar çok açıkça Türk ekonomisine ve ulusal para birimine duyulan güvenin göstergesi. Bu da Hazine’nin işini kolaylaştıracak ve Basel II’ye geçişi daha yumuşak kılacaktır. Dahası Türkiye’nin kredi derecelendirmesinde zaman içinde iyileşmeler yaşandıkça dövize bağlı tahvillere talep de azalacaktır." 
     
     ŞİRKETLERE YAKINDAN TAKİP 
     Hazine Müsteşarı Çanakcı, Basel II’de şirketlerin güçlü ve zayıf yönlerinin daha yakından takip edileceğini, KOBİ’lerin mutlaka muhasebe standartlarını yükseltmeleri, daha şeffaf çalışmaları, yönetişim ilkelerini uygulamaları ve sermaye tabanlarını genişletmeleri gerektiğini söyledi. 
     Çanakcı, Türkiye’de mali istikrarın çok önemli olduğunu vurgulayarak, şöyle dedi 
     "Basel II’ye başarılı bir geçiş, mali istikrarı artıracak, risk kültürü, düzenleyici, denetleyici çerçevelerin ve şeffaflığın güçlenmesini sağlayacaktır. İlk başta yaşanacak adaptasyon maliyetleri, daha sonraki kazanımlarla geri dönmüş olacaktır. Türkiye, AB standartlarına uydukça, müktesebata uyumlu hale geldikçe, Basel II zaten sistemimizin bir parçası haline gelmek zorundadır." 
     
     FED BAŞKANLAR KURULU ÜYESİ BIES 
     FED Başkanlar Kurulu Üyesi Susan Schmidt Bies de, Basel II’nin kuvvetli bir finansal sistem için çok önemli olduğunu vurguladı. 
     Bies, bankaların daha saydam portföylere sahip bulunmasının Basel II’ye geçişin en önemli faydası olacağı ifade ederek, "Bankalardan bilgi birikimi konusunda daha tutarlı beklentiler olacak" dedi. 
     Susan Schmidt Bies, bir katılımcının sorusu üzerine de, Türkiye’deki bankacılık sektöründe fevkalade elemanlar bulunduğunu söyledi. 
     
     FİYAT İSTİKRARININ ÖNEMİ 
     Merkez Bankası Başkan Yardımcısı Erdem Başçı ise, Basel II uygulamaya geçtiği zaman Merkez Bankası faaliyetlerinin kolaylaşacağını ifade etti. 
     Başçı, Türkiye’de fiyat istikrarının ilk hedef olduğunu vurgulayarak, şunları kaydetti 
     "Ekonomik krizlere yol açan hususlar fiyat istikrarının olmamasındandır. Gelecekte mali istikrardan ziyade fiyat istikrarına odaklanacağız. Fiyat istikrarına yönelik hedeflere ulaşmak için mali istikrardan ödün verilebilir. Bol bol fiyat istikrarı istiyorsanız mali istikrardan bir parça ödün verebiliyorsunuz." Başçı, Türkiye’de bazı firmaların kayıtsız çalıştıkları için bilançolarının bile bulunmadığını, bu firmaların bilançolarının olması ve uluslararası muhasebe standartlarına uyumlu hale getirilmesi gerektiğini söyledi. 
     Türkiye’nin geçmişte ciddi bir borç stoku bulunduğunu, son 3 yıllık gelişmelerle bu rakamın yüzde 65’e indirildiğini belirten Başçı, "Önümüzdeki 3 yıl boyunca bu trendin devam edeceğini düşünüyoruz" dedi. 
     Türkiye’de risk kültürü konusunda duyarlılığın önemine işaret eden Başçı, "Halen döviz riskinden bahsediyoruz. Taraflara döviz riskinden bahsediyoruz. Dengeli bir pozisyonunun tutulması gerekiyor. Diliyoruz ki özel sektörün de bundan böyle açık pozisyonu olmayacaktır" diye konuştu. 
     
</TEXT>
</DOC>
