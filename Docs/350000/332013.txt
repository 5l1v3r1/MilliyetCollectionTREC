<DOC>
<DOCNO> 332013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur10.html </URL>
<DATE> 2005/04/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sevgililer tatil yerine ölüme gitti .. 
</HEADLINE>
<TEXT>

     Halim AKÇA DHA 

      BURDUR- Antalya karayolunda Bucak İlçesi yakınlarında, otomobilin aşırı hız nedeniyle takla atması sonucu meydana gelen trafik kazasında, üniversite öğrencileri Adile Akman 21 ile İsmet Yıldırım 23 yaşamını yitirdi. Arkadaşları Özlem Türemen 20 ile Gökhan Okumuş 22 hafif yaralandı. 112 Acil Servis ekibinin, duran kalbini masajla çalıştırdıkları İsmet Yıldırım'ın kurtulduğunu sanıp sevinen yaralı gençler, arkadaşlarının kalbinin yeniden durduğunu öğrenince yıkıldı. 
     Süleyman Demirel Üniversitesi Ağlasun Meslek Yüksek Okulu'nda okuyan Adile Akman ile Özlem Türemen, Karadeniz Teknik Üniversitesi'ne bağlı Giresun Eğitim Fakültesi Kimya Bölümü 2'nci sınıf öğrencisi olan erkek arkadaşları İsmet Yıldırım ve Gökhan Okumuş ile hafta sonunu Antalya'da geçirmek üzere 34 MRC 43 plakalı otomobil ile yola çıktı. Gökhan Okumuş'un kullandığı otomobil, Burdur'un Bucak İlçesi yakınlarında aşırı hız nedeniyle kontrolden çıktı. Yolda taklalar atan araç, kenardaki tarlada durabildi. 
     
     İSMET ÖNCE SEVİNDİRDİ 
     Ağır yaralanan İsmet Yıldırım ve Adile Akman ile hafif yaralı Özlem Türemen ve Gökhan Okumuş, yoldan geçenlerin yardımıyla araçtan çıkarıldı. Olay yerine gelen 112 Acil Servis ekibi, kalbi duran İsmet Yıldırım'a kalp masajı yapıp, elektro şok vererek tekrar çalıştırmayı başardı. Bucak Devlet Hastanesi'ne kaldırılan iki sevgili, Adile Akman ve İsmet Yıldırım, hastanede yaşamlarını yitirdi. 
     Bu arada, 112 Acil Servis ekibinin duran kalbini masajla çalıştırdıkları İsmet Yıldırım'ın kurtulduğunu sanıp sevinen yaralı gençler, arkadaşlarının kalbinin yeniden durduğunu öğrenince yıkıldı. 
     
</TEXT>
</DOC>
