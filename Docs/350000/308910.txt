<DOC>
<DOCNO> 308910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo07.html </URL>
<DATE> 2005/01/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hamit, Ümit'i yıktı Fatih Akyel siftah, Halil şov yaptı 
</HEADLINE>
<TEXT>

     Almanya Bundesliga'da ikinci yarı start alırken, lider Bayern Münih net bir galibiyet aldı, Hamit'li Schalke Ümit'li Werder Bremen'i devirdi. Fatih Akyel ise ilk maçına çıktı... 
     Haftanın en önemli maçında karşı karşıya gelen Hamit Altıntop'lu Schalke, Ümit Davala'lı Werder Bremen'i 2-1 mağlup etmeyi başardı. 
     Haftaya lider Bayern Münih'le aynı puanda giren Schalke, Bayern'in kazanmasının ardından Werder Bremen önüne mutlak 3 puan için çıktı. Milli futbolcularımız Hamit Altıntop'un 90 dakika, Ümit Davala'nın 75 dakika forma giydiği mücadelede ev sahibi mavi-beyazlılar ikinci yarının başında Asamoah ile öne geçti. Ancak Werder Bremen bu gole 3 dakika sonra İsmael'in penaltı golüyle cevap verdi. 
     Geçen sezon Werder Bremen formasıyla gol kralı olan Ailton, 67'de sahneye çıktı ve eski takımını yıkan golü filelere bıraktı. 
     Schalke bu sonuçla Bayern Münih'le birlikte 37 puanla zirveyi paylaşırken, Werder Bremen 28 puanda kaldı. 
     
     Fatih Akyel siftah yaptı 

     Almanya'ya transfer olan Fatih Akyel'in forma giydiği Bochum ile Yıldıray Baştürk'ün oynadığı Hertha Berlin 2 - 2 berabere kaldı. Bochum'un yeni transferi Fatih, ikinci yarıda Colding'in yerine oyuna girerken, Yıldıray ise 90 dakika mücadele etti. 
     
     Halil şov yaptı 

     Kaiserslautern forması giyen Hamit Altıntop'un kardeşi Halil Altıntop, Nurnberg karşısında takımının galibiyetinde önemli rol oynadı. Kaiserslautern'in deplasmanda 3-1 kazandığı maçta Halil ikinci golün pasını verdi, üçüncü golün geldiği serbest vuruşta ise düşürülen isimdi. 
     
     Bayern Münih süper başladı 

     İkinci yarının açılış maçında cuma akşamı Hamburg'u ağırlayan lider Bayern Münih, sahadan 3-0'lık galibiyetle ayrıldı. 
     Lidere 3 puanı getiren goller 22'de Pizarro, 48'de Schweinsteiger ve 55'te Roy Makaay'dan geldi. Felix Magath'ın öğrencileri bu sonuçla puanlarını 37 çıkardı ve liderliğini sürdürdü. 
     Almanya'da, 1. Bayern Münih 37 puan, 2. Schalke 37 puan, 3. Stuttgart 34 puan şeklinde sıralanıyor. 
     Bundesliga'da diğer sonuçlar şöyle 
     

Hansa Rostock 0 0 Freiburg Mainz 2 3 Stuttgart Monchengladbach 1 0 Arminia Bielefeld Wolfsburg 1 2 Borussia Dortmund Hannover 0 3 Bayer Leverkusen      
</TEXT>
</DOC>
