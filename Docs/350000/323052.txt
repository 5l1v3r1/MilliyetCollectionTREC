<DOC>
<DOCNO> 323052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/eko06.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar, Büyükşehir'in gönlünde İTO Başkanı 
</HEADLINE>
<TEXT>



İstanbul Büyükşehir Belediyesi'nin, İstanbul Ticaret Odası'na İTO 9 Mart'taki oda seçimlerinden bir gün önce çektiği ve Başkan Kadir Topbaş'ın imzasını taşıyan bir davet faksında "İbrahim Çağlar İTO Başkanı" ifadesi yer aldı. İTO Başkanlığı'na adaylığını koyan İbrahim Çağlar, aynı davetin kendisine "AKP Kurucular Kurulu Üyesi" sıfatıyla geldiğini, İTO'ya ulaşan fakstan haberi olmadığını söyledi. İTO Başkanı Mehmet Yıldırım ise konuyla ilgili kendi adına düzenlenmiş bir davet almadığını vurgularken, bu durumu "yanlı bir hareket" olarak yorumladı. 
Öte yandan İstanbul Büyükşehir Belediyesi basın danışmanlığının yaptığı açıklamada durumun otomatik faks sisteminden kaynaklanan bir yanlışlık olduğu belirtildi. İstanbul Büyükşehir Belediyesi, Mehmet Yıldırım'a da davetiyenin yollandığını, İbrahim Çağlar'a gönderilen davette ise "Meclis Üyesi" sıfatının bulunduğunu öne sürdü. 


</TEXT>
</DOC>
