<DOC>
<DOCNO> 344692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/ekonomi/eko05.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tarih tekerrür ederse borç sürdürülemez' 
</HEADLINE>
<TEXT>


ANKARA ANKA 

IMF, çeşitli senaryolar altında Türkiye'nin borçlarının sürdürülebilirliği ve yönetilebilirliğini inceledi. IMF uzmanlarının Türkiye ekonomisiyle ilgili olarak hazırladıkları raporda yer alan temel projeksiyona göre kamu borcunun ulusal gelire oranının 2008 yılında yüzde 59.5'e düşürülmesi öngörülürken, en kötü senaryonun gerçekleşmesi durumunda bu oran yüzde 125'in üzerine çıkabilecek. 
Türkiye'nin borç yükünün standart senaryolar altında yönetilebilir olduğu belirtilen çalışmada, ancak tarihsel ekonomik performansının tekrarının borcu sürdürülemez durumda bıraktığı kaydedildi. Bu durumda, son 10 yılda yüzde 2.5 olan ortalama ulusal gelir büyümesinin devam etmesi, ulusal gelirin yüzde 3.5'i kadar faizdışı fazla verilmesi ve referans bono reel faiz oranlarının yüzde 24 olarak gerçekleşmesi halinde, kamu borcunun ulusal gelire oranının yüzde 100'den yukarıya çıkacağı hesaplandı. Çalışmada, "Bu senaryo, zayıf mali performans, düşük büyüme ve yüksek faiz oranları kamu borcu için sürdürülemez bir çizgiyi ürettiğini gösterir" denildi. 
Borcun sürdürülebilirliği için temel varsayımlarda, yıllık büyümenin orta dönemde yüzde 5, faiz dışı fazlanın yüzde 6.5 ve iç borçlar üzerindeki ortalama reel faiz oranlarının yüzde 17 olacağı esas alındı. 

Dış borçlar 
Projeksiyonda dış borcun milli gelire oranının 2004'teki yüzde 53.2'den 2009'da yüzde 41.4'e gerilemesi öngörülüyor. Tarihsel ortalamaların dikkate alındığı senaryoya göre dış borcun ulusal gelire oranı 2009'da yüzde 37.8, en kötü senaryoya göre ise yüzde 94.4 olacak. 




</TEXT>
</DOC>
