<DOC>
<DOCNO> 302209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy06.html </URL>
<DATE> 2004/12/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
AKP'lilere göre Gül dışındaki bakanların yeri sağlam değil 
</HEADLINE>
<TEXT>

     Başbakan Recep Tayyip Erdoğan'ın kabine revizyonu mesajlarıyla AKP'de tam bir bakanlık heyecanı yaratırken, Dışişleri Bakanı ve Başbakan yardımcısı Abdullah Gül dışında bakanların tamamının yerlerine alternatif adaylar çıktı. 
     Başbakan Erdoğan'ın Kurban Bayramı öncesinde yapması beklenen kabine revizyonu için yakın çevresi, "Çok sınırlı sayıda bakan değişecek. Bakanlar arası görev değişiklikleriyle gidecek ve yeni gelecek bakan sayısı en çok 5 olur" demesine karşın AKP'de tam tersi bir durum yaşanıyor. AKP'de 368 kişilik milletvekili grubun neredeyse üçte biri, bakanlık için kulislere başladı. Bakan olabileceğini AKP'li sayısının 100'ün üzerinde olduğu belirtildi. Milletvekilleri arasındaki beklenti, değerlendirmeleri ve taleplerine göre Abdullah Gül dışında hiçbir bakan koltuğunu garantiye almış görünmüyor. Gül dışındaki bakanların hemen tamamının yerine kendilerini alternatif olarak gören isimler bulunuyor. Her bir bakanın yerine de bazı isimlerde daha da yükselmesine karşın en az 5 aday bulunuyor. 
     Erdoğan'ın çevresinden sızan bilgiler ışığında başlangıçta Devlet Bakanı Güldal Akşit, Bayındırlık ve İskan Bakanı Zeki Ergezen, Sağlık Bakanı Recep Akdağ, Kültür ve Turizm Bakanı Erkan Mumcu ve Milli Eğitim Bakanı Hüseyin Çelik'in gidebileceği beklentisiyle, bu isimler yerine adaylıklarını ilan edenlerin varlığı kabul edilmişti. Ancak artık değişim beklentisi Başbakan Yardımcıları Mehmet Ali Şahin ve Abdüllatif Şener'den başlayarak, Maliye Bakanı Kemal Unakıtan'dan Erdoğan'ın asla değiştirmeyi düşünmeyeceği tüm bakanlara kadar yayıldı. Parti yöneticilerinin çok büyük bölümüyle, kendisini parti yönetimine yakın sayan milletvekilleri, gelmek istedikleri bakanlıkla ilgili görüşlerini içeren raporları Erdoğan'a iletmeye çalışarak bakanlıklara talip olduklarını ilan etmeye başladı. 
     Erdoğan'ın sınırlı sayıda tutacağı kabine değişimiyle birlikte ortaya çıkan "bakanlık beklentilerine" de parti yönetiminde belli ölçüde yanıt vermek amacıyla Merkez Yürütme Kurulu'nda MYK da değişikliğe gitmesi bekleniyor. 
     
</TEXT>
</DOC>
