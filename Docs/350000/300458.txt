<DOC>
<DOCNO> 300458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/kohen.html </URL>
<DATE> 2004/12/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB-ABD dengesi 
</HEADLINE>
<TEXT>


AB'nin Türkiye'yle müzakereleri başlatma kararı, ABD'den Rusya'ya ve Arap-İslam dünyasına kadar, birçok ülkeyi bir "durum değerlendirmesi" yaparak "yeni pozisyonlar" almaya sevk ediyor. 
Genelde dünyanın bu olaya sıcak baktığı söylenebilir. Daha başından Türkiye'nin AB ile bütünleşmesinden yana bir tavır sergileyen ABD'nin tepkisi olumlu olmuştur. Arap ve İslam ülkelerinde gerek resmi çevreler, gerek basın, AB'nin kararından duydukları memnuniyeti ifade etmişlerdir. Başbakan Erdoğan'ın Şam'ı ziyareti münasebetiyle Suriye'de yapılan değerlendirmeler de bunun canlı bir örneği. Suriyeliler artık Türkiye'ye Avrupa'nın uzantısı, dolayısıyla kendilerini de AB'nin komşusu olarak gördüklerini söylüyorlar 
Sadece Rusya'nın bu işe soğuk baktığı anlaşılıyor. Başkan Putin Ankara'yı ziyareti sırasındaki bir konuşmasında hoşnutsuzluğunu çıtlatmıştı. Şimdi Moskova'da bu yönde yorumlar yapılıyor. Rusların endişesi AB ile bütünleşecek bir Türkiye'nin Moskova'nın siyasal ve ekonomik çıkarlarına zarar vereceğidir. Umarız Başbakan Erdoğan'ın yakında Moskova'ya yapacağı ziyaretten sonra bu kaygılar dağılır... 

AB-Türkiye yakınlaşması bağlamında tabii en önemli tavır, Amerika'nınkidir. Washington hep Türkiye'nin AB üyeliğini savunduğu için hatta Fransızları sinirlendirecek kadar , Brüksel'de ulaşılan sonuçtan resmen memnun. 
Ancak şimdi Amerikan siyasal ve akademik çevrelerinde, Türkiye'nin AB ile bütünleşme yoluna girmesinin ABD'nin çıkarlarına ne kadar uygun düşeceği sorgulanıyor ve tartışılıyor. Bir görüşe göre, son zamanlarda ABD'nin politikalarına ters düşen Türkiye, bundan böyle daha da AB'nin etkisi altına girecek, yani AB'ye yaklaştıkça, ABD'den uzaklaşacak... 
Farklı düşünenlere göre ise, Türkiye, AB yüzünden ABD'ye sırt çevirecek değil. Çünkü ABD ile mevcut bağlar Türkiye'nin siyasal, güvenlik, ekonomik vs. çıkarları açısından hayati ve vazgeçilmez bir önem taşır... 

ABD'nin önde gelen Türkiye otoritelerinden Dr. Ian O. Lesser, "Western Policy Center" tarafından yayımlanan bir analizinde, Türkiye'nin AB ile bütünleşmesinin aslında bazı zorlukların yanı sıra önemli fırsatlar da yarattığını yazıyor. 
Dr. Lesser, AB'ye katılan bir Türkiye'nin, ABD ile de güçlü stratejik bağlarını sürdürebileceğini belirtiyor ve bunun sağlanmasında, ABD'ye de kendi payına düşeni yapmasının şart olduğunu anımsatıyor. 
Nedir bunlar 
Birincisi, ABD yönetimi, bundan böyle Türkiye'nin bazı meselelerde Irak, Ortadoğu gibi AB'den yana bir tavır alabileceğini kabul etmelidir. ABD'nin Türkiye'nin desteğini sağlaması, Washington'un Trans-Atlantik anlaşmazlıkları gidermekteki başarısına bağlı olacak... 
İkincisi, ABD, Türkiye'de yaygınlaşan Amerikan aleyhtarlığına set çekmek için, özellikle Türk halkının güvenini kazanmalıdır. Bunun için de, örneğin Kuzey Irak'taki PKK militanları konusundaki beklentilerini dikkate almalıdır... 
Üçüncüsü, Amerikan özel sektörü, AB'den ekonomik destek alacak olan Türkiye'ye daha büyük ilgi gösterip yatırımlar yapmalıdır... 

BU tavsiyelerin yerine getirilmesi kuşkusuz ABD'ye olduğu kadar Türkiye'ye de yarar sağlayacaktır. 
AB ile yeni bağların güçlendirilmesi, ABD ile ilişkilerin zayıflamasını gerektirmez. Türkiye açısından AB'yi ABD'nin bir alternatifi olarak görmek büyük hata olur. Aksine bugün gelinen noktada, "çok yanlı yarar" sağlama fırsatı ortaya çıkıyor. Bu fırsatı da dengeli bir politika izleyerek değerlendirmek lazım... 



</TEXT>
</DOC>
