<DOC>
<DOCNO> 320304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun41.html </URL>
<DATE> 2005/03/03/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Türk azınlığın sorunları Yunan meclisinde... 
</HEADLINE>
<TEXT>

     Yunanistan'ın Batı Trakya bölgesindeki Rodop ilinin milletvekili İlhan Ahmet, Türk azınlığının sorunlarıyla ilgili çeşitli bakanlıklar tarafından cevaplanmak üzere, Parlamento'ya üç soru önergesi sundu. 
     Önergelerinde, Lozan Antlaşması ve diğer uluslararası sözleşmelerde belirtilen bazı hakların Batı Trakya Türk azınlığının fertlerine uygulanmadığını vurgulayan Ahmet, ilgili bakanlıklardan bu konuda önlem almalarını istedi. 
     Ahmet, Adalet Bakanlığı tarafından cevaplanmak üzere sunduğu önergede, ''Lozan Antlaşması'nda, azınlık fertlerine yardımcı olunması amacıyla Batı Trakya'daki mahkemelerde tercüman bulundurulması ve azınlık fertlerinin dini bayram günlerinde yargılanamayacaklarına ilişkin açık hükümler bulunmasına karşın, Atina'nın bugüne kadar bu konuda herhangi bir önlem almadığını'' belirtti. 
     Batı Trakya'da, yeterli derecede Yunanca bilmeyen azınlık fertlerinin yargılandıkları davalarda tercümanlık görevini ''adliye sarayının kahvecisinin'' üstlendiğini belirten Ahmet, azınlık fertlerinin Kurban ve Ramazan bayramları gibi kutsal günlerde de yargılandıklarına dikkati çekti. 
     Azınlık milletvekili, Adalet Bakanlığı'nın, Lozan'da belirtilen yükümlülüklerin yerine getirilmesine yönelik önlem almayı düşünüp düşünmediğini sorduğu önergesinde, Lozan Antlaşması'nda Batı Trakya'da tek bir ''Müslüman azınlık''tan söz edilmesine karşın, anlaşmanın Yunanca çevirisinde bu deyimin çoğul haliyle ''Müslüman azınlıklar'' olarak yer aldığına dikkati çekerek, ''Bunun doğrusu nedir '' diye sordu. 
     İlhan Ahmet, İçişleri Bakanlığı tarafından cevaplanmak üzere sunduğu soru önergesinde ise Batı Trakya'da isimlerinde ''Türk'' ifadesi bulunan derneklerin kapatılmasıyla, azınlığın Avrupa İnsan Hakları Sözleşmesi ve Yunan anayasasıyla güvence altına alınan ''kendi kendini tanımlama'' ve dernekçilikle ilgili haklarının ihlal edildiğini belirtti. 
     Söz konusu hakların Yeni Avrupa Anayasası'nda da temel haklar olarak belirlendiğini kaydeden Ahmet, bu hakların Trakya'daki azınlık fertleri için de geçerli olması için, Bakanlığın ne gibi önlemler almayı düşündüğünü sordu. 
     Azınlık milletvekili, Kamu Düzeni ve Kültür Bakanlıkları tarafından cevaplanmak üzere sunduğu soru önergesinde de, son zamanda Batı Trakya'da Türk azınlığına ait kutsal mekanlara yapılan saldırıların arttığına işaret ederek, ilgili makamlardan bu konuda önlem almalarını istedi. 
     Önergesinde, Batı Trakya'da Türk azınlığına ait birçok kutsal mekanın çeşitli saldırılar ya da doğal yıpranmalar sonucunda kötü durumda bulunduğunu belirten Ahmet, ilgili bakanlıkların bir kültür mirası olan bu abidelerin korunması için ne şekilde ekonomik destek ve yardım yapmayı düşündüklerini sordu. 
     
</TEXT>
</DOC>
