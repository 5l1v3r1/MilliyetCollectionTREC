<DOC>
<DOCNO> 317679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas11.html </URL>
<DATE> 2005/02/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Google'ın e-posta servisi halka açılıyor 
</HEADLINE>
<TEXT>

     İnternet arama motoru Google, daha önce test kullanımı için kısıtlı sayıda insanın kullanımına açtığı e-posta hizmeti Gmail'i genişletiyor. 
     Google, Gmail için daha önce 'gmail.google.com' internet adresinden kayıt yaptıranları da elektronik posta hizmetinden yararlanmaya çağırıyor. 
     Ne zaman hizmete gireceği belli olmayan Gmail'i kullananlara, elektronik postalar içinde arama yapılabilme kolaylığı da sunuluyor. 
     Gmail'in tartışmalı özellikleri arasında bir yazılımın e-postalarda geçen konuyu tarayarak, ilgili reklam linklerini elektronik postaya ekleyebilecek olması da bulunuyor. 
     
     Özel hayatın gizliliği 

     Google yetkilileri, bu işlemin otomatik anahtar kelime sistemiyle, kişinin özel hayatının gizliliği korunarak gerçekleştirileceğini belirtiyorlar. 
     Gmail'le ilgili diğer bir eleştiri ise kullanıcıların sildiği e-postaların Google tarafından silinmeme hakkının saklı tutulması. Bunun ticari ya da istihbarat amaçlı kullanılmasından endişe ediliyor. 
     
     Yahoo ve Hotmail'in telaşı 

     Google'ın elektronik posta alanında da büyümek istemesi, Yahoo ve Hotmail gibi şirketleri telaşlandırmıştı. 
     Google'ın girişiminin ardından kullanıcılarının elektronik posta depolama kapasitelerini kademeli olarak artıran Yahoo, en son 250 Mb, Microsoft'un yan kuruluşu Hotmail ise ABD'lilere 250 Mb Türkiye'den üye olanlara 2 Mb depolama kapasitesi sunuyor. 
     Google, Gmail ile 1 Gb'lik 1.000 Mb elektronik posta hizmeti sunuyor. 

     
</TEXT>
</DOC>
