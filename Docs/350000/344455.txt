<DOC>
<DOCNO> 344455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/magazin/amag.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerçek sanat filmi neymiş, görecekler' 
</HEADLINE>
<TEXT>


'Banyo'nun çekimlerini tamamlayan Mustafa Altıoklar, çok iddialı Türk sinemasında sanat filmi zannedilenler için, 'Aaa Meğer bunlar sanat filmi değilmiş ' dedirteceğiz 

BİRSEN ALTUNTAŞ 

Bu yıl çekmeyi planladığı 3 sinema filminden ilki olan "Banyo"nun çekimlerini bitiren Mustafa Altıoklar, sanat filmi tartışmalarına yeni bir soluk getirdiğini söyledi. Başlıca rollerini Selçuk Yöntem, Seray Sever, Demet Evgar, Janset ve Arda Kural'ın paylaştığı filmin 3 Eylül'de seyirciyle buluşacağını belirten Altıoklar'la konuştuk. 

Baştan sona 3 ayrı banyoda çektiğiniz "Banyo" filminin türü nedir 
Filmin türü erotik kara - komedi. Senaryosu bana tiyatro oyunu olarak gelmişti. Metni sinemaya çevirme süresi 1 ayı buldu. Bu film bana kalırsa Türk sinemasında sanat filmi zannedilenler için, 'Aaa Meğerse onlar sanat filmi değilmiş ' dedirtecek bir başlangıç filmi olacak. 2 haftada çektik. Kendi filmimizi kendimiz yaptık. 'Yapımcıyım' diye geçinen cahillerin yaptığı hatalara düşmedik. 

Filmin başından sonuna kadar oyuncular yarı çıplak. Bu birtakım çekinceleri de beraberinde getirdi mi 
Çıplaklık artı mı, eksi mi getirecek diye bir muhasebe yapmadım. Enteresan bir erotik duygu ve ruh filmin tümünü kaplamış bile olsa, karşılaştığınız fark daha başka olacak. Bugüne kadar Türk filmlerindeki erotizmin dışında bir şey görecekler. Bunu seyirci keşfetmeli. 'Ben sunuyorum, siz tadına bakın' diyeceğim. 

'Erbil yüzünden final değişti' 

2. film Beyaz'ın Kadınları'nın çekimlerine haziranın ilk haftası başlayacağım. Demet Evgar filmde başrol oyuncum olacak. Aslında önce Hülya Avşar'la, erkek oyuncu için de Mehmet Ali Erbil'le konuştuk ama Mehmet Ali bir röportajda 'Mustafa'nın filminde oynayacağım, seri katil benim' deyince her şey altüst oldu. Sırf bu yüzden filmin finalini değiştirdim. Erbil'in yerine de başka oyuncu arıyoruz. 


</TEXT>
</DOC>
