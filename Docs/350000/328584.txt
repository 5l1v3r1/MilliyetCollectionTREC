<DOC>
<DOCNO> 328584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy41.html </URL>
<DATE> 2005/03/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Alpogan Türkiye'nin ABD'ye, ABD'nin de Türkiye'ye ihtiyacı vardır 
</HEADLINE>
<TEXT>

     Milli Güvenlik Kurulu MGK Genel Sekreteri Büyükelçi Yiğit Alpogan, Türkiye'nin ABD'ye, ABD'nin de Türkiye'ye ihtiyacı bulunduğunu bildirdi. 
     Türk-Amerikan İş Konseyi'nin TAİK düzenlediği yemeğin ardından konuşan MGK Genel Sekreteri Büyükelçi Alpogan, Türkiye ile ABD arasındaki dostluk ve ortaklığın, tarihin zor dönemeçlerinden geçerek güçlü bir zeminde, karşılıklı anlayış ve çıkarlar temelinde bugüne kadar gelişerek geldiğini kaydetti. 
     İlişkilerin özellikle son 15 yılda meydana gelen uluslararası gelişmeler çerçevesinde ortak çabalar ve işbirliği anlayışıyla daha da çeşitlendiğini belirten Alpogan, ''İki ülke, gelinen bu aşamada, pek çok bölgesel sorun karşısında ortak kaygıları paylaşmakta, Balkanlar, Kafkasya, Ortadoğu ve Orta Asya'yı kapsayan geniş bir coğrafyada barış, istikrar ve güvenliğin pekiştirilmesi için birlikte çalışmaktadır. Bu nedenle Türkiye'nin ABD'ye, ABD'nin de Türkiye'ye ihtiyacı vardır'' dedi. 
     Türkiye ile ABD'nin bölgede demokrasinin gelişmesi konusunda gayret sarf eden iki ülke olduğuna dikkat çeken Alpogan, Genişletilmiş Ortadoğu ve Kuzey Afrika Projesi'nin bu amaca hizmet etmeye yönelik olduğunu, Türkiye'nin de bu süreçte üzerine düşen rolü barış ve istikrara katkıda bulunmak amacıyla oynamaya hazır olduğunu vurguladı. 
     MGK Genel Sekreteri Büyükelçi Yiğit Alpogan, bunun, bölgesinde gerçek laik ve demokratik tek ülke olan Türkiye'nin içinde bulunduğu coğrafyadaki demokratik değişim sürecine katkıda bulunma imkan ve kapasitesini artıran, dolayısıyla ABD ile bu alanda da işbirliğine ivme kazandıracak bir unsur olduğunu belirtti. 
     Ülkeler arasındaki bir işbirliği alanının da terörle mücadele ve kitle imha silahlarının yayılmasının önlenmesi olduğunu kaydeden Alpogan, ''Şiddetle kınadığımız 11 Eylül saldırıları, uluslararası teröre, suç odaklarına, organize suçlara karşı işbirliğimizi daha da yoğunlaştırmıştır'' dedi. 
     İki ülke arasındaki ticari ilişkilere de değinen Yiğit Alpogan, 1996'da 4,66 milyar dolar olan ticaret hacminin 9,49 milyar dolara ulaştığını, ABD'nin ithalatımızda 5., ihracatımızda 3. sırada yer aldığını kaydetti. 
     ABD ile ticaretin dengeli gelişmesinin memnuniyet verici olduğunu ifade eden Alpogan, ikili ticaretin gerçek potansiyelini yansıtacak şekilde gelişebilmesi açısından ticaretin serbestleştirilmesi yönünde daha fazla çaba sarf edilmesi ve Türkiye'ye yönelik uygulanan tarife ve tarife dışı engellerin kaldırılmasının önem taşıdığına dikkat çekti. 
     Büyükelçi Alpogan, 1980-2003 yılları arasında ülkeye girişine izin verilen ABD kökenli yabancı sermaye miktarının sadece 4 milyar dolar civarında olduğuna işaret ederek, yabancı yatırımları teşvik için çıkarılan yeni yasanın ABD yatırımları için de teşvik edici bir unsur olmasını beklediklerini söyledi. 
     Türk özel sektör kuruluşlarının ABD'de geniş bir yelpazeye yayılarak artmasının iftiharla izlendiğini, Türk markalarının Amerikan pazarında birçok dünya markasıyla rekabet eder duruma geldiğini anlatan Alpogan, Türk hükümetinde her alanda olduğu gibi ekonomik ve ticari ilişkileri daha da geliştirmek için gerekli önlemlerin alınması konusunda irade bulunduğunu vurguladı. 
     
     NİTELİKLİ SANAYİ BÖLGELERİ 
     Nitelikli Sanayi Bölgeleri konusuna da değinen Büyükelçi Alpogan, Nitelikli Sanayi Bölgeleri kurulması konusunun sonuçlandırılması için Türkiye'nin ABD yönetiminde Kongre nezdinde gerekli adımların atılmasını beklediğini söyledi. 
     Büyükelçi Alpogan, ''Bu konudaki tutumumuz açığa kavuşturulmuş ve ABD tarafına bir süre önce iletilmiştir. ABD yönetimi tarafından Kongre'ye sunulan yasa değişikliği tasarısında 'ABD Başkanı tarafından ileride gerekli görülebilecek hassas sektörler' ifadesinin yatırım bağlamında açık bir caydırıcı unsur teşkil edebileceği cihetle teklif edilen düzenlemeden çıkartılması gerekmektedir. Gerçekleşmesi halinde Nitelikli Sanayi Bölgeleri uygulaması her iki ülkenin ve bölgenin çıkarına olacaktır'' dedi. 
     Alpogan, ortaklığın daha da gelişmesi için gerekli işbirliği ve diyalog kanallarının açık ve iletişimin canlı tutulmasının önemini vurgularken, ABD Dışişleri Bakanı Rice'ın ziyaretinde de görüldüğü üzere bu iradenin birlikte en üst düzeyde telaffuz edilmesinin bir kazanım olduğunu belirtti. 
     ABD'li yetkililerin, Türkiye ile ABD'nin Irak konusuna yaklaşımları arasında önemli ölçüde örtüşme olduğunu, Türkiye'nin Irak'taki seçimler döneminde izlediği politikadan ve yaptığı açıklamalardan son derece memnun olduklarını açıkladıklarını belirten Büyükelçi Alpogan, şöyle devam etti 
     ''Irak ve özellikle Kuzey Irak ve Kerkük konusunda gelişmelerin bizde yarattığı kaygılar ve beklentilerimiz yapılan temaslar sırasında tarafımızdan vurgulanmaktadır. Önümüzdeki dönemde Irak bağlamında yapılan işbirliğinin gelişmesi ve politikaların uyumlaştırılması önemlidir. Rice, ziyareti sırasında Irak'ın toprak bütünlüğüne verdikleri önemi teyit etmiştir. 
     Irak'taki PKK mevcudiyetinin tasfiyesi ülkemiz açısından önem taşımaktadır. 
     ABD'nin Türkiye'yi, başta Arap-İsrail sorunu olmak üzere önümüzdeki dönemde 'etkin çok taraflılık' etrafında şekillenmesi beklenebilecek uluslararası çabalarda bir katılımcı olarak görmesi ve bunu somut noktalarda politika uygulamalarına dahil etmesi önem taşımaktadır. 
     ABD, Türkiye'nin AB üyelik sürecine istikrarlı ve güçlü desteği devam etmelidir. 
     ABD'nin ülkemizi dış politika alanında zorlayabilecek Kıbrıs dahil çeşitli konularda desteği temin edilebilmelidir. 
     Genel olarak bakıldığında yeni dönemde ilişkilerimizi siyasi alandan ekonomiye, savunma ve güvenlikten bilim ve teknoloji alanına çeşitlendirilebilmelidir.'' Alpogan konuşmasını, ''Birbirlerine tarihi nitelikte ortak çıkarlarla bağlı Türkiye ve ABD gibi dostlar arasındaki ilişkiler hiçbir zaman sona ermeyecek, aksine sürekli gelişme gösterecektir'' sözleriyle tamamladı. 
     Alpogan, yöneltilen bir soruda Amerika'nın günümüzdeki ilişkilerini askeri-endüstriyel politikalarının şekillendirmekte olduğu görüşünün dile getirilmesi üzerine, Türkiye'nin Amerika ile ilişkilerinde ortak değerler ve ortak felsefenin önem taşıdığını belirtti. 
     ''Amerika eğer bu içinde bulunduğumuz coğrafyaya demokrasi, daha fazla insan hakları ve özgürlük getirmek için yola çıkmışsa laik ve demokratik bir ülke olarak Türkiye'nin bunu alkışlaması ve bunu desteklemesinden başka daha tabii bir şey olamaz'' diyen Alpogan, arkasında başka türlü motiflerin olabileceğini, ancak kendisinin sonuca baktığını, Amerika ile aynı yolda beraber yürüdükleri sonucuna vardığını bildirdi. 
     
     İLK SİVİL MGK GENEL SEKRETERİ 
     Bu arada, TAİK Başkanı Yılmaz Argüden tarafından ''ilk sivil MGK Genel Sekreteri'' olarak takdim edilen Alpogan, kendisine bir soru yöneltilirken ''asker'' olarak görüşü sorulması üzerine, bazı genelgelerde kendisinden ''orgeneral'' olarak bahsedildiği için ifadenin kendisini şaşırtmadığını söyledi. 
     Toplantıya, Haziran ayında görevden ayrılacak olan ABD'nin Ankara Büyükelçisi Eric Edelman ve İstanbul Başkonsolosu David Arnett ile İshak Alaton, Yavuz Zeytinoğlu ve Cüneyd Zapsu'nun da aralarında bulunduğu işadamları katıldı. 
     Edelman ve Argüden tarafından, geçen dönem TAİK Başkanlığı'nı yapan Vural Akışık'a teşekkür plaketi olarak üzerinde 3-3 gelmiş zarların bulunduğu bir tavlayı gösteren büyük bir fotoğraf çerçevesi verildi. 
     
</TEXT>
</DOC>
