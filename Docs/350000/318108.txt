<DOC>
<DOCNO> 318108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/yasam/ayas.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremler son 3 yıl içinde yüzde 75 arttı 
</HEADLINE>
<TEXT>


Kandilli Rasathanesi verilerine göre, Türkiye genelinde meydana gelen deprem sayısı, 2002'den 2005'e kadar yüzde 75 oranında artış gösterdi 

Serhat Oğuz 

Türkiye'de 2002 yılında 2.0'den büyük 3 bin 268 deprem tespit edilirken, bu sayı 2003 yılında 3 bin 925, 2004 yılında ise 5 bin 331 oldu. Bazı bilim adamları, bu durumu fayların hareketli bir döneme girmesi olarak değerlendiriyor. Ancak bazıları da bunu kesin olarak söylemenin mümkün olmadığını ısrarla vurguluyor. Rasathane verilerine göre, 3 bin 268 depremin tespit edildiği 2002'de günde ortalama 9 deprem meydana geldi. 2003'te günlük ortalama 11'e ulaştı. Geçen yılın günlük ortalaması ise 15 oldu. 

Dünyada artış var 
Sonuçları değerlendiren Yıldız Teknik Üniversitesi Öğretim Üyesi Prof. Dr. Şükrü Ersoy, son 40 - 50 yılda az hareketli bir dönem geçiren Türkiye'deki fayların hareketli bir döneme girdiğini iddia etti. Ersoy, bu durumun sadece Türkiye için değil, tüm dünya için geçerli olduğunu da sözlerine ekledi. Ulusal Deprem Konseyi Başkanı Prof. Dr. Haluk Eyidoğan ise, zaman zaman deprem hareketlerinde böyle artışların yaşandığını, 1960 - 1970 yılları arasında da bu artışın gözlendiğini belirtirken, bu verilerden hareketli bir döneme girildiği gibi bir yorum yapmanın zor olacağını söyledi. 

İran'da ölü sayısı 530'a çıktı 

DIŞ HABERLER SERVİSİ 
İran'da önceki gün meydana gelen depremde ölü sayısı 530'a ulaştı, yaralı sayısı ise 1400'ü geçti. Yaklaşık 8 bin evin hasar gördüğü depremden sonraki ilk 24 saatte 120 artçı sarsıntı meydana geldi. Bu arada Cumhurbaşkanı Muhammed Hatemi, dış yardıma ihtiyaç bulunmadığını söyledi. 


</TEXT>
</DOC>
