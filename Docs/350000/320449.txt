<DOC>
<DOCNO> 320449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur21.html </URL>
<DATE> 2005/03/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hizb-ut Tahrir örgütünün üst düzey 9 üyesi yakalandı 
</HEADLINE>
<TEXT>

     Ankara'da Hizb-ut Tahrir terör örgütüne yönelik operasyonda sorumlu düzeyde örgüt üyesi 9 kişi yakalandı. 
     Ankara Emniyet Müdürlüğü Terörle Mücadele Şube Müdürlüğü'nde, operasyona ilişkin açıklama yapıldı. 
     Açıklamaya göre, örgüt üyelerinin ''Ankara'da önceki tarihlerde yapılan operasyonlarda ağır darbe alan Hİzb-ut Tahrir terör örgütünü yeniden toparlamak'' amacıyla örgütsel toplantılar düzenledikleri, cuma namazı sonrası cami çıkışlarında, sokak aralarında binaların posta kutularına örgütün bildirilerinin dağıtılmasını organize ettikleri, Türkiye genelindeki kamu kurum ve kuruluşlarına, üst düzey bürokratlara posta yoluyla bildiri gönderdiklerine ilişkin bilgi elde edildi. Bunun üzerine, söz konusu terör örgütüne yönelik 28 Şubat 2005'te gerçekleştirilen operasyonlarda, sorumlu düzeyde örgüt üyesi 9 kişi gözaltına alındı. 
     
     ÖRGÜT MATBAASI 
     Örgüt yayınlarının hazırlandığı, basıldığı, çoğaltıldığı baskı makineleri, cihaz ve ekipmanlarının da içerisinde bulunduğu örgüte ait basım yerinde, örgütün deposu olarak kullanılan adreste, yakalanan şüphelilerin evleri, işyerleri ve otomobillerinde aramalar yapıldı. 
     Aramalarda ele geçirilenler şöyle 
     3 adet bilgisayar, 174 adet bilgisayar cd'si, 16 adet bilgisayar disketi, 1 adet video kaset, 1 adet serigrafi baskıda kullanılan poz çekim makinesi, 1 adet serigrafi tezgahı, 3 adet tahta çerçeveli ipek bez yüzeyli serigrafi baskı düzeneği, 1 adet kağıt kesme makinesi, 13 adet toner, 1 adet otomatik kağıt baskı makinesi, 1 adet fotokopi makinesi, 1 adet rulo halinde ipek kağıt. 
     Çeşitli konu başlıklarında basılmış 6 bin adet Hizb-ut Tahrir imzalı bildiri, 4 bin adet mektup zarfı, 128 adet örgütsel kitap, 51 adet örgütsel kitapçık, 219 adet Hizb-ut Tahrir imzalı yapıştırma el ilanı, 7 koli içerisinde bildiri basımında kullanılan malzeme, 1 adet kuru sıkı tabanca, 1 adet havalı tüfek, örgütsel faaliyetlerin anlatıldığı çok sayıda el yazısı doküman. 
     Yakalanan 9 örgüt üyesi sabah saatlerinde Ankara Adliyesi'ne sevk edildi. 
     
</TEXT>
</DOC>
