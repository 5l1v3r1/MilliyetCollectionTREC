<DOC>
<DOCNO> 335580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo05.html </URL>
<DATE> 2005/04/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Biletler ucuzdu ama 18 bin kişilik Sami Yen yine dolmadı 
</HEADLINE>
<TEXT>

     Bilet fiyatları düşük olmasına rağmen Sarı-Kırmızılılar, ligden sonra kupadaki Trabzon maçına da beklenen ilgiyi göstermedi. 18 bin kişilik stadın yaklaşık 3’te biri boştu. 
     
     Başkan eleştirmişti 
     100. Yılında ligde şampiyonluk, kupada da zafer hedefleyen Galatasaray’ı taraftarı yine yalnız bıraktı. 10 gün önce ligde oynanan Trabzonspor müsabakasında Ali Sami Yen’i dolduramayan ve bizzat başkan Özhan Canaydın tarafından eleştirilen Sarı-Kırmızılı sporseverler, dün de beklenen ilgiyi göstermedi. Yarı yarıya indirilen bilet fiyatları dahi Cim Bom’a olan desteği artırmaya yetmedi. 
     
     600 Trabzonlu vardı 
     Yapılan tadilat nedeniyle kapasitesi 18 bin kişiye düşen Ali Sami Yen’in neredeyse üçte birlik kısmı boş kaldı. Tribünlerdeki yerini alan Galatasaraylı taraftarlar ise müthiş coşkularıyla takımlarına elinden gelen desteği verdi. Maç öncesinde futbolcuları tek tek tribüne çağıran Sarı - Kırmızılılar, yönetime de tezahüratta bulundu. Öte yandan 600 kadar Trabzonsporlu da kapalının alt bölümündeki yerlerini tamamen doldurdu. 
     
     Beşiktaş’a teşekkür 
     Beşiktaş’ın Fenerbahçe’yi Kadıköy’de 4-3 yenmesiyle birlikte şampiyonluk yolunda biraz daha umutlanan Galatasaraylı taraftarlar dün yaptıkları jestle Kara Kartal’a teşekkür etti. Bazı Galatasaraylılar, Siyah - Beyazlı kulübün piyasaya sürdüğü Kadıköy Panteri Pancu, yazılı formayı giyerek objektiflere poz verdi. Bu arada tribünlerde yaklaşık 5 bin civarında boşluk olduğu açıklandı. 
     
     Diyar biletleri bugün piyasada 
     Türkiye Kupası maçının ardından lige dönen Galatasaray’ın Diyarbakırspor ile İstanbul’da oynayacağı müsabakanın bilet fiyatları açıklandı. Ligde puan kaybına tahammülü olmayan Sarı - Kırmızılılar, taraftar desteğine bu kritik periyotta her zamankinden fazla ihtiyaç duyarken, yönetim de Ali Sami Yen Stadı’nın dolması temennisinde bulundu. Bugün piyasaya çıkan biletlerin fiyatları şöyle VIP 88 YTL, numaralı 66 YTL, kapalı üst 30 YTL, kapalı alt 30 YTL, yeni açık üst 20.5 YTL, yeni açık alt 15 YTL, kapalı alt rakip takım 30 YTL. 
     
</TEXT>
</DOC>
