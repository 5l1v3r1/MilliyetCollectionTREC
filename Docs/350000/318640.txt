<DOC>
<DOCNO> 318640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur28.html </URL>
<DATE> 2005/02/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
'Hadım' için isim değişikliği istediler 
</HEADLINE>
<TEXT>

     AK Parti Konya Milletvekili Kerim Özkul, resmiyette ''Hadım'' olarak geçen ilçenin adının, günlük hayatta kullanıldığı gibi ''Hadim'' olarak değiştirilmesi için yasa teklifi verdiklerini belirtti. 
     Özkul, yaptığı yazılı açıklamada, Konya'nın 31 ilçesinden 1'i olan Hadım'ın adının halk arasında Hadim olarak kullanıldığını anımsatarak, bu durumun, karışıklık başta olmak üzere bazı olumsuzlukları beraberinde getirdiğini bildirdi. 
     Resmiyette ''Hadım'' olarak geçen ilçenin adının, günlük hayatta kullanıldığı gibi ''Hadim'' olarak değiştirilmesi için TBMM Başkanlığı'na bir yasa teklifi verdiklerini ifade eden Özkul, açıklamasında şunları kaydetti 
     ''Yasa teklifi verirken, bölge halkının bu noktada yaşadığı zorluklar ve resmi işlemlerde meydana gelen sıkıntıların ortadan kaldırılması amaçlanmıştır. Bunun yanında ''Hadım'', kullanım açısından farklı anlamlar içermektedir. Hadım'ın kelime anlamının, bir yerleşim birimi için pek de hoş karşılanacak bir isim olmadığı ortadadır. 
     Zira resmi belgelerde isim olarak 'Hadım' olmasına karşın, ilçenin ismi, mevcut uygulamada zaten Hadim olarak kullanılmaktadır. Bütün bunların yanında bölgeye Hadim ismi verilmesinde, 1701-1762 yıllarında bölgede yaşamış olan 'Ebu Said Muhammed El Hadimi'' adındaki bilge kişinin yöreye yaptığı hizmetler etkili olmuştur.'' 
     
</TEXT>
</DOC>
