<DOC>
<DOCNO> 341918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy49.html </URL>
<DATE> 2005/05/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Mumcu Öcalan konusu Türkiye'nin insiyatifinde çözülmeli 
</HEADLINE>
<TEXT>

     Anavatan Partisi Genel Başkanı Erkan Mumcu, AİHM’in, terör örgütü elebaşı Abdullah Öcalan hakkında verdiği kararın, Türkiye için tehlikeli olacak siyasi bir sürece dönüşmemesi için hükümetin bir an önce inisiyatif alması gerektiğini söyledi. 
     Mumcu, TBMM’de düzenlediği basın toplantısında, kararın ardından iktidar ve bazı muhalefet partileri tarafından yapılan açıklamaların çözüm getirmekten uzak olduğunu savundu. 
     Sivil demokratik iktidarın meseleyi teknik ve hukuki bir konu olarak yönetmekten uzak göründüğünü ileri süren Mumcu, hükümetin "bu, bir devlet meselesi" yaklaşımı ile muhalefetin konuyu iç politika malzemesi yapmasının, meseleyi Türkiye’nin inisiyatifinde çözümlenecek bir konu olmaktan çıkaracağını bildirdi. 
     Hükümetin yaklaşımını "ciddiyetsiz" olarak nitelendiren Mumcu, "Meselenin Türkiye’nin egemenlik alanı içinde çözümlenebilmesi için hükümetin bir an önce inisiyatif alması gerekir" dedi. 
     Mumcu, şöyle konuştu 
     "Hükümet, sivil demokratik siyasetin çözümlerini ortaya koymak zorundadır, aksi halde sivil demokratik siyasetin inisiyatif almadığı ve inisiyatifi belirsiz bir adrese terk ettiği durumlarda inisiyatifin kimler tarafından paylaşılacağı, yani siyaset dışı odaklar bölücü örgütler ve Türkiye dışındaki makamlar ve otoriteler tarafından paylaşılacağı açıktır. Ve bu Türkiye’ye yapılacak en büyük haksızlıktır. 
     Bence hükümetin yapması gereken şey, bir an evvel sorumlu davranıp iç hukuktaki, Anayasa’nın 90. maddesine uyumlu hale getirme gereği bulunan düzenlemeleri bir an önce yapmasıdır. Konuyu teknik ve hukuki bir konu olarak görmeli ve yönetmelidir. 
     Bazı siyasi partilerin yeniden yargılanma meselesine konuyu provake edecek tarzda yaklaşımları ne kadar sorumsuz bir tutum ise konuyu ortada bırakan, hükümet meselesi olmaktan çıkarıp belirsiz adreslere havale eden iktidarın tutumu da o kadar sorumsuz ve konuyu sömürmek amacına dönüktür." Mumcu, AİHM’in kararının hukuki birtakım şekil eksiklerinin giderilmesi bağlamında değerlendirilip buna uygun çözüm geliştirilmediği ve "siyasi maliyet üstlenmeyelim korkusu ile" konu sürüncemede bırakıldığı takdirde, bölücü terör örgütünün siyasallaşma emeline hizmet eden, onu ve dış güçleri muhatap konumuna getiren tehlikeli başka gelişmelerin yaşanabileceğini ifade etti. 
     Mumcu, AİHM’in kararının, "Öcalan’ın yeniden yargılanmasını mı gerektirdiğini" soran gazeteciye, "Anayasa’nın 90. maddesi ortada duruyorken, AİHM kararı da buradayken yeniden yargılama dışında bir yol yoktur, ama Türkiye bunu kendi yönetebileceği bir süreç haline getirmelidir. Siyasallaşacak bir süreç olmaktan çıkarıp inisiyatifi bölücü örgütün eline verecek bir süreç olmaktan çıkarıp, kendi inisiyatifinde, kendi egemenlik alanında çözeceği bir konu haline getirmelidir" karşılığını verdi. 
     Şekli hukuk noksanlıklarının tamamlanmasının, sorunun çözülmesi demek olacağını kaydeden Mumcu, şu görüşleri dile getirdi 
     "Aksi halde, bugün şekli hukuk bakımından tartışılan konunun, yarın esası bakımından tartışılır bir konu haline gelmesi gibi bir tehlikeyi, tehdidi barındırmaktır. Bu ihtimaller, bu tehlikeler apaçık ortada dururken hükümet, ’Dur bakalım yargı nasıl karar verecek’ gibi bir keyfilik içinde olamaz. Yarın yeniden yargılama değil de başka bir karar çıkarsa bunun yol açacağı komplikasyonlar Türkiye’nin başına büyük belalar açar ve bunun sorumlusu da hükümet olur. Esas mesele budur. Eğer böyle bir ihtimal gerçekleşirse ne demek istediğim daha iyi anlaşılacak ama, inşallah bu ihtimal gerçekleşmez." 
     
</TEXT>
</DOC>
