<DOC>
<DOCNO> 345188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko03.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'e ekonomi kaybettirdi 
</HEADLINE>
<TEXT>


Ekonomide iyi performans, İngiltere'de Blair'e seçimi kazandırırken, Almanya'da ise Başbakan Schröder'in partisi SPD'ye, 'sosyal demokratların kalesi' olarak bilinen Kuzey Ren - Vestfalya'da seçimi kaybettirdi 

MURAT ÖĞÜTÇEN 

İngiltere'de, İşçi Partisi ve lideri Tony Blair, Irak politikası dolayısıyla sert eleştirilere uğramasına karşın, özellikle ekonomideki performans ile seçimi kazanırken Almanya'da da ekonomideki kötü performans, Schröder'e seçim kaybettirdi. Analistler, Başbakan Schröder'in partisi SPD'nin, kilit eyaletlerinden biri olan ve sosyal demokratların 1966'dan beri yönettiği Kuzey Ren - Vestfalya'da seçimleri kaybetmesinde, ekonomi konusundaki performans'ın özellikle de işsizlikte yüzde 12 ile ikinci dünya savaşı sonrası en yüksek düzeye ulaşılmasının büyük rol oynadığını belirtiyor. 
Fransa ve İtalya'da da yüksek işsizlik oranları görülürken, İngiltere'de işsizlik oranı yüzde 4.7 düzeyinde bulunuyor. 'Sosyal Demokratlar'ın kalesi' olarak gösterilen Kuzey Ren - Vestfalya bölgesinde ise işsizlik oranı yüzde 12.1 düzeyinde. 

Blair'e kazandırdı 
Almanya geçen yılı yüzde 1.7 büyüyerek geçirmesine karşın, IMF Nisan ayı raporuna göre ülke ekonomisi bu yıl sadece yüzde 0.8 büyüyecek. Önceki projeksiyonlara göre Almanya'nın bu yıl ki büyüme beklentileri yüzde 1.5 düzeyindeydi. Alman tüketicilerin harcama eğilimlerinde de yavaşlama var. 
Almanya'da sosyal güvenlik kesintilerinin 1965'teki maaşların yüzde 25.1'i düzeyinden 2004'te yüzde 41.9'a çıkması da hoşnutsuzluğu artırdı. Schröder, reel ücretleri baskı altına alarak ihracatı destekledi. Ancak işsizlik artışı kötü seçim performansı sonucunu getirdi. 
İngiltere ise İşçi Partisi'nin iktidara geldiği 1997 yılından bu yana ekonomi büyürken, sağlık ve eğitim hizmetlerinde önemli mesafeler alındı. Euro bölgesindeki ortalama işsizlik oranı ise yüzde 8.9 düzeyindeyken İngiltere'de bu oran yüzde 4.7'e düştü. Ekonomi geçen yılı yüzde 3.1 büyüyerek kapadı. IMF tahminlerine göre bu yıl yüzde 2.6 büyüyecek. 




</TEXT>
</DOC>
