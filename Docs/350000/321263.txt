<DOC>
<DOCNO> 321263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy11.html </URL>
<DATE> 2005/03/06/ </DATE>
<TIME> 17.32 </TIME>
<AUTHOR>  </AUTHOR>
<HEADLINE>
Şandır "Başbakan katıldığı dış gezilerle gündemden kaçıyor" 
</HEADLINE>
<TEXT>

     MHP Genel Başkan Yardımcısı Mehmet Şandır, Başbakan Recep Tayyip Erdoğan'ın, katıldığı dış gezilerle gündemden kaçtığını öne sürdü. 
     Şandır, MHP'nin Bilecik Genişletilmiş İl Divan toplantısında, Türkiye'nin çok önemli bir süreçten geçtiğini belirterek, AB'yi bir medeniyet projesi olarak Türk halkına dayatanların başarılı olamayacaklarını kaydetti. 
     Türk milliyetçileri var olduğu sürece Türklerin bağımsız olarak yaşamaya devam edeceğini ifade eden Şandır, şöyle konuştu 
     ''Hükümet, milletin tepkilerini istismar ederek iktidar olmuş, hiçbir hazırlık yapmadan ekonomiyi IMF'ye, dış politikayı AB'ye ve ABD'ye emanet ederek halkımızı aldatma ve kandırmaya dayalı bir anlayış içerisinde yönetmeye çalışmaktadır. Sayın Başbakan Türkiye'den ve Türkiye'nin gündeminden kaçmaktadır. Hatta kendi partisinden ve milletvekillerinden kaçıyor. İşte böyle bir süreçte AK Parti yönetimine tavsiyede bulunuyoruz, geliniz başaramadığınız emaneti sahibine iade ediniz.'' 
     
</TEXT>
</DOC>
