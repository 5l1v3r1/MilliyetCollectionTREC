<DOC>
<DOCNO> 334453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko22.html </URL>
<DATE> 2005/04/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Rus şirketlerinin BTC'ye ilgisi artıyor... 
</HEADLINE>
<TEXT>

     Mehmet Aksu AA 

Rusya'nın ''Sibirneft'' şirketinin de kendi petrol ürünlerini Bakü-Tiflis-Ceyhan BTC boru hattıyla taşınmasını amaçladığı bildirildi. 
     Azertac ajansının haberine göre, şirket tarafından yapılan açıklamada, halen Azeri petrolünün Karadeniz'e ulaştırılmasında kullanılan Bakü-Novorossisk hattının aksi yönde kullanımı veya demiryolu aracılığıyla Rus petrolünün Sengeçal terminaline ulaştırılabileceği kaydedildi. 
     Edinilen bilgilere göre Sibirneft şirketi, halen Karadeniz'den Boğazlar yoluyla yılda 8 milyon ton petrol ihraç ediyor. Ancak gerek Boğazlar'dan geçişin çevre sorunları nedeniyle Türkiye tarafında endişe uyandırması, gerekse mali açıdan BTC'nin Boğazlar güzergahına göre daha yararlı olması nedeniyle şirket BTC'den petrol ihracının gerçekleştirilmesine önem veriyor. 
     Rusya'da faaliyette bulunan yabancı ortaklı Rus petrol şirketlerinden TNK'nın da petrol ihracatının bir bölümünü BTC ile yapmak istediği daha önce açıklanmıştı. 
     TNK ve Sibirneft şirketlerinden temsilcilerin önümüzdeki günlerde Bakü'ye gelerek konuyla ilgili görüşmeler yapması bekleniyor. 
     Görüşmelerde her iki şirketin yılda toplam 25 milyon varil petrolü BTC ile ihraç etme imkanları ele alınacak. 
     
     MOSKOVA'NIN TAVRI 
     TNK ve Sibirneft şirketlerinin petrol ihracatında BTC'yi kullanma yönündeki eğilimi Moskova'da tedirginlik uyandırdı. 
     Prime Tass ajansının haberinde, Rusya Yakıt ve Enerji Bakanlığı yetkililerinin söz konusu şirketlerin BTC'ye katılmak yerine Boğazlar dışında alternatif güzergahlar oluşturma ve kullanmayı önerdiği belirtildi. 
     Yetkililer, alternatif güzergahlara örnek olarak petrolün Karadeniz'in dibinden geçecek bir boru hattıyla Burgaz'a Bulgaristan , oradan Avrupa pazarına ulaştırılabileceği düşüncesini öne sürerken, söz konusu şirketler bu ve benzeri projelerin hayata geçirilmesinin çok pahalı ve ekonomik açıdan hiçbir yararı bulunmayacağını ifade ediyor. 
     Rusya'da üretilen ve ihraç edilen petrolün her geçen yıl arttığına işaret eden kaynaklara göre ise, Moskova da BTC yoluyla petrol ihracatına olumlu yaklaşıyor. 
     Rusya'nın sadece 2005 yılının başında bu yana dünya pazarına yaklaşık 49 milyon varil petrol ulaştırılması ve bu oranın geçen yılın aynı dönemine göre yüzde 13 daha çok olması da Moskova'nın ekonomik açıdan daha verimli güzergah aramasına ağırlık vermesine yol açıyor. 
     Aynı kaynaklara göre, Moskova'nın başlangıçta karşı çıktığı bölgenin en büyük petrol taşıma hattı BTC'ye katılarak, hattın işletiminde kısıtlı olsa da söz sahibi olmayı amaçladığı da göz ardı edilmemeli. 
     
</TEXT>
</DOC>
