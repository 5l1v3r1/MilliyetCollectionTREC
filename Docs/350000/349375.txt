<DOC>
<DOCNO> 349375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy10.html </URL>
<DATE> 2005/06/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Emin Şirin, MİT'e telefonunu sordu, MİT "Herkes dinlenmedi" dedi 
</HEADLINE>
<TEXT>

     İstanbul Bağımsız Milletvekili Emin Şirin, Bilgi Edinme Hakkı Yasası çerçevesinde MİT Müsteşarlığı’na başvurarak, mahkeme kararıyla 2 ay boyunca gerçekleştirilen izleme içinde kendi cep telefonu, SMS ve e-postalarının bulunup bulunmadığını sordu. MİT ise, izlemenin teröre önlem amaçlı yapıldığını belirterek, dolaylı bir anlatımla Şirin’in izlenenler arasında olmadığını bildirdi. 
     Şirin, Diyarbakır 6’ncı Ağır Ceza Mahkemesi’nden alınan her türlü iletişim aracının iki ay boyunca izlenebilmesi izni kapsamında, Bilgi Edinme Hakkı Yasası kapsamında MİT’e başvurdu. MİT’ten yapılan açıklamada, "takip ve tespitin kamu yararı gereği" yapıldığının belirtildiğini anımsatan Şirin, "Bu kapsamda, şahsımın telefon konuşmaları da cep telefonu mesajları ve e-mail yazışmaları da takibe alınmış mıdır " diye sordu. 
     MİT ise Şirin’e gönderdiği yanıtta özet olarak, dinlemenin terörü önleme amaçlı gerçekleştirildiğini, herkesin dinlenmesinin söz konusu olmadığını belirterek, dolaylı bir anlatımla dinlenenler arasında Emin Şirin’in bulunmadığını belirtti. 
     
</TEXT>
</DOC>
