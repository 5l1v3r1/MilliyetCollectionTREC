<DOC>
<DOCNO> 315837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo33.html </URL>
<DATE> 2005/02/16/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Daum "Lehimize alınan olumlu sonuç avantaj olacak" 
</HEADLINE>
<TEXT>

     Fenerbahçe Teknik Direktörü Christoph Daum, UEFA Kupası 3. tur ilk maçında Real Zaragoza karşısında alacakları başarılı bir sonucun, kendileri için yalnızca bir avantaj olacağını, turu geçmek için Zaragoza'da yapılacak rövanş maçının çok önemli olduğunu söyledi. 
     Alman çalıştırıcı, FB Şükrü Saracoğlu Stadı'nda düzenlenen basın toplantısında, yarınki maçla ilgili değerlendirmeler yaptı ve soruları yanıtladı. 
     3. turdaki mücadeleyi iki devreli olarak düşündüğünü belirten Daum, ''İlk devreyi kendi sahamızda, ikinci devreyi deplasmanda oynayacağız. Bizim için önemli olan, sahamızda yapacağımız ilk maçta olumlu bir sonuçla avantaj elde etmek. Tabii ki lehimize alınacak olumlu bir sonuç avantaj olacak, ancak sonuç Zaragoza'daki maçta ortaya çıkacak'' diye konuştu. 
     Alman çalıştırıcı, Avrupa Şampiyonlar Ligi'ndeki mücadelelerde edindikleri deneyimleri UEFA Kupası maçlarında sahaya yansıtmaları gerektiğini de bildirdi. Daum, Avrupa kupası maçlarında hataya fazla tahammül edilmediğine, oyunun dar alanda oynandığına, hareket çabukluğunu sahaya yansıtmak gerektiğine ve fiziği çok daha iyi kullanmak gerektiğine dikkati çekti. 
     
     ''REAL ZARAGOZA, ÇOK İYİ OYUNCULARDAN OLUŞAN BİR TAKIM'' 
     Rakiplerinin, İspanya Ligi'nde bulunduğu yerden daha iyi bir takım olduğunu anlatan Daum, şöyle devam etti 
     ''Real Zaragoza, kesinlikle çok iyi oyunculardan oluşan bir takım. Bildiğim birşey var ki, kendi liginizde istediğiniz sonuçları elde edememişken, uluslararası mücadelelerde, insanların yeniden saygısını kazanmak adına, alacağınız sonuçların önemi büyüktür. Öncelikli görevimiz, rakibe baskımızı hissettirebilmek. Real Zaragoza, rakibini çok iyi karşılayıp, karşı ataklarla iyi yanıt vermesini bilen bir takım. O dengeyi sağlamamız gerekir. Baskımızı hissettirirken, dengeli bir biçimde onların ataklarını engellemek durumunda olacağız.'' Daum, iki takım arasında büyük farklar görmediğini anlatarak, şunları söyledi 
     ''İnandığım birşey varsa, bugünden yarına çok daha farklı özelliklerini gösterebilecek bir takım. UEFA grup maçlarında aynı bizim gibi bir ritmde mücadele ettiler. İki takım arasında büyük fark görmüyorum. Görünen fark, iki kulvarda da yolumuza devam etmemize karşın, rakibimize oranla kendi ligimizde daha farklı konumda, lider durumdayız. Real Zaragoza, kendi liginde isteği sonuçları elde edemediği için uluslararası başarılarla bunu telafi etmek durumunda. Yarın da farklı yüzlerini sergileyeceklerinin bilincindeyiz, buna karşı hazırlıklıyız.'' 
     
     "SABIRLI OLMASINI BİLMEMİZ GEREKİYOR'' 
     Daum, Real Zaragoza karşısındaki mücadelede sabırlı hareket etmeleri gerektiğini kaydetti. 
     Sabırlı davranarak rakipleri karşısında 1-2 gol bulabileceklerini anlatan Alman teknik adam, ''Sabırlı olmalıyız. Maça başladığınız gibi golü bulamayabilirsiniz. Sabırlı davranıp, 1 veya 2 gol bulmak isteğindeyiz ki ikinci maça avantajlı bir biçimde çıkabilelim'' diye konuştu. 
     Daum, cezalı Aurelio dışında tüm futbolcularının maça hazır olmasının kendisini sevindirdiğini anlattı. 
     Alman teknik adam, uluslararası alanda son Manchester United maçından sonra uzun bir ara olduğunu hatırlatarak, ''O günkü performansı yeniden sergilememiz gerektiğinin bilincinde olmaları için oyuncularımı uyarıyorum'' dedi. 
     
     ''TABİİ Kİ KALBİMİZİN BİR KÖŞESİNDE FİNAL OYNAMAK VAR'' 
     Toplantının başında, UEFA Kupası'ndaki hedefleriyle ilgili olarak UEFA Kupası'nda gidebildiğimiz yere dek gitmek üzere hareket edeceğiz biçiminde açıklama yapan Daum, daha sonra bu yöndeki bir soru üzerine, kalbinin bir köşesinde final oynamak olduğunu söyledi. 
     Daum, şöyle konuştu 
     ''Tabii ki kalbimizin bir köşesinde final oynamak var. Ama gerçekleri gözardı etmeden, herkesi büyük bir beklenti içine sokmadan, abartmadan gerçekçi hareket etmesini bilmek gerekir. Herşeyin eksiksiz olması gerekir ki sonuna dek gidebilesin. Sakatlıklar ve cezalılar olabiliyor. Herşey eksiksiz giderse, herkes inanırsa, bu konuda yol katedebileceğimize inanıyorum. Bu iyimserliğe seviniyorum. Fenerbahçe'nin değerini ortaya çıkarıyor bu. Ama ben, her zaman daha az konuşup daha fazlasını elde etmek adına çalışmayı tercih ediyorum.'' 
     
     ''HERKES ŞUNU BİLMELİ, BU TAKIMIN SORUMLUSU BENİM'' 
     Daum, kendisine yönelik eleştirilerle ilgili bir soru üzerine, takımın sorumlusunun kendisi olduğunu, bu sorumluluğun bilincinde, başarılı olacak kadroları sahaya sürdüğünü anlattı. 
     Deneyimli çalıştırıcı, kulüp başkanı Aziz Yıldırım ve yönetim kurulu üyeleriyle birlikte Fenerbahçe'de büyük bir değişim gerçekleştirdiklerini belirterek, şunları kaydetti 
     ''Herkes şunu bilmeli, bu takımın sorumlusu benim. Bu eleştirilerden etkilenmiyorum. Etkilenmiş olsam, geçen sezon yapılan eleştiriler karşısında şampiyonluğu yakalayamazdık. Bu takımın sorumluluğu var bende. Bilinçli bir biçimde, nasıl başarılı olacağımıza inanıyorsam o şekilde bir takımı sahaya sürüyorum. Geldiğimde Fenerbahçe'de oturmuş bir takım yoktu. Genç futbolcular, sürekli performans iniş çıkışları sergileyebiliyordu. Birlikte bir yenileme gerçekleştirdik. Belki bazıları iyi yolda olduğumuzu görüp bize bunu layık görmüyor ve eleştiriyor. Biz çok çok iyi bir yoldayız.'' 
     
     ''BUNU ARTIK BİR KISKANÇLIK OLARAK DEĞERLENDİREBİLİRİM'' 
     Daum, elde ettikleri tüm başarılara karşın hala olumsuz eleştiriler yapılıyor olmasını, kıskançlık olarak değerlendirebileceğini söyledi. 
     Eleştiri yapan yazarların, kendisinin ve Aziz Yıldırım'ın adını kullanarak değerlerini artırmak veya tiraj elde etmek isteği olabileceğini ifade eden Daum, şöyle konuştu 
     ''Elde ettiğimiz başarıları gördüğümde, takımımla fazlasıyla gurur duyuyorum. Tüm bu başarıların yanında, halen olumsuz yönde eleştiriler varsa, bunu artık bir kıskançlık olarak da değerlendirebilirim. Yapılan eleştiriler, Daum veya Aziz Yıldırım ismini kullanarak değerini artırmak ve tiraj elde etmek isteğiyle olabilir. Yönetime de teşekkür ediyorum. Bu başarılar için bize tüm olanakları seferber etti. Yarınki maçta da Fenerbahçe adına başarılı olacağına inandığım 11'i sahaya süreceğim.'' Nicolas Anelka'nın transfer edilmesiyle, takımda geliştirilmesi gereken eksikliklerin sona ermediğini anlatan Daum, ''Anelka'nın katılmasıyla hücumda güç kazandık. Ama kendisinin takıma katılmasıyla, geliştirmemiz gereken yönler iyileşmedi. Orta alanda ve savunmada iyileşmemiz gereken konular var. Her zaman maçtan maça düşünmek zorundayız. Uzakta olan hedefi düşünürseniz, yakınınızda sizi bekleyen diğer görevi aksatmış olursunuz'' diye konuştu. 
     Daum, sakatlıktan kurtulan Van Hooijdonk'un yarınki maçın 18 kişilik kadrosunda yer almayacağını da sözlerine ekledi. 
     
</TEXT>
</DOC>
