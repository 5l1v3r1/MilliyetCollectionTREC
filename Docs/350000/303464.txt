<DOC>
<DOCNO> 303464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur20.html </URL>
<DATE> 2005/01/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Temizlik ihalesi gecikince, çöpleri belediye başkan yardımcısı topladı 
</HEADLINE>
<TEXT>

     Adıyaman'da temizlik ihalesinde yaşanan gecikme nedeniyle belediye başkan yardımcısı, müdürler ve memurlar caddelerde çöp topladı. 
     Adıyaman Belediye Başkan Yardımcısı Orhan Samsatlıoğlu, Belediye Düğün Salonu'nda toplanan müdür, memur ve işçilere hitaben yaptığı konuşmada, temizlik hizmeti satın aldıkları Yeni Belde A.Ş. ile yaptıkları sözleşmenin süresinin 31 Aralık 2004'te dolduğunu belirtti. 
     Temizlik hizmeti satın alımına ilişkin ihaleyi henüz sonuçlandıramadıklarını kaydeden Samsatlıoğlu, ''Sanıyorum ihaleyi 2-3 güne kadar sonuçlandırabileceğiz. Gecikme nedeniyle caddelerde çöp birikmesinin önüne geçmek için temizliği kendimiz yapacağız. Koşullar ne olursa olsun halkımıza temizlik hizmeti vermek zorundayız, onları mağdur etmeye hakkımız yok'' dedi. 
     Samsatlıoğlu'nun konuşmasının ardından 4 ayrı gruba ayrılan belediye personeli, caddelerde çöp topladı. Atatürk Caddesi'ndeki temizlik çalışmasına Belediye Başkan Yardımcısı Samsatlıoğlu'da katıldı. 
     
</TEXT>
</DOC>
