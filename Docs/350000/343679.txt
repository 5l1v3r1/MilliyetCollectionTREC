<DOC>
<DOCNO> 343679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy15.html </URL>
<DATE> 2005/05/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Tan Rumların mülkiyet iddiaları güvensizliği artırmaktadır 
</HEADLINE>
<TEXT>

     Dışişleri Bakanlığı Sözcüsü Namık Tan, Kıbrıslı Rumların mülkiyet iddialarının güvensizliği artırdığını söyledi. 
     Tan, haftalık basın toplantısında, Kıbrıslı Rumların mülkiyet talebiyle Kıbrıslı Türklere açtığı davalara yönelik soru üzerine, şunları kaydetti 
     "Rumların bu tür mülkiyet iddiaları güvensizliği artırmaktadır. 
     Biz bu yönde ortaya attıkları iddiaları, Kıbrıslı Rumların Türklere yönetimlerini empoze etme girişimleri olarak değerlendirmekteyiz. Bu, kapsamlı çözüm çabaları ve süreciyle de bağdaşmamaktadır." KKTC’nin bu konuda birtakım hukuki çalışmalar yürüttüğünü, Türkiye’nin de bu konuda destek verdiğini ifade eden Tan, "Kıbrıslı Türklere bir yandan ambargo uygularken, bir yandan da bu tür baskı yöntemlerine başvurulması hiçbir şekilde kabul edilemeyecek bir durumdur" dedi. 
     Tan, AB Komisyonu’nun Genişlemeden Sorumlu Üyesi Olli Rehn’in de adayı ziyareti sırasında yaptığı açıklamalarda, bu davaları anlamsız olarak nitelediğini ve bu yöntemle hiçbir yere varılamayacağını açıklıkla vurguladığını hatırlattı. 
     Sözcü Tan, Dışişleri Bakanı ve Başbakan Yardımcısı Abdullah Gül ile KKTC Dışişleri Bakanı ve Başbakan Yardımcısı Serdar Denktaş’ın dün yaptıkları görüşmeye ilişkin soru üzerine de Denktaş’ın talebi üzerine Gül ile istişare görüşmesi yapıldığını kaydetti. 
     Tan, görüşmede Kıbrıs’la ilgili mevcut durum ve ileriye yönelik gelişmelerin değerlendirildiğini belirtti. 
     
     CAFERİ’NİN ZİYARETİ 
     Tan, Irak Geçiş Hükümeti Başbakanı İbrahim Caferi’nin bir son dakika engeli çıkmadığı takdirde, Başbakan Recep Tayyip Erdoğan’ın daveti üzerine 20-21 Mayıs’ta Türkiye’ye resmi ziyarette bulunacağını söyledi. 
     Tan, Caferiye’ye terör örgütü PKK ile ilgili Ankara’nın beklentilerinin iletilip iletilmeyeceğine ilişkin soru üzerine, görüşmelerde iki ülke arasındaki ilişkiler bağlamında mevcut tüm konuların ele alınacağını, dolayısıyla PKK terör örgütüyle mücadele konusunun da görüşüleceğini kaydetti. 
     
</TEXT>
</DOC>
