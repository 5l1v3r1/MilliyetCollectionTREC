<DOC>
<DOCNO> 331030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun18.html </URL>
<DATE> 2005/04/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Rusya'ya 'devrim' uyarısı 
</HEADLINE>
<TEXT>

     MOSKOVA DHA 

      RUSYA'daki stratejik araştırma kuruluşları Moskova yönetimini, Gürcistan, Ukrayna ve Kırgızistan'da yaşanan devrimlerin ardından sıranın diğer eski Sovyet cumhuriyetlerinde olduğu konusunda uyardı. 
     Rus RIA Novosti ajansına konuşan Politik Araştırmalar Enstitüsü Başkanı Sergey Markov, Kremlin'in Belarus'taki rejimin demokrartikleştirmesi konusunda Devlet Başkanı Aleksander Lukaşenko'yu ikna etmesi gerektiğini söyledi. Belarus'taki rejimi istikraralı, Lukaşenko'yu da hiçbir şeyden korkmayan karizmatik bir lider olarak nitelendiren Markov, Ukrayna'daki iktidar değişiminden sonra Lukaşenko'nun üzerindeki baskının arttığını vurguladı. Markov, Moskova'nın sivil bir ayaklanmanın önüne geçebilmek için Rus yanlısı cumhuriyette demokratikleşme için zemin hazırlaması gerektiğini ifade etti. 
     
     TACİKİSTAN VE ÖZBEKİSTAN'A DA SIÇRAYABİLİR 
     Rus stratejist, 'devrim' dalgasının Özbekistan ve Tacikistan'a da sıçrayabileceğine dikkat çekerek bu ülkelerde gerçek anlamda bir demokrasi bulunmadığının altını çizdi. Bu ülkelerde demokrasi dışı yollardan bir iktidar değişiminin yaşanabileceğini savunan Markov, Özbekistan Devlet Başkanı İslam Kerimov'a birkaç kez suikast girişiminde bulunulduğunu da hatırlattı. Olası bir sivil darbenin bu ülkelerdeki köktendinci hareketleri körükleyebileceğini de dile getiren Sergey Markov, Rusya'nın eski Sovyet coğrafyasında istikrar için hala önemli bir faktör olduğunu kaydetti. 
     
     ABD MUHALİFLERİ DESTEKLİYOR 
     Rusya'daki 'Avrasyacı' hareketin öncülüğünü yapan Aleksander Dugin ise Kırgızistan'da yaşananların Rusya'nın mevzi kaybetmesinin ötesinde, ABD'nin 'tek kutuplu dünya' stratejisinin bir parçası olarak yorumlanması gerektiğini söyledi. Dugin, ABD'nin eski Sovyet cumhuriyetlerindeki Rusya karşıtı gruplara verdiği desteğin herkes tarafından bilindiğini savundu. 
     
</TEXT>
</DOC>
