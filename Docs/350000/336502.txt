<DOC>
<DOCNO> 336502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/dunya/axdun01.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa Müslümanları ilk günden unuttu 
</HEADLINE>
<TEXT>


16. Benediktus, ilk vaazında inanmayanlara bile seslendi ama Müslümanlara atıfta bulunmadı 

DIŞ HABERLER SERVİSİ 


Geçen salı günü Katolik Kilisesi'nin liderliğine seçilen Papa 16. Benediktus, dün Vatikan'da düzenlenen yemin töreniyle papalık görevine resmen başladı. 16. Benediktus, Papa olarak verdiği ilk vaazda, Katolikler haricindeki diğer Hıristiyan mezheplerine ve Yahudilere de iyi dileklerini sunarken, "düşüncelerinin tüm kadın ve erkeklerle, inananlar kadar inanmayanlarla da olduğunu" söyledi. 16. Benediktus'un konuşmasında Müslümanlardan bahsetmemesi ise dikkat çekti. 
Törende 16. Benediktus, Papalık Yüzüğü'nün ve pelerininin takılmasıyla resmen Katoliklerin ruhani liderliğini üstlendi. San Pietro Meydanı'nda yapılan töreni, 36 ülke temsilcisi ile birlikte yaklaşık 500 bin kişi izledi. Törende Türkiye'yi, Devlet Bakanı Mehmet Aydın temsil etti. 

"Planlıydı" 
Öte yandan Time dergisi, 16. Benediktus'un papa seçilebilmek için 18 ay önce kampanyasına başladığını belirtti. Ekim 2003'te papalık için adı adaylar arasında geçmeyen 16. Benediktus'un, 2003'ten sonra İtalyan gazetelerinde özellikle Avrupa ve küresel sorunlarla ilgili olarak makaleler yazmaya başladığını vurgulayan dergi, geçtiğimiz hafta gerçekleşen Kardinaller Kurulu'nda da liberal adaylara karşı ezici bir üstünlük sağlayan Benediktus'un 115 kardinalin 95'inden oy aldığını yazdı. 


</TEXT>
</DOC>
