<DOC>
<DOCNO> 302404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun08.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki depremin büyüklüğü 6.3 değil, 6.8'miş... 
</HEADLINE>
<TEXT>

     İran'ın güneydoğusundaki Bem kentini harabeye çeviren depremin büyüklüğünün Richter ölçeğine göre 6.3 değil, 6.8 olduğu anlaşıldı. 
     İran televizyonunun haberine göre, doğudaki Horasan eyaletinin başkenti Meşhed'de bulunan Sismoloji Merkezi'nin başkanı Cafer Soca Tahiri, Bem kentinin içinde ve yakınında buldukları 18 gözlem istasyonundan elde ettikleri verilere göre, depremin büyüklüğünün 6.8 olduğunu söyledi. 
     İskan ve İnşaat Araştırma Merkezi üyesi Tahiri, Bem bölgesindeki 30 gözlem istasyonundan 18'ini bulabildiklerini ve Valilik binasında bulunan gözlem istasyonlarından birinden, depremin merkez üssünün kentin tam altı olduğununun anlaşıldığını kaydetti. 
     Tahiri, depremin büyüklüğünün kesin tespiti için eldeki verilerin incelenmesinin zaman alacağını da belirtti. 
     Tahran Üniversitesi Jeofizik Enstitüsü Sismoloji Merkezi, depremin büyüklüğünü 6.3, ABD'nin California eyaletindeki Jeolojik Araştırmalar Merkezi ise 6.6 olarak açıklamıştı. 
     Bazı bilim adamları depremin merkez üssünün yerin 16 kilometre derinliğinde olduğunu söylemişlerdi. 
     
</TEXT>
</DOC>
