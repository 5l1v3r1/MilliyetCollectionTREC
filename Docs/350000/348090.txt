<DOC>
<DOCNO> 348090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/bbas.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar İtalya'da 
</HEADLINE>
<TEXT>



Bayan Milli Basketbol Takımımız, ülkemizde eylül ayında yapılacak olan 30. Avrupa Şampiyonası hazırlık kampı çalışmaları için dün İtalya'ya gitti. 26 Mayıs'tan bu yana çalışmalarını Pamukspor Tesisleri'nde sürdüren A Milli Takım, dün Milano üzerinden Bormio'ya geçti. Burada 12 Haziran'a kadar kamp yapacak olan Ay - Yıldızlı ekip, bu süre içinde İtalya Milli Takımı ile 3 hazırlık maçı oynayacak. 

Mirsad'dan double-double 
Rusya Ligi'nde final serisinin ilk maçında CSKA Moskova'yı rakip sahada 94-88 yenen Dinamo Moskova seride 1-0 öne geçti. Dinamo'da forma giyen Mirsad Türkcan, 13 sayı, 14 ribaundluk performansıyla double - double yaparak galibiyette büyük pay sahibi oldu. Dinamo'nun ABD'li yıldızı Trajan Langdon da 23 sayıya imza attı. 

Efes Pilsen'de yaz mesaisi 
Efes Pilsen Yaz Basketbol Okulları İstanbul'da, Merter ve Kadıköy olmak üzere iki merkezde bugün açılacak. 1992-93-94-95-96 doğumlu erkek sporcuların katılabileceği basketbol okullarının kayıtları 11 Haziran'a kadar sürecek. Kayıtlar, Avrupa yakasında Efes Pilsen Merter Tesisleri, Anadolu yakasında da Kadıköy Nihat Işık İlköğretim Okulu'nda yapılacak, antrenmanlar ise 13 Haziran'da başlayacak. 0-212-449 38 71-73-80 no'lu telefonlardan detaylı bilgi alınabiliyor. 



</TEXT>
</DOC>
