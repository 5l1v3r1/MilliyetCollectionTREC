<DOC>
<DOCNO> 313925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur41.html </URL>
<DATE> 2005/02/09/ </DATE>
<TIME> 18.14 </TIME>
<AUTHOR>  </AUTHOR>
<HEADLINE>
Yahya Murat Demirel tahliye edildi... 
</HEADLINE>
<TEXT>

     El konulan Egebank'ın eski sahibi Yahya Murat Demirel, ''Bankkapital Davası'' kapsamında tutukluluğu kaldırılınca cezaevinden tahliye oldu. 
     İstanbul 1. Ağır Ceza Mahkemesi, Demirel'in avukatlarının ''Bankkapital davası'' kapsamındaki tutukluğunun kaldırılmasına yönelik talebini inceledi. 
     Mahkeme heyeti, talebi yerinde görerek Yahya Murat Demirel'in tahliyesine karar verdi. 
     Hakkında başka tutuklama kararı bulunmayan Demirel, bu karar uyarınca saat 17.50'de Kartal Cezaevi'nden tahliye edildi. 
     Kucağındaki bir TV ile cezaevinden çıkan Demirel, basın mensuplarının sorularını cevaplandırmadan bindiği araçla cezaevinden ayrıldı. 
     ''Egebank'' ve ''Bankkapital'' davaları kapsamında hakkında yurtdışına çıkış yasağı olmasına rağmen Bulgaristan'da yakalanan Demirel, Türkiye'ye iade edildikten sonra hakkında çıkartılan gıyabi tutuklama kararları vicahiye çevrilerek 10 Ocak 2005 tarihinde Kartal Cezaevi'ne konulmuştu. 
     Demirel'in avukatları ise müvekkilleri hakkında verilen bu tutuklama kararlarına itiraz etmişti. 
     Avukatların itiraz dilekçelerinde, Demirel'in Bulgaristan'a girişine ilişkin bu ülkenin bölge savcılığının yürüttüğü soruşturmada, ''teknenin hava koşulları ve jeneratörünün bulunmaması nedeniyle Burgaz Limanı'na girdiği, bunun sınır sektör memurlarınca da doğrulandığı, ayrıca sanıkların tekneden ayrılmaya yönelik davranışlarının olmadığı'' gerekçesiyle 6 Ocak 2005 tarihinde ''takipsizlik kararı'' verildiği belirtilmişti. 
     Yahya Murat Demirel'in kaçma amacıyla hareket etmediği savunulan dilekçelerde, 2003 yılından beri psikolojik tedavi gördüğü öne sürülen Demirel'in, cezaevi koşullarında tedavisinin mümkün olmadığı gibi rahatsızlığının ağırlaşabileceği de iddia edilmişti. 
     İstanbul 1. Ağır Ceza Mahkemesi'nde görülen ''Egebank Davası'' kapsamında Demirel hakkında verilen tutuklama kararına yapılan itirazı değerlendiren İstanbul 2. Ağır Ceza Mahkemesi, geçen ay itirazı yerinde bularak Demirel'in tahliyesine hükmetmişti. 
     İstanbul 8. Ağır Ceza Mahkemesi'nde süren ''Bankkapital Davası''ndaki tutuklama kararına, Demirel'in avukatlarınca İstanbul 1. Ağır Ceza Mahkemesi'nde yapılan itiraz daha önce reddedilmişti. 
     
</TEXT>
</DOC>
