<DOC>
<DOCNO> 316037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun30.html </URL>
<DATE> 2005/02/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CIA'den İtalya'da gizli operasyon 
</HEADLINE>
<TEXT>

     İtalya'da Milano Savcılığı tarafından yürütülen bir soruşturmada elde edilen bilgiler doğrultusunda, Amerikan Merkezi Haberalma Teşkilatı'na CIA bağlı elemanların 2003 yılında Milano'da bir Mısırlıyı kaçırarak işkenceye tabi tuttukları, kaçırdıkları kişiyi daha sonra da bir uçakla gizlice Mısır'a teslim ettikleri ileri sürüldü. 
     La Repubblica gazetesinin bugün ilk sayfadan verdiği, ''Milano Savcılığı'ndan CIA'ya suçlama. İtalya'da bir Mısırlıyı kaçırıp işkenceye tabi tuttular'' başlıklı haberinde, Amerikan istihbaratının 11 Eylül sonrasında gizli operasyonlar yaptığı ülkeler arasında İtalya'nın da bulunduğu öne sürüldü. 
     Gazete, İtalya'dan siyasi sığınma hakkı almasının ardından Milano'da yaşadığı sırada CIA tarafından kaçırılan 42 yaşındaki Mısırlı Hasan Mustafa Üsame Nasr'ın başına gelenleri şöyle özetledi 
     ''En az 12 CIA elemanı, terörle mücadele adına Milano'da gizlice bir operasyon düzenlediler. 17 Şubat 2003'te, Jenner bulvarındaki İslam Enstitüsü'ne birkaç yüz metre mesafedeki Guerzoni caddesinde güpegündüz, 42 yaşındaki Hasan Mustafa Üsame Nasr adlı Mısırlıyı kaçırdılar. Aynı gün, onu Aviano'daki Amerikan askeri üssüne götürdüler. Hasan orada sorguya çekildi ve 7 saat boyunca dövüldü. 18 Şubat sabahında ise Mısır'a teslim ettiler. Mısır'da cezaevinde işkenceye tabi tutulan ve halen orada tutuklu bulunan Hasan, işitme ve yürüme fonksiyonlarını kısmen yitirmiş durumda. Milano Savcılığı, operasyonu gerçekleştiren Amerikan ajanlarının ama gerçek, ama sahte kimliklerine ve fotoğraflarına ulaşmış durumda. Savcılık bu kişilerin adam kaçırma suçlamasıyla İtalya'ya iadesinin istenip istenemeyeceğini araştırıyor.'' Haberde, kökten dinci terörle ilişkili olduğu gerekçesiyle kaçırılmış olan Hasan Mustafa Üsame Nasr'ın gerek İtalya'nın kuzeyindeki Aviano'da bulunan Amerikan askeri üssünde CIA ajanları tarafından yapılan sorgulamada, gerekse Mısır'daki sorgulamalarda hakkındaki tüm suçlamaları reddettiği de belirtildi. 
     Haberde, 11 Eylül sonrasında, CIA'nın yurtdışında çeşitli ülkelerde bu tür gizli operasyonlar düzenleyerek ve kuşkulu kişileri kaçırarak, işkenceye sıkça başvuran ülkelere götürdüğünün bilinen bir konu olduğu ifade edildi. 
     17 Ekim 2002'de dönemin CIA Başkanı George Tenet'in ABD'de Kongre ve Senato'ya bilgi verdiği sırada da ''CIA, FBI ile de işbirliği yaparak 70 teröristi uluslararası adalete teslim etmiştir'' dediğini hatırlatan gazete, Kasım 2004'te Sunday Times'da yayınlanan bir araştırmanın da bu tür gizli operasyonların mevcudiyetini teyit ettiğini belirtti. 
     Kaçırılanların başka ülkelere gizlice naklinde, daha ziyade Premier Executive Transports adlı şirkete ait, N379P kuyruk no'lu Gulfstream ile N313P kuyruk no'lu Boeing 737 tipinde iki uçağın kullanıldığına değinen La Repubblica, ''Bu uçaklar, Washington'dan yurtdışındaki 49 noktaya uçuyor. Ürdün, Fas, Irak, Afganistan, Libya, Özbekistan ve daha ziyade de Mısır'' ifadesine yer verdi. 
     Haberde, Milano'da yaşanan örnekte olduğu üzere, gizlice kaçırılan şüphelilerin üçüncü ülkelere teslim işleminin, CIA tarafından, ''olağandışı teslimat'' extraordinary rendition diye adlandırıldığı da kaydedildi. 
     
</TEXT>
</DOC>
