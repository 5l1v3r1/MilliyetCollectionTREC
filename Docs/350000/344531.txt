<DOC>
<DOCNO> 344531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun03.html </URL>
<DATE> 2005/05/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Güney Asya depremi ölçülenden daha şiddetliymiş 
</HEADLINE>
<TEXT>

     Güney Asya depreminin ölçülenden daha şiddetli olduğu belirtildi. 
     ABD’deki California Üniversitesi Öğretim Üyesi Profesör Roland Burgmann başkanlığında yapılan araştırmada, Güney Asya’daki depremin büyüklüğünün Richter ölçeğine göre 9 değil, 9.15 olduğu belirlendi. 
     Science dergisinde yayınlanan araştırmaya göre, depremde dünyanın geniş bir bölümü yerini değiştirdi ve deprem şimdiye kadarki en büyük fay kırığına neden oldu. 
     Araştırmada, Güney Asya depreminin yerkürenin kabuğu üzerinde yarattığı bozulmaların, 4 bin 500 kilometre uzaklığa kadar ulaştığı tespit edildi. 
     Dergide yayınlanan ve Yale Üniversitesi öğretim görevlisi profesör Jeffrey Park öncülüğünde yapılan bir diğer araştırmada, Güney Asya depreminin, gelecek yıllarda bölgeyi etkilemeyi sürdüreceği ve daha büyük depremlere yol açabileceği uyarısında bulunuldu. 
     Güney Asya ülkelerinde geçen yıl 26 Aralık’ta meydana gelen deprem ve ardından yaşanan tsunami felaketi, yaklaşık 300 bin kişinin ölümüne yol açmıştı. 
     
</TEXT>
</DOC>
