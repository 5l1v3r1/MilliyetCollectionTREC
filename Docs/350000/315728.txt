<DOC>
<DOCNO> 315728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko09.html </URL>
<DATE> 2005/02/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Asgari ücretli, küresel zengin 
</HEADLINE>
<TEXT>

     Türkiye koşullarında 350 YTL'lik ücretle açlık ve yoksulluk sınırının altında yaşayan asgari ücretlinin, küresel gelir dağılımında en zengin lyüzde 25'lik dilimin içine girdiği belirlendi. Türkiye'yeki asgari ücretli dünyadaki 5 milyar 113 milyon kişiyi geride bırakıyor. 
     Eskişehir Osmangazi Üniversitesi Teknoloji Araştırma Merkezi TEKAM Müdürü Prof. Muammer Kaya, Dünya Bankası Gelişme Araştırma Grubu'nun verilerini baz alarak Türkiye'deki gelir gruplarının küresel gelir dağılımındaki yerini araştırdı. 
     Kaya, "Ne Kadar Zenginiz Fakiriz" başlıklı çalışmasında Türkiye'deki kişilerin yıllık gelirlerini göz önüne alarak Türk halkının küresel zenginlik fakirlik durumunu belirledi. 
     Buna göre, Türkiye'de aylık geliri 100 YTL olan bir kişi dünyadaki en zengin yüzde 50.36'lık gruba giriyor ve dünyada yaşayan insanların yarısından daha zengin konumda bulunuyor. 
     350 YTL asgari ücret alan bir kişi ise dünyada en zengin 
     yüzde 15'lik dilimin içinde yer alıyor ve dünyadaki 5 milyar 113 milyon kişiden daha zengin durumda gözüküyor. Aralarında mühendis, polis ve öğretmen gibi mesleklerin de bulunduğu ve aylık geliri 900 YTL olanlar ise dünyada en zengin yüzde 13.8'lik dilimde yer alıyor. Bu gelir grubunda yer alanlar dünyadaki 5 milyar 173 milyon kişiden daha zengin durumda bulunuyor. Aylık geliri 2.200 YTL olan bir Türk ise dünyada en zengin yüzde 11.4'lük dilime giriyor. Türkiye'deki bu gelir grubunda bulunanların dünyadaki diğer 5 milyar 349 milyon kişiden daha zengin olduğu hesaplanıyor. Aylık geliri 3 bin YTL olanlar ise dünyada en zengin yüzde 10'luk dilimde yer alıyor. Türkiye'de ücretli çalışanlar içerisinde bu kategoriye bürokrat ve üst düzey yöneticiler giriyor. 
     
     EN FAKİRİ KADIN VE ÇOCUKLAR 
     Kaya, hızla kalabalıklaşan ve küreselleşen dünyadaki çarpıklıklardan dolayı günde 1 dolardan az gelirle 1.3 milyar, 2 dolardan az gelirle de 3 milyar insanın yaşam savaşı verdiğini kaydetti. Kaya, günde 1 dolardan az gelirle geçinmek zorunda kalanların yüzde 70'ini de kadın ve çocuklar olduğuna işaret etti. "Ne kadar zengin olduğumuzu bizden daha zenginlere bakarak değerlendirdiğimizde çoğunlukla mutsuz ve kötümser oluruz" diyen Kaya, küresel zenginlik listesinin dünyada kişilerin yıllık kazançlarına göre zenginlik liginde gerçek pozisyonlarını belirlemesini sağladığını kaydetti. Kaya, "Dünyada insanlar ne kadar kişiden daha zengin olduklarını anlayınca hem daha mutlu iyimser olmakta hem de fakirlere daha fazla bağış yapmaktadırlar" dedi. 
     
     ASGARİ ÜCRETTEN BİLE AZ GELİR ALANLARI DÜŞÜNÜN 
     Kaya, her ülkenin yaşam standartları birbirinden farklı olsa da daha düşük standartlarda yaşayan insanların unutulmaması gerektiğine işaret ederek, "Ülkemizde beğenmediğimiz ve çok düşük bulduğumuz asgari ücretten bile daha düşük gelirle yaşam savaşı vermek zorunda olan dünyada 5.1 milyar insan olduğunu göz ardı etmememiz gerekmektedir. 
     Yolsuzlukların bitmediği ülkemizde bazı yönetici ve bürokratların da dünyada en zengin yüzde 10'luk kesimde olduklarını unutmamaları ve bununla yetinmeleri gerektiğini vurgulamakta yarar vardır" dedi. 
     
     ZENGİNLİK NASIL HASEPLANIYOR 
     Kaya, küresel zenginlik listesini Dünya Bankası Gelişme Araştırma Grubu'nun verilerini baz alarak hesapladı. 
     Hesaplamalarda dünya toplam nüfusunun 6 milyar ve kişibaşına ortalama yıllık gelirin de 5 bin dolar kabul edildi. 
     Türkiye'de kişi başına düşen milli gelir yaklaşık 4 bin dolarla dünya ortalamasının altında bulunuyor. 
     Dünya nüfusunun yarısı dünya toplam gelirinin yüzde 11.3'üyle geçinirken, en zengin yüzde 10'luk dilim ise 
     pastadan yüzde 51'lik çok büyük bir pay alıyor. Dünya nüfusunun en zengin yüzde 5'i dünya toplam gelirinin yaklaşık yüzde 34'ünü, en zengin yüzde 1 ise toplam gelirin yüzde 10'unu alıyor. 

ANKA 
     
</TEXT>
</DOC>
