<DOC>
<DOCNO> 323818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas04.html </URL>
<DATE> 2005/03/14/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
'Aslanla köpek dost olur mu' demeyin, olur .. 
</HEADLINE>
<TEXT>

     M. Nuri ŞİRİN DHA 

ADAPAZARI'nda yaşayan bir çiftçinin, Kahramanmaraşlı işadamı Alaeddin Sezal'ın Özel Hayvanat Bahçesi'ne hediye ettiği Zeliş' adlı köpekle, Mişa' adlı aslanın dostluğu dikkat çekti. İkisi de 2.5 yaşında olan ve birlikte büyüdükleri belirtilen Zeliş ile Mişa aynı kafese konuldu. 
     Kayseri karayolu üzerinde Alaeddin Sezal'a ait petrol istasyonunun yanındaki Özel Hayvanat Bahçesi'nin yeni konukları, 2.5 yaşındaki Mişa adlı aslan ile aynı yaştaki arkadaşı Zeliş oldu. Adapazarı'nda kaldıkları hayvanat bahçesinde aynı kafeste yaşayan ve birlikte büyüyen Mişa ile Zeliş'in birbirlerinin yanından ayrılmaması dikkat çekti. Mişa ile Zeliş'in ilk doğdukları zaman Atatürk Orman Çiftliği'nden satın alındıklarını söyleyen Alaeddin Sezal, İkisi de doğdukları ilk haftadan itibaren birlikte yaşamışlar ve hiç ayrılmamışlar. Adapazarı'nda çiftçilik yapan arkadaşım, mini hayvanat bahçesindeki bu iki hayvanı bize hediye etti. Hayalimde, hayvanat bahçemde bir aslanın olması vardı. Babam sürekli bize, Hayvanat bahçesi aslansız olmaz' derdi. Erkek aslanımız geldi. Buraya dişi aslanın da getirilmesini sağlayacağım. Ayrıca bir de leopar getireceğiz. Bu hayvanlar için de yeni yerler yaptırdık'' dedi. 
     
     90 TÜRDEN 800 HAYVAN VAR 

     Kahramanmaraş - Kayseri Karayolu'nun kent çıkışı Üngüt mevkiinde yaklaşık 10 yıl önce kurduğu Özel hayvanat bahçesini sürekli geliştiren Alaeddin Sezal, şu anda bahçesinde 90 türden 800 kadar hayvan bulunduğunu söyledi. 
     İnsanlara hayvan sevgisini yaşatmanın önemine değinen Sezal, Hayvanat bahçem çevre illere de örnek oluyor. Hayvanat bahçesinin günden güne büyümesi ile masraflar daha da artıyor. Ama hayvanları o kadar çok seviyorum ki buna katlanıyorum'' diye konuştu. 
     
</TEXT>
</DOC>
