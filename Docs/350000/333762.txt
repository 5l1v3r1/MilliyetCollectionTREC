<DOC>
<DOCNO> 333762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur11.html </URL>
<DATE> 2005/04/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Top uğruna canından oldu 
</HEADLINE>
<TEXT>

     Turan KURT KASTAMONU, DHA 

      KASTAMONU'da, 13 yaşındaki İbrahim Naharoğlu, okulun bahçesinde oynadığı sırada dereye kaçan topunu almak isterken sulara kapılarak gözden kayboldu. Akşam saatlerinde İbrahim'in derede bulunan cesedi, bırakıldığı yerden yükselen tekrar dere suyuna kapıldı. İbrahim'in cesedini arama çalışmaları devam ediyor. 
     Kastamonu Kuzyaka Pansiyonlu İlköğretim Okulu 6'ncı sınıf öğrencisi İbrahim Naharoğlu, dün öğle saatlerinde okulun bahçesinde arkadaşlarıyla futbol oynarken topu, okulun yanından geçen Karadere Deresi'ne kaçtı. Topun sulara kapıldığını gören İbrahim Naharoğlu, topu yakalamak için derinliği 1 metreyi aşan dereye girdi. Ancak suların birden yükselmesi üzerine Naharoğlu, arkadaşlarının korku dolu bakışları arasında sulara kapılarak gözden kayboldu. Öğrencilerin haber vermesi üzerine harekete geçen öğretmenler, jandarma eşliğinde Karadere Deresi'nde Naharoğlu'nu aramaya başladı. Jandarma tarafından yapılan aramada İbrahim Naharoğlu'nun cesedi olaydan 4 saat sonra okuldan yaklaşık 7 kilometre uzaklıkta jandarma ekipleri tarafından dere kenarındaki çalılıklara takılmış olarak bulundu. 
     
     CESET TEKRAR SULARA KAPILDI 
     Kuzyaka Jandarma Komutanlığı'na bağlı askerleri, İbrahim Naharoğlu'nun cesedini hemen derenin kenarınıa çıkarılıp bırakıldı. Otopsi için Cumhuriyet Savcısı beklenirken saat 17.25 sıralarında derenin aniden yükselmesiyle ceset, yine sel sularına kapıldı. Cesedi suya kaptırmak istemeyen askerler de boğulma tehlikesi geçirdi. 
     
     ARAMA ÇALIŞMALARI SÜRÜYOR 
     Bunun üzerine Ilgaz Arama ve Kurtarma Timi, Kastamonu Merkez Jandarma Alay Komutanlığı'na bağlı askerler, Kuzyaka Jandarma Komutanlığı'na bağlı askerler, Kastamonu Sivil Savunma Müdürlüğü'ne bağlı arama kurtarma ekibi ve köylüler, derede ikinci kez arama çalışmaları başlattı. Gün boyu aralıksız devam eden arama çalışmalarında şu ana kadar bir sonuç alanımadı. 
     
     OKULDA YAS VAR 
     İbrahim Naharoğlu'nun sulara kapılması, Kuzyaka Pansiyonlu İlköğretim Okulu'nda büyük üzüntüye neden oldu. Naharoğlu'nun öğretmenleri ve okul arkadaşları üzüntülerinden bugün derse giremedi. İbrahim Naharoğlu'nun okul arkadaşları dere kenarında meraklı bekleyişlerini sürdürüyor. 
     
</TEXT>
</DOC>
