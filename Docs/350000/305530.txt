<DOC>
<DOCNO> 305530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur05.html </URL>
<DATE> 2005/01/11/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Başkana ihale dayağı 
</HEADLINE>
<TEXT>

     Turaç TOP DHA 

      İZMİR'de akaryakıt ihalesi yapılacak olan Ege Üniversitesi Tıp Fakültesi Dekanlığı'na çalışanı Fahrettin Kaya ile birlikte giden Hiltrans Gemicilik Acentası Makina Sanayi ve Limited Şirketi'nin Yönetim Kurulu Başkanı İbrahim Nabi Atakav, hastane bahçesinde 10 kişilik grubun taşlı, sopalı saldırısına uğradı. Yaralanan Atakav ve Kaya, tedavi altına alındı. 
     Merkezi Alsancak Semti'nde bulunan Hiltrans Gemicilik Acentası Makina Sanayi ve Limited Şirketi'nin Yönetim Kurulu Başkanı İbrahim Nabi Atakav, yanında çalışan Fahrettin Kaya ile birlikte akaryakıt ihalesi yapılacak olan Ege Üniversitesi Tıp Fakültesi Dekanlığı'na gitti. Hastanenin bahçesinde bekleyen kimliği belirsiz yaklaşık on kişilik bir grup, saat 09.30 sıralarında ihaleye katılmak için Ege Üniversitesi Tıp Fakültesi Dekanlığı binasına girmek isteyen 54 yaşındaki Atakav ve 38 yaşındaki Fahrettin Kaya'ya saldırdı. Bir anda grubun taşlı, sopalı saldırısına uğrayan Atakav ve Kaya, çeşitli yerlerinden yaralandı. Çevredeki vatandaşların haber vermesi üzerine olay yerine çok sayıda polis ekibi sevkedilirken, yüzünden yaralanan Atakav ve gözünden yaralanan Kaya, Acil Servis'te tedavi altına alındı. 
     
     BİR KİŞİ GÖZALTINDA 
     Saldırının ardından gruptaki kişiler kayıplara karışırken, polis, çevrede yaptığı araştırmada üzerinden 7.65 milimetre çapında ruhsatsız tabanca çıkan 29 yaşındaki Deniz Özışıl'ı gözaltına alındı. Karakola götürülen Özışıl, olayla ilgisinin bulunmadığını öne sürdü. Kavgaya karışan kişileri bulmak için harekete geçen polis, ihaleye katılan firmaların incelemeye alındığını açıkladı. 
     
     TEHDİT ALMADIM 
     Sol gözünden yaralanan Kaya ile birlikte tedavi altına alınıp ağzına dikiş atılan İbrahim Nabi Atakav, "Herşey bugün oldu. Daha önceden ihaleye girip girmemekle ilgili herhangi bir tehdit almadım. Aracımızı parkedip binaya girmek isterken saldırıya uğradık. Kimin yaptığını bilmiyorum. Saldıranları da tanımıyorum. Ancak böyle zorbalık görmedim. Şikayetçi olacağım'' dedi. 
     
     İHALE YAPILDI 
     Bu arada Ege Üniversitesi Tıp Fakültesi Hastanesi Döner Sermayesi tarafından açılan ihalenin yapıldığı belirtildi. Ege Üniversitesi Genel Sekreter Yardımcısı Halil Kapıdere, hastanenin akaryakıt ihalesinin her yıl yapıldığını, şartlara haiz tüm firmaların katılabildiğini, bugünkü ihaleye ise 9 firmanın katıldığını vurguladı. Komisyon incelemesinin ardından en düşük fiyatı veren şirkete ihalenin verileceğini anlatan Kapıdere, kavga dışarıda olduğu için bilgileri bulunmadığını ileri sürdü. 
     
</TEXT>
</DOC>
