<DOC>
<DOCNO> 319739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur32.html </URL>
<DATE> 2005/03/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul'da "çete" operasyonu... 
</HEADLINE>
<TEXT>

     Gaziosmanpaşa'da silahlı saldırı, yaralama, tehdit, gasp, alıkoyma ve zorla para alma olaylarına karıştıkları öne sürülen 1'i kadın 10 kişi yakalandı. 
     İstanbul Organize Suçlar Şube Müdürlüğü'nden alınan bilgiye göre, Gaziosmanpaşa ve çevresinde faaliyet gösteren bir grubun, silahlı saldırı, yaralama, gasp, tehdit, zorla para alma ve adam alıkoyma suçlarını işlediklerinin belirlenmesi üzerine operasyon başlatıldı. 
     Operasyonda, çete elebaşı olduğu öne sürülen Muhsin B.'nin de aralarında bulunduğu 1'i kadın 10 kişi gözaltına alındı. 
     Bu kişilerin üzerlerinde ve gösterdikleri yerlerde yapılan aramalarda, 1 Uzi marka silah, çeşitli çap ve markada 9 ruhsatsız tabanca, kalaşnikof marka otomatik tüfeğe ait 600 adet mermi ve 10 trilyon lira değerinde senet ele geçirildi. 
     Polisteki işlemleri tamamlanan bu kişiler, daha sonra Beşiktaş'taki İstanbul Cumhuriyet Başsavcılığı'na sevk edildi. 
     
</TEXT>
</DOC>
