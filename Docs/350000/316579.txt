<DOC>
<DOCNO> 316579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/dunya/adun.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir buçuk aylığına başbakan seçecekler 
</HEADLINE>
<TEXT>


KKTC'de yarın parlamento seçimi var. Kampanyası sönük geçen bu seçimin ilginç yönü, kazananın 16 Nisan'daki cumhurbaşkanlığı seçimlerine de favori olarak katılacak olması 

Sefa Karahasan - Lefkoşa 


KKTC'de Mehmet Ali Talat başkanlığındaki Cumhuriyetçi Türk Partisi CTP ile Serdar Denktaş'ın liderliğindeki Demokrat Parti DP koalisyon hükümetinin 20 Ekim 2004'te istifa etmesi nedeniyle yarın erken genel seçim için sandık başına gidiliyor. 
Erken genel seçimin en önemli özelliği ise 16 Nisan'da yapılacak cumhurbaşkanlığı seçiminin bir tür ön yoklaması niteliği taşıması. Çünkü KKTC Cumhuriyet Meclisi'nde en çok sandalyeye sahip CTP ve Ulusal Birlik Partisi'nin UBP 2 başkanı da, yaptıkları açıklamalarda, cumhurbaşkanlığına aday olacaklarını ima etmişlerdi. 

Ya Talat, ya Eroğlu 
KKTC Cumhurbaşkanı Rauf Denktaş, cumhurbaşkanlığına aday olmayacağını açıklamıştı. Bu nedenle cumhurbaşkanlığına aday olmalarına kesin gözüyle bakılan CTP lideri Mehmet Ali Talat ve UBP lideri Derviş Eroğlu'ndan hangisi seçimde daha başarılı olursa, cumhurbaşkanlığı koltuğuna büyük ihtimalle o oturacak. 
Meclis'teki 50 sandalye için 7 siyasi partiden adaylar ile 2 bağımsız adayın yarışacağı seçimde yaklaşık 147 bin seçmen oy kullanacak. Ülke genelinde yüzde 5 seçim barajını aşacak partiler mecliste sandalye sahibi olacak. Propaganda dönemi bugün 18.00'de sona erecek ve söz sırası seçmene geçecek. Kıbrıs Türk halkının son bir yıl içinde 3. kez sandık başına gidecek olması seçimlere ilgiyi azalttı. KKTC'ye gelen foto muhabirleri bile istedikleri kareleri çekemedi. 

Son mitingler 
Partiler son mitinglerini yaparak propaganda defterini bugün kapatıyor. UBP, Lefkoşa'da Atatürk Meydanı'nda düzenlediği mitingle çalışmalarına son verdi. CTP ise son mitingini bu akşam İnönü Meydanı'nda yapacak. DP de dün Atatürk Spor Salonu'nda Cumhurbaşkanı Rauf Denktaş'ın da katıldığı bir seçim şöleni düzenledi. Rauf Denktaş, yarın son kez cumhurbaşkanı sıfatıyla oy kullanacak. 

Rakamlarla seçim 

Kıbrıs Türk halkı, 1975'te ilan edilen Federe Devlet'ten bu yana geçen son 30 yılda bir ara seçim dahil 9. kez genel seçim için sandık başına gidiyor. KKTC Cumhuriyet Meclisi'nde 5 yıl süreyle görev yapacak yeni 50 milletvekilinin belirleneceği seçimde, 7 siyasi parti ve 2 bağımsız aday yarışacak. Toplam 147 bin 249 seçmen, 575 sandıkta oy kullanacak. Seçimde yüzde 5 baraj uygulanacak. Seçim yaklaşık 800 bin YTL bütçeyle yapılacak, parti temsilcileri dışında toplam 2 bin civarında resmi görevli seçimde görev yapacak. Seçim sürecinde KKTC tarihinde bir ilk yaşandı ve Milliyetçi Adalet Partisi'nin MAP 6 milletvekili adayı, adaylık için zorunlu belge olan "muvafakat belgesini" ilçe seçim kurullarına vermedi. Sonuçta 6 aday listelerden çıkarılınca MAP, 6 eksikle seçime katılacak. 

Anket yayınına yasak 

KKTC Yüksek Seçim Kurulu Başkanı Taner Erginel, yeni çıkan bir yasa ile seçimden 14 gün önceden seçimlerle ilgili anket yayınlarının yasaklandığını söyledi. Yasak kapsamına Türkiye gazetelerinin de dahil olduğunu belirten Erginel, "Anketler yönlendirici olduğu için yasak getirildi. Yasaya uymayan gazeteler sabahtan toplatılacak" dedi. 

Partiler ve sloganları 

KKTC'de yarın yapılacak seçime katılacak partilerin politikaları ve sloganları şöyle 
Cumhuriyetçi Türk Partisi CTP 
LİDERİ Mehmet Ali Talat 
Politikası Kıbrıs sorununun Annan Planı çerçevesinde çözümünden yana. Kendisini Avrupa Birliği'ne AB en yakın parti olarak görüyor. 
SLOGANLARI "Son söz bizde", "Söz be annem", "Yes be annem" 

Ulusal Birlik Partisi UBP 
LİDERİ Derviş Eroğlu 
Politikası Annan Planı'nın değiştirilmesini istiyor. AB ile diyalog kurabileceğini savunuyor. 
SLOGANLARI "Güneş yeniden doğacak", "Gelecek senin elinde", "El ele gururla ileriye" 

Demokrat Parti DP 
LİDERİ Serdar Denktaş 
Politikası Annan Planı'nın bir iki değişiklikle uygulanabileceğini ve Rum lideri Tasos Papadopulos'un çözümsüz bir lider olduğunu ve ona "dur" denilmesi gerektiğini savunuyor. 
SLOGANLARI "Biz size hiç yalan söylemedik", "DP çözüm yolunu açmaya geliyor" 

Barış ve Demokrasi Hareketi BDH 
LİDERİ Mustafa Akıncı 
Politikası Kıbrıs sorununun Annan Planı ile çözüleceğine ve zamanın boşa harcandığını savunuyor. 
SLOGANLARI "Barışa bir şans daha", "Statükoyu sürdürmek için değil, statükoyu değiştirmek için uzlaşmaya evet" 

Toplumcu Kurtuluş Partisi TKP ve Birleşik Kıbrıs Partisi BKP 
LİDERLERİ Hüseyin Angolemli, İzzet İzcan 
Politikası Annan Planı'nda yer alan Kıbrıs Türk Devleti'nin bir an önce ilan edilmesini savunuyor. TKP - BKP böylece KKTC üzerinde olan ambargoların kalkacağını söylüyor. 
SLOGANLARI "Tutarlı temiz siyaset için TKP - BKP" 


</TEXT>
</DOC>
