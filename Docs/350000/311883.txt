<DOC>
<DOCNO> 311883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/siyaset/axsiy02.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ve Livaneli yeni parti arayışında 
</HEADLINE>
<TEXT>


Kurultay öncesi barış projesi başlatan bir grup milletvekili, kahvaltıda buluşarak CHP'den istifa etme ve yeni parti kurma seçeneklerini tartıştı 

Ezelhan Üstünkaya - Ankara 


CHP'de, Kemal Derviş - Zülfü Livaneli cephesinde yeni parti arayışları başladı. Kurultay öncesi "barış projesi"ni başlatan, ancak istedikleri sonucu alamayan İstanbul milletvekilleri Kemal Derviş ve Zülfü Livaneli ile Karaman Milletvekili Fikret Ünlü'nün de aralarında bulunduğu bir grup milletvekili, dün kahvaltıda buluşarak seçenekleri değerlendirdi. "Partide yönetim anlayışının değişmeyeceğinin kesinlik kazandığı" görüşünde birleşen Derviş - Livaneli kanadının, CHP'den istifa ve yeni partiye ilişkin kesin kararlarını bu hafta vermesi bekleniyor. 

Livaneli istifa etsin 
Livaneli, "CHP vakfa dönüştürülmeli" açıklaması nedeniyle de eleştirilere hedef oldu. CHP Genel Başkanı Deniz Baykal ve Şişli Belediye Başkanı Mustafa Sarıgül'ü destekleyen milletvekilleri, Livaneli'ye istifa çağrısı yaptı. Eski Genel Başkan Yardımcısı Onur Öymen, "Kimsenin CHP'yi tarihe gömmeye gücü yok" dedi. Partiye giren kişilerin program ve ilkelerine bağlı olması gerektiğini vurgulayan Öymen, "Yeni parti onların işi. Başka yol seçerlerse engel olmayız. Biz CHP'nin bütünlüğünü korumak istiyoruz" diye konuştu. 

Parti suçu işledi 
CHP Grup Başkan Vekili Kemal Anadol, Livaneli'ye, "Genel başkan seçilse, partiyi vakfa mı dönüştürecekti " diye tepki gösterdi. Sade bir parti üyesinin bile tüzüğe uyması gerektiğini kaydeden Anadol, Livaneli'nin sözlerinin disiplin suçu olduğunu belirtti. 
Eski Gaziantep Büyükşehir Belediye Başkanı Celal Doğan da, yeni parti oluşumu dahil tüm seçeneklerin tartışıldığını belirterek, "CHP, Türkiye'ye umut vermiyor" dedi. 


</TEXT>
</DOC>
