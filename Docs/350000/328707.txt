<DOC>
<DOCNO> 328707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas10.html </URL>
<DATE> 2005/03/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kör Avustralyalı Everest'e çıkmak istiyor... 
</HEADLINE>
<TEXT>

     Avustralyalı kör maceraperest Gerrard Gosens, ''dünyanın tepesine ulaşan ikinci kör'' olmak için dünyanın en yüksek zirvesi Everest'e çıkmak istiyor. 
     İki yıldır bu amacı için antrenman yapan 35 yaşındaki Gosens, iki gün sonra Avustralya'dan Nepal'e yola çıkacak. 
     Brisbane'de oturan iki çocuk babası Gosens, bu büyük düşünü gerçekleştirmek için en büyük motivasyonunun ailesi ve 2000 yılında Everest'in zirvesine tırmanmaya kalkışan, ancak tırmanma esnasında ölen kör arkadaşı Ched Towns'ın anısı olduğunu söylüyor. 
     Karısının, girişeceği macera konusunda ''çok endişeli'' olduğunu, ancak kendisi de kör olan kızına, ''engelli olmanın tutkuları söndürmeyeceğini'' ispatlamak istediğini belirten Gerrard Gosens, ''Sadece yüzde 4 gören 7 yaşında bir kızım var. Ona ve bütün görmeyen çocuklara yeryüzünde neler yapılabileceğini göstermek istiyorum'' diye konuşuyor. 
     Avustralyalı maceracı, Sydney ve Atlanta'da düzenlenen Engelli Olimpiyatlarına katılmış, 2000 yılında yapılan bir maratonu da 7. sırada bitirmişti. 
     İki yıl önce Everest'te 6000 metreye ulaşan Gosens, 8882 metrelik zirveye çıkabilirse ''Everest zirvesine ulaşan ikinci kör'' olarak tarihe geçecek. 
     Everest'e daha önce Amerikalı kör Erik Weihenmayer 2001 yılında tırmanmayı başarmıştı. 
     
</TEXT>
</DOC>
