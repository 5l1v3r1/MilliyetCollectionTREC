<DOC>
<DOCNO> 324212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/ekonomi/eko03.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, İslami üretime teşviki izlemeye aldı 
</HEADLINE>
<TEXT>


AB yetkilileri, İslam Özel Sektörünü Destekleme Kurumu kapsamına girecek İslami fon ve şirketlerin, AB mevzuatına uyumlu olmasını istedi 

UTKU ÇAKIRÖZER Ankara 

Avrupa Birliği AB , İslam Kalkınma Bankası bünyesinde kurulacak İslam Özel Sektörünü Destekleme Kurumu'na İÖSGK Türkiye'nin katılımını yakından izliyor. AB Dönem Başkanı Lüksemburg'u Ankara'da temsil eden Hollanda Büyükelçisi Sjöerd Gosses, "Bana ayrımcılık yapılıyormuş gibi geliyor" dedi. AB Komisyonu'nun da tasarının yasalaşması durumunda tartışmaları 2005 yılı İlerleme Raporu'na dahil etmesi bekleniyor. 
İslami üretim yapan kuruluşların kredilendirilmesi ve anlaşmazlıklarda İslam mahkemesinin yetkili kılınmasını öngören anlaşmanın TBMM komisyonlarındaki tartışmalarını takip ettiklerini kaydeden Gosses, şöyle konuştu 
"AB'nin en temel ilkelerinden biri başta din konusu olmak üzere her türlü ayrımcılığın engellenmesidir. Bana okuduklarımdan bu yasal düzenlemede ayrımcılık var gibi geliyor. Eğer AB mevzuatıyla çelişen, onun dışına çıkan bir durum ortaya çıkarsa buna seyirci kalmayız." 

AB mevzuatına uyum 
AB Komisyonu kaynakları ise, tasarının yasalaşıp yürürlüğe girmesi durumunda ayrıntılı hukuki incelemenin gündeme gelebileceğini belirtti. İÖSGK tartışmasının komisyonun kasımda yayımlayacağı İlerleme Raporu'nda yer alacağını kaydeden AB kaynakları, anlaşmanın AB mevzuatıyla uyumlu olup olmadığı konusundaki AB görüşünün ise, Türkiye ile AB arasında finans sektörü tarama sürecinde oluşturulabileceğini kaydetti. 
AB yetkilileri, Türkiye, AB üyesi olduğunda "İÖSGK kapsamına girecek İslami fon ve şirketlerin çalışma prensiplerinde de AB mevzuatına uyumun öncelikli şart olacağını" vurguladı. 


</TEXT>
</DOC>
