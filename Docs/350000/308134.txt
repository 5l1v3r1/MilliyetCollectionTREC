<DOC>
<DOCNO> 308134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/ekonomi/eko06.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
573 tesis Sağlık Bakanlığı'na geçti 
</HEADLINE>
<TEXT>



SSK'nın yataklı 148 adet tedavi kurumu ile 425 adet yataksız sağlık tesisi, Sağlık Bakanlığı bünyesine katıldı. Türkiye'deki yataklı sağlık tesislerinin yüzde 56'sını elinde bulunduran Sağlık Bakanlığı, SSK bünyesindekilerin de katılımıyla bu payını yüzde 68'e çıkardı. 
Yürürlüğe giren 5283 Sayılı Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na Devredilmesine Dair Yasa'yla SSK'nın tüm kurumlarındaki, 6 bin 364'ü uzman, 3 bin 675 asistan ve pratisyen hekim olmak üzere toplam 10 bin 39 doktor da Sağlık Bakanlığı bünyesinde hizmet verecek. 
Ayrıca SSK kurumlarındaki 620 diş hekimi, bin 235 eczacı, 12 bin 420 hemşire, 4 bin 148 sağlık memuru, bin 974 ebe ve 21 bin 101 diğer sağlık personeli, 2 bin 193 işçi, 255 sözleşmeli personel olmak üzere toplam 53 bin 985 kişi kadrolarıyla Sağlık Bakanlığı'na kaydırılacak. 
Devredilen kadrolardan Sağlık Bakanlığı'nca ihtiyaç duyulmayan kadro unvanlarındaki personel, durumlarına uygun diğer kadrolara atanacak. Sağlık birimlerinde çalışanlardan ve kanunda belirtilen personel ile SSK'nın satın alacağı sağlık hizmetlerinin provizyon, fatura kontrol ve ödeme işlerinde çalıştırılmak üzere SSK'nın önerisi, Çalışma Bakanı'nın onayı ile tespit edilen personel, Sağlık Bakanlığı'na devredilmeyecek. 


</TEXT>
</DOC>
