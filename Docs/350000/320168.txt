<DOC>
<DOCNO> 320168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/dunya/axdun02.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'ye ilanla savaş açtı 
</HEADLINE>
<TEXT>


LONDRA Milliyet 


Libya Lideri Muammer Kaddafi, İngiltere'de yayımlanan The Guardian gazetesine verdiği tam sayfa ilanda, BM Güvenlik Konseyi'ni genişletme çabalarını eleştirdi. Kaddafi, "sözde güvenlik konseyi" diye tanımladığı ve Hyde Park'taki serbest kürsüden ileriye gidemediğini öne sürdüğü BM Güvenlik Konseyi'nde Türkiye'ye sandalye verilmesi durumunda İran ve Ukrayna'ya da hayır denilemeyeceğini söyledi. 
BM'nin "gücü, sorumluluğu ve saygınlığı bulunmadığını" iddia eden Kaddafi, BM Genel Kurulu'na temsilci gönderen ülkelerin ve temsilcilerinin aşağılandıklarını, hakir görüldüklerini savundu. Bütün bağlayıcı kararların Güvenlik Konseyi'ndeki küçük bir grup tarafından alındığını ve dünyanın görüşlerinin temsil edilmediğini belirten Kaddafi, "Güvenlik Konseyi'nin diktatörlüğün çirkin, zorlayıcı ve berbat bir aracı" olduğunu öne sürdü. 
Konseyin genişletilmesiyle ilgili sorunlar bulunduğunu savunan Kaddafi, AB'nin tek para birimi, tek ordu, tek pazara sahip, tek bir "süper devlet" haline gelmesine rağmen halen Güvenlik Konseyi'nde çok sayıda sandalyeye sahip olmasını da eleştirdi. "Yunanistan ve Türkiye'yi Güvenlik Konseyi üyeliklerinden mahrum etmeye kimin hakkı var " diye soran Kaddafi, Türkiye'ye sandalye verilmesi halinde İran'a ya da Ukrayna'ya da hayır denilemeyeceğini savundu. 


</TEXT>
</DOC>
