<DOC>
<DOCNO> 328605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo14.html </URL>
<DATE> 2005/03/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor, Susiç ile devam edecek... 
</HEADLINE>
<TEXT>

     Konyaspor yönetimi, Süper Lig'in 8. haftasından sonra göreve gelen ve başarılı grafiğiyle dikkat çeken Saffet Susiç ile devam etmek için masaya oturacak. 
     Basın Sözcüsü Sefa Ortaç, 2004-2005 futbol sezonuna büyük hedefler belirleyerek Teknik Direktör Sakıp Özberk ile girdiklerini anımsattı. sahalarında ve deplasmanda çıktıkları maçlarda istedikleri sonucu alamamaları ve takımın başarısız olması nedeniyle Özberk ile yollarını ayırdıklarını anlatan Ortaç, 8. haftadan sonra Sadet Susiç ile sezon sonuna kadar sözleşme imzaladıklarını söyledi. 
     
     HEDEF, 5. BÜYÜK TAKIM OLMAK 

     Susiç'in göreve gelmesinden sonra takımın toparlanmaya ve etkili futbol ortaya koymaya başladığını ifade eden Ortaç, şöyle dedi 
     ''Konyaspor'un futbolu sadece Konyalılar tarafından değil, kaliteli futbolu seven herkesten takdir topladı. İyi bir çıkış yakaladık ve sıralamada lig sonu hedefimizi bugünden yakaladık. Şimdi de Türkiye'nin 5. büyük takımı olmayı istiyoruz. Bunu başaracak güçteyiz ve bu yolda yönetim olarak çalışmalarımızı aralıksız sürdürüyoruz.'' Konyaspor'u yurtdışına taşımayı istediklerini de dile getiren Ortaç, ''Bu kapsamda Sadet Susiç ile yeniden anlaşmayı ve devam etmeyi planlıyoruz. Sezon sonunda sözleşmesi bitecek Susiç ile bugünlerde masaya oturup, önümüzdeki yıllarda da bizimle çalışmasını isteyeceğiz. Susiç de Konya'dan oldukça memnun. Görüşmede bir sorun çıkacağını düşünmüyoruz'' dedi. 

     
</TEXT>
</DOC>
