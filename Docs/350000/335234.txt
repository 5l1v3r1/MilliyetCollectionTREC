<DOC>
<DOCNO> 335234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo32.html </URL>
<DATE> 2005/04/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ankaragücü Trabzon'dan puanla döneceğiz... 
</HEADLINE>
<TEXT>

     Ankaragücü teknik sorumlusu Adnan Şentürk, Trabzon'dan puanla döneceklerini söyledi. 
     Ankaragücü, hafta sonu deplasmanda yapacağı Trabzonspor maçı hazırlıklarını sürdürdü. Teknik sorumlu Adnan Şentürk yönetiminde yapılan antrenmanda futbolcular düz koşunun ardından çift kale maç yaptı. 
     Şentürk, idman öncesi yaptığı açıklamada, Ankaragücü'nün söylendiği gibi kritik bir durumda bulunmadığını belirterek, yöneticilerin uygun gördüğü bu görevde başarılı olarak takımını ferahlığa çıkarmak istediğini söyledi. 
     Yılmaz Vural'ın görevine son verilmesinin ardından bir takım tartışmalar yaratılmak istendiğini ifade eden Şentürk, ''Bunlar beni hiç ilgilendirmiyor. Ankaragücü'nün galibiyete ihtiyacı var. Trabzonspor, Türkiye'nin önde gelen takımlarından biri ve sahasında çok başarılı maçlar çıkarıyor. Trabzon'dan puanla döneceğimize inanıyorum'' dedi. 
     Alt yapıdan geldiği için oyuncuları çok iyi tanığını da belirten Şentürk, ''Ankaragücü ruhunu sahaya yansıtabilirsek, Trabzon'dan puanla döneceğimize inanıyorum'' diye konuştu. 
     Takım kaptanı Hakan Kutlu da puan cetvelinde bulundukları yerin Ankaragücü camiasına yakışmadığını söyledi. 
     Alınacak bir galibiyet sonrası sıkıntıların biteceğini belirten Hakan Kutlu, Yılmaz Vural'ın bugünkü gazetelerde çıkan demeci hakkındaki düşüncelerinin sorulması üzerine, ''Hangi ruh haliyle konuştuğunu bilmek lazım. Yılmaz hoca, Ankaragücü'ne hizmet etmiş birisidir. Bunun için kendisine saygı duyuyorum'' dedi. 
     
</TEXT>
</DOC>
