<DOC>
<DOCNO> 320937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/spor/spo01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlara markaj var 
</HEADLINE>
<TEXT>



Kartal tedbir alacak 
BEŞİKTAŞ, Ali Sami Yen deplasmanından zaferle dönebilmek için Galatasaray'ın golcüleri Hakan Şükür ile Necati Ateş'i yakın markaja almanın planlarını yapıyor. Teknik Direktör Rıza Çalımbay'ın, iki yıldız ismi Çağdaş ve İbrahim Toraman ile durdurmak istediği iddia edildi. Fransız yıldız Ribery'nin de orta alanda sürekli gözlem altında tutulacağı bildirildi. 

'Topla oynamayın' 
KARTAL, Galatasaray maçının son provasını dün kapalı kapılar ardında yaptı. Çalımbay'ın taktiksel çift kale maçta tam saha pres uygulattığı öğrenildi. Genç teknik adamın, pas hatalarına dikkat edilmesini ve topla fazla oynanmamasını istediği bildirildi. Bu arada önceki günkü antrenmana hastalığını nedeniyle katılmayan Tümer dün takımla birlikte çalıştı. 20 kişilik maç kadrosu açıklanırken Ramazan, Emre, Fatih, Juanfran, Okan ve Berkant kadroda yer almadı. 

Kesenin ağzı açıldı 

SÜPER Lig'deki zirve iddiasını sürdürebilmek için Galatasaray'ı devirmek zorunda olan Beşiktaş'ta primlere zam yapıldı. Yönetimin, galibiyet halinde oyuncularına 10'ar bin dolar ödeme yapmaya hazırlandığı iddia edildi. Hatırlanacağı gibi 4 maçlık seri galibiyet için ödenmesi gereken 12'şer bin dolarlık primler de hafta içinde oyuncuların hesaplarına yatırılmıştı. 

Carew umudu 

SAKARYASPOR maçında rakip takım oyuncusunun yüzüne tükürdüğü gerekçesiyle PFDK'ye sevk edilen Carew'in tedbirinin kaldırılması için Beşiktaş'ın yaptığı itiraz reddedildi. Disiplin Kurulu, Siyah-Beyazlılar'ın talebini incelemek için dün yaptığı olağanüstü toplantıda tedbirin devamı yolunda karar aldı. 
CAREW'İ bugünkü Galatasaray maçında oynatabilmek için Beşiktaş'ın sabah saatlerinde Tahkim Kurulu'na başvuracağı öğrenildi. PFDK, golcü oyuncuya verilecek cezayı 8 Mart'taki toplantıya bıraktığı için Tahkim'in tedbire gerek olmadığı yolunda karar vermesi durumunda Carew oynayacak. 

Prestij savaşı 

BEŞİKTAŞ'IN başarılı isimlerinden İbrahim Üzülmez ve Ahmet Yıldırım, Galatasaray'ı yeneceklerini iddia ettiler. İbrahim derbi maçının favorisinin olmadığını belirterek, "Gol veya goller bularak kazanmak istiyoruz" dedi. Ahmet Yıldırım ise prestij açısından önemli olan bu 90 dakikada 3 puan hedeflediklerini açıkladı. 


</TEXT>
</DOC>
