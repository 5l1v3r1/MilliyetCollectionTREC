<DOC>
<DOCNO> 325266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun13.html </URL>
<DATE> 2005/03/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Lübnan İsrail yüzünden Eurovision'dan çekildi 
</HEADLINE>
<TEXT>

     TEL AVİV DHA 

      UKRAYNA'da 21 Mayıs'ta yapılacak olan Eurovision şarkı yarışmasına bu yıl ilk defa katılacak olan Lübnan'ın, İsrail'in şarkısını devlet televizyonu Tele-liban'da yayınlayamayacağı gerekçesiyle yarışmadan çekildiği bildirildi. 
     Tele-liban, Avrupa Yayın Birliği'ne EBU yaptığı açıklamada, Lübnan yasalarının İsrail'in şarkısını yayınlamalarını neredeyse imkansız kıldığını vurgulandı. Tüm yarışmacıların istisnasız olarak performanslarının gösterilmesi gerektiğini hatırlatan EBU, Tele-liban'dan bu yönde güvence istedi. Söz konusu güvenceyi veremeyen Lübnan, çareye ilk defa katılacağı yarışmadan çekilmekte buldu. Çekilmesine rağmen yarışmaya katılma ücretini ödeyecek olan Lübnan, ayrıca tazminat cezasıyla da karşı karşıya. 
     Bulgaristan ve Moldova ile birlikte bu sene Eurovision'a ilk defa katılması beklenen 3'üncü ülke olan Lübnan'ı yarışmada Aline Lahud temsil edecekti. Eurovision'da bu sene rekor sayıda 39 ülke yarışacak. 
     1978 yılında Ürdün televizyonu İsrail'in sırası geldiğinde çiçek fotoğrafları yayınlamayı tercih etmişti. İsrail'in yarışmayı kazanacağı ortaya çıktığında ise Ürdünlüler oylamayı yarıda bırakıp Amerikan filmi yayınlamıştı. 
     
</TEXT>
</DOC>
