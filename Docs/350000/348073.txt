<DOC>
<DOCNO> 348073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/siyaset/axsiy02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede düğün var 
</HEADLINE>
<TEXT>


Çevre ve Orman Bakanı Osman Pepe ile Enerji Bakanı Hilmi Güler dünür oluyor. İsmail Pepe ve Şeyma Güler eylülde evleniyor 

YILDIZ YAZICIOĞLU Ankara 


Hükümet, eylülde bir düğünde bir araya gelecek. Çevre ve Orman Bakanı Osman Pepe ile Enerji ve Tabii Kaynaklar Bakanı Hilmi Güler dünür oluyor. İsmail Pepe ve Şeyma Güler, eylül ayında evleniyor. 
Ailelerinden onay alan İsmail Pepe ile Şeyma Güler, 26 Mart'ta aile arasında düzenlenen bir törenle nişanlanmıştı. Pepe, kız istemenin heyecanıyla yaşadığı tedirginliği Güler'in samimiyeti sayesinde atlatmıştı. İki bakan, çocuklarını kısa sürede evlendirebilmek için hazırlıklarını hızlandırdı. Pepe, "Nikah 2 Eylül'de" dedi. 

Gökçek kıyacak 
Ankara Büyükşehir Belediye Başkanı Melih Gökçek'in kıyacağı nikaha, Başbakan Recep Tayyip Erdoğan da katılacak. 
Annesi Mehtap Güler'le birlikte çeyizini tamamlamaya çalışan Gazi Üniversitesi Mimarlık Bölümü son sınıf öğrencisi Şeyma Güler, bir yandan da final sınavlarıyla boğuşuyor. Şeyma Güler, mezuniyet sonrası ailesinin Yalova Çınarcık'taki yazlığında bir süre dinlenecek. Kına gecesi de aile arasında yapılacak. Türbanlı Şeyma Güler'in kapalı bir gelinlik giymesi bekleniyor. 
İsmail Pepe ve Şeyma Güler'i birleştirecek nik h, hükümet ve Meclis'teki akrabalık ilişkilerine bir yenisini eklemiş olacak. 

Politika dünyasının evlileri 

Bağımsız Milletvekili Turan Tüysüz, CHP Ağrı Milletvekili Naci Aslan'ın kızıyla evli. AKP İstanbul Milletvekili Azmi Ateş, AKP Bursa Milletvekili Mehmet Altan Karapaşaoğlu'nun kardeşiyle evli. Devlet Bakanı Ali Babacan'ın kayınbiraderi Nusret Yurter'in eşi Erinç Yurter de, AKP'li milletvekili kızı. Babacan'ın baldızı Didem Yurter de AKP'ye yakınlığıyla tanınan Ramsey Giyim'in sahibi Remzi Gür'ün oğlu Ömer Gür ile evlendi. 


</TEXT>
</DOC>
