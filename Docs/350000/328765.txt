<DOC>
<DOCNO> 328765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/axsiy02.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk-ABD ilişkileri bir günde bozulamaz' 
</HEADLINE>
<TEXT>


Alpogan, Türk - Amerikan İş Konseyi'nin düzenlediği yemekte yaptığı konuşmada, "Türkiye - ABD ilişkilerinin dibe vurduğu söylemleri temelsiz abartmalardır" dedi 

Şükran Pakkan - İstanbul 


Milli Güvenlik Kurulu MGK Genel Sekreteri Büyükelçi Yiğit Alpogan, 50 yılda kurulup güçlendirilen Türkiye - ABD ilişkilerinin dibe vurduğu söylemlerinin "temelsiz abartı" olduğunu belirterek, "Bu ilişkiler bir günde kurulmadığı gibi, bir günde de bozulmayacak kadar sağlamdır" dedi. 
Alpogan, Türk - Amerikan İş Konseyi TAİK tarafından Conrad Otel'de düzenlenen öğle yemeğinde "Bölgedeki Gelişmeler Işığında Türk - Amerikan İlişkileri" konulu bir konuşma yaptı. Haziran ayında ABD'nin Türkiye Büyükelçiliği görevinden ayrılacak olan Eric Edelman, Başbakan Erdoğan'ın danışmanı Cüneyd Zapsu, ABD İstanbul Başkonsolosu David Arnett ve birçok diplomat da yemekte yer aldı. 

'Söylenenler gerçek değil' 
ABD yönetimine Edelman aracılığıyla önemli mesajlar veren Alpogan, bozulduğu söylenen Türk - ABD ilişkileriyle ilgili olarak şöyle konuştu "İlişkilerin bugünkü durumu hakkında söylenenler gerçeği yansıtmamaktadır. Bugün Türk ve Amerikan halk katmanlarının derinlerine inmiş, karşıklıklı güvensizlik havasından bahsetmek mümkün değildir. Türk - ABD ilişkilerinde kriz olduğu, ilişkilerimizin kötü bir aşamadan geçmekte olduğu, hele hele ilişkilerin dibe vurduğu türü söylemler temelsiz abartmalardır. Unutmamamız gerekir ki, bugünkü ilişkiler üzerine, 1964 Johnson mektubu, 1975 silah ambargosu krizleri dönemleriyle mukayese edilemez. İnsaf ölçüleri buna izin vermez." 
Türklerin yüzde 82 oranında ABD'lilere karşı olduğunun söylenmesine rağmen, aslında sorunun niteliğine bakıldığında asıl oranın yüzde 19 olduğunu belirten Alpogan, "Bu Amerikan yönetiminin de farkında olduğu bir gerçektir. Böyle bir bulgudan hareketle sözde Ermeni soykırımı gibi Türk milletini karalayan, Türkleri katillerin çocukları mesafesine indiren bir karalamaya ABD yönetiminin yeşil ışık yakabileceğini düşünmüyorum" dedi. Irak'taki PKK mevcudiyeninin tasviyesinin Türkiye açısından önem taşıdığını vurgulayan Alpogan, "Bu konuda, şimdiye kadar ABD tarafından izlenen tutumunun bir zamanlama sorunundan ibaret bulunduğuna inanmak istiyoruz" diye konuştu. 


</TEXT>
</DOC>
