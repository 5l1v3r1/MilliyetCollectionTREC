<DOC>
<DOCNO> 308826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun22.html </URL>
<DATE> 2005/01/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KKTC'de adaylar kesinleşti, propaganda yarın başlıyor... 
</HEADLINE>
<TEXT>

     KKTC'de 20 Şubat'ta yapılacak erken genel seçimde Cumhuriyet Meclisi'ndeki 50 sandalye için yarışa katılacak milletvekili adayları kesinleşti. 
     Kıbrıs Türk siyasi yaşamında ilk kez 6 kişi listelerden çıkarıldı. Tamamı Milliyetçi Adalet Partisi MAP adaylarından oluşan 6 kişi, adaylık için zorunlu belge olan ''muvafakat-onama belgesini'' ilçe seçim kurullarına vermemeleri nedeniyle yarışa katılamayacak. 
     Aday listesi Yüksek Seçim Kurulu'na YSK verildikten sonra adaylıktan çekildiklerini açıklayan Yeni Parti'den YP 3 kişi, kesinleşen aday listesinde yer aldı. Yasa uyarınca bu kişilerin isimleri oy pusulasında yer alacak, ancak seçilmeleri halinde ise bir sonraki kişi seçilmiş sayılacak. 
     
     7 SİYASİ PARTİ, 2 BAĞIMSIZ 
     YSK'dan alınan kesinleşmiş listeye göre, seçime 7 parti ve 2 de bağımsız aday katılıyor. Ulusal Birlik Partisi UBP , Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH , Toplumcu Kurtuluş Partisi TKP ile Yeni Parti YP seçimlere 5 ilçede toplam 50'şer adayla katılırken, Milliyetçi Adalet Partisi MAP 6 adayının listelerden çıkarılmasıyla 44 adayla seçime giriyor. 
     Girne ve Güzelyurt'tan 2 bağımsız adayın da kesinleşmesiyle 20 Şubat seçimlerinde toplam 346 aday milletvekilliği için yarışacak. 
     Seçim takvimi uyarınca, seçim propagandası da yarın başlayacak. Ülkeyi seçim havasına sokacak propaganda döneminin başlamasıyla afişler asılacak, propaganda konuşmaları yapılacak, mitingler düzenlenecek. 
     KKTC'de 20 Şubat'ta yapılacak erken genel seçimde Lefkoşa'dan 16, Gazimağusa'dan 13, Girne'den 9, Güzelyurt'tan 7 ve İskele'den 5 olmak üzere toplam 50 milletvekili belirlenecek. 
     Seçimlerde 147 bine yakın seçmen oy kullanacak. 
     
</TEXT>
</DOC>
