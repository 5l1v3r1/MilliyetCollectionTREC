<DOC>
<DOCNO> 334046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur10.html </URL>
<DATE> 2005/04/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Okul müdürünün, öğrencisini dövdüğü iddiası... 
</HEADLINE>
<TEXT>

     Zonguldak'ta, ceketini giymediği gerekçesiyle okul müdürü tarafından dövüldüğü iddia edilen öğrenciye, hastaneden 3 gün rapor verildi. Çocuğun ailesi, karakola ve valiliğe dilekçeyle başvurarak, soruşturma başlatılmasını istedi. 
     AA muhabirinin aldığı bilgiye göre, doğuştan kaburgalarında özrü bulunan Asma İlköğretim Okulu 7. sınıf öğrencisi 14 yaşındaki F.T ile 3 arkadaşı ders sırasında konuştuğu gerekçesiyle, öğretmenleri tarafından, okul müdürü M.Ç'nin yanına götürüldü. 
     İddiaya göre, okul müdürü, ceketini niye giymediğini sorduğu F.T'nin ''sıcak havalarda ceket giyilmeyebileceğini söylemiştiniz öğretmenim'' demesine sinirlenerek öğrencisine tokat attı. 
     Ailesinin, okuldan gelen çocuklarının yüzündeki ve kulağındaki şişliği fark etmesi üzerine, hastaneye götürdükleri F.T'ye doktor, 1 günü iş göremez olmak üzere toplam 3 gün rapor verdi. 
     Hastane polisine, çocuklarının okul müdürü tarafından dövüldüğünü söyleyen anne Yasemin T, karakola giderek şikayetçi oldu. Anne ayrıca Valiliğe dilekçe vererek, soruşturma başlatılmasını istedi. 
     
     ''OKULA GİTMEK İSTEMİYOR'' 

     Oğlunun her yıl sınıfını takdir belgesiyle geçen başarılı bir öğrenci olduğunu, ancak yaşanan dayak olayından sonra okula gitmek istemediğini belirten 4 çocuk annesi Yasemin T, şöyle konuştu 
     ''Okul müdürü, daha önce öğrencilere sıcak havalarda ceket giymeyebileceklerini söylemiş. Oğlum da teneffüste arkadaşlarıyla oynarken yırtılan ceketini, havanın da sıcak olması nedeniyle çıkarmış. Müdürün, her ne sebeple olursa olsun çocuğumu dövmeye hakkı yok. Evladımın kaburgaları içe dönük olduğundan, hıçkırarak ağlaması yasak. Çünkü kaburgaların ciğerlerini ve kalbini sıkıştırması, hayati tehlike oluşturabiliyor. Okul yönetimine bunu bildirmeme rağmen oğlumun dövülmesini kabul etmemiz mümkün değil.'' Milli Eğitim Müdürü Harun Girgin de şikayet dilekçesinin henüz kendilerine ulaşmadığını, konuyla ilgili gerekli araştırmanın yapılacağını belirtti. 
     
</TEXT>
</DOC>
