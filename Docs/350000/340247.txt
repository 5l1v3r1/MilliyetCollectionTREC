<DOC>
<DOCNO> 340247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo44.html </URL>
<DATE> 2005/05/06/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Ersun Yanal Pamukkale Üniversitesi'nde konferans verdi... 
</HEADLINE>
<TEXT>

     Milli Takımlar Teknik Direktörü Ersun Yanal, Türk futbolunun her turnuvada olacağı bir vizyon yaratma peşinde olduklarını söyledi. 
     Pamukkale Üniversitesi’nin PAÜ katkılarıyla Denizli Genç İşadamları Derneği’nin düzenlediği"Ayın Konuğu" toplantısına katılan Yanal, PAÜ Kongre ve Kültür Merkezi’nde üniversite öğrencilerine konferans verdi. 
     Önemli bir misyon üstlendiklerini ve bir yol haritaları bulunduğunu ifade eden Yanal, "Ülke futbolunu bekleyen önümüzdeki dönemde çok önemli turnuvalar var. Türk futbolunun her turnuvada olacağı bir vizyon yaratma peşindeyiz. Şu anda hedefimiz 2006 Dünya Kupası finalleri. Aynı zamanda başarılı olma kültürünü de yerleştirmek istiyoruz" dedi. 
     Yanal, Türk insanının yaşam programında spor kültürüne yer olmadığını, oysa sporun yaşamın bir parçası olduğunu, spor yapmayanların sağlıklarını kaybettiğini söyledi. 
     Soruları da yanıtlayan Yanal, küfürle ilgili bir soru üzerine "Kimsenin kimseye küfür etmeye hakkı yok. Bir ton para alıyorsun, katlanacaksın diyorlar. Yok öyle şey. Ben küfür duymak için orada değilim" diye konuştu. 
     Ümit Özat-Giray Bulak olayıyla ilgili soru üzerine Yanal, sağduyulu davranmak, olayları mantık süzgecinden geçirmek gerektiğini kaydederek, şöyle devam etti 
     "Talihsiz bir pozisyondu. Bir yanda çok takdir ettiğim Giray Hoca, diğer yanda Fenerbahçe kaptanlığına kadar yükselen bir futbolcumuz. Yaptığı bir hata nedeniyle en başa dönülmemeli. Bu haksızlık olur. Zaten cezasız kalmadı. Herkes dersini aldı. Milli takıma çağırmamakla cezalandırılan Ümit değil, milli takım olur. Bedel kişilere ait olmalı. Çok daha değerli olan sonuçlara değil. Alışkanlık halindeyse değerlendirilir. Kariyerinde yok, ilk defa meydana geliyor. 
     Kaldı ki mahkemeler de bile hafifletici nedenler göz önüne alınır." Yanal, bir öğrencinin "Futbol federasyonu, Ersun Yanal’ın arkasındayız şeklinde açıklamalar yapmıyor. Bu sizde bir tedirginlik yaratıyor mu " sorusunu da şöyle yanıtladı 
     "Bu sorunun muhatabı ben değilim. Bu bir tarz meselesi. Yapmak istediğim işte planlı çalışıyorum. Federasyonun ise yaptığım planları engelleyici bir tavrı yok." Denizlisporlu Ömer Rıza’nın milli takıma çağrılması konusundaki bir soruyu da Yanal, "Türk vatandaşlığıyla ilgili prosedürler yerine getiriliyor. Bunun bir bekleme süresi var. Bu sonuçlanınca değerlendiririz. Takibimizde olan ve kazanmak istediğimiz bir oyuncu" yanıtını verdi. 
     
</TEXT>
</DOC>
