<DOC>
<DOCNO> 308670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonspo06.html </URL>
<DATE> 2005/01/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Chelsea tutulmuyor, Manchester Arsenal'i geçti, Liverpool perişan 
</HEADLINE>
<TEXT>

     Premier Lig'de lider Chelsea yine kolay kazandı, Manchester Aston Villa'yı 2 dakikada bitirdi, Southampton sahasında Liverpool'u yıktı... 
     16 Ekim'de Manchester City önünde aldığı 1-0'lık mağlubiyetten bu yana kaybetmeyen demir yumruk Chelsea, 24. hafta da tam anlamıyla fırtına gibi esti 3-0. 
     Stamford Bridge'te Portsmouth'u ağırlayan mavi-beyazlılar, 2004'ün en pahalı transferi Didie Drogba'nın yıldızlaştığı maçta yine gol yemeden kazandı. Drogba'nın 15 ve 39, Arien Robben'in 21'de attığı gollerle Portsmouth'u ilk yarıda bitiren Mourinho'nun öğrencileri, 24 haftada 19'uncu galibiyetlerini aldı ve puanlarını 61'e yükseltti. 
     
     MANCHESTER VILLA'YI 2 DAKİKADA BİTİRDİ 

     Lider Chelsea'nin takipçilerinden Manchester United, Old Trafford'da çıktığı Aston Villa karşısında zor anlar yaşamasına rağmen iki dakikada attığı 2 golle galip geldi 3-1. 
     Karşılaşmanın hemen başında Ronaldo ile öne geçen kırmızı-şeytanlar, 'te Barry'nin golüyle kısa bir şaşkınlık yaşadı. Bu dakikadan itibaren ataklarını sıklaştıran Manchester, 69'da Louis Saha ve 70'de Paul Scholes'un sayılarıyla 3-1 kazanmayı bildi. 
     Manchester United, bu galibiyetle puan cetvelinde 50 puan ve maç fazlasıyla Arsenal'in üstüne çıktı ve 2. sıraya yerleşti. 
     
     LİVERPOOL'A AĞIR DARBE 

     Son üç haftada iki yenilgi alarak büyük yara alan Liverpool'a ağır bir darbe de son sıralarda yer alan Southampton'dan geldi 0-2. 
     Ara transferde Real Madrid'den Morientes'i kadrosuna katan Liverpool, geçen hafta evinde aldığı Manchester United mağlubiyetinden sonra çıktığı Southampton deplasmanında da aradığını bulamadı. Southampton ise 13 Kasım 2004'ten bu yana ilk kez kazandı ve 3 puan aldı. 
     Ev sahibi ekip Prutton ile henüz 4. dakikada öne geçerken, Crouch 22'de skoru 2-0'a taşıdı. İkinci yarıda rakibinin üstüne yoğun şekilde giden Liverpool gol kaydedemeyince sahadan boynu bükük ayrıldı. Bu sonuçla Liverpool 37 puanda kalırken, 15 puanla sondan ikinci sırada bulunan Southampton 18 puana çıktı. 
     
</TEXT>
</DOC>
