<DOC>
<DOCNO> 309555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko43.html </URL>
<DATE> 2005/01/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Sevgililer Günü yaklaşırken çiçek fiyatları da yükselişe geçti... 
</HEADLINE>
<TEXT>

     Bir süredir etkili olan soğuk ve yağışlı havanın, çiçek seralarını da olumsuz yönde etkileyeceği ve çiçek fiyatlarının yükseleceği belirtildi. 
     Antalya Çiçekçiler Odası Başkanı Mehmet Soydal, Gebiz beldesinde çiçek seralarında düzenlediği basın toplantısında, soğuk ve yağışlı havayla birlikte çiçek maliyetlerinin arttığını söyledi. 
     Tarım sektörünün önemli sorunlarla karşı karşıya bulunduğunu, Antalya'daki çiçekcilik sektörünün bazı tarım ürünlerinde olduğu gibi destek alımı ve teşvik görmediğini belirten Soydal, şöyle konuştu 
     ''Çiçekçilik sektörü, ülkemizin gururu olmuştur. Bu sektörde 30-35 bin kişi istihdam edilmektedir. Ancak çiçek satıcıları zor durumdadır. Öğretmenler Günü, Yılbaşı, Anneler Günü ve Sevgililer Günü, çiçek satışlarının yoğunlaştığı günlerdir. Bu özel günlerde çiçekçilerin yüzü gülmektedir. Yaklaşan 14 Şubat Sevgililer Günü nedeniyle olumsuz hava koşulları ve gül seralarının dönem boşluğundan dolayı başta gül, cerbera, karanfil ve krizantem fiyatlarının artması çiçekçi esnafımızı kara kara düşündürmektedir.'' Yaşanan olumsuzluklara rağmen Antalya çiçekçi esnafının aşırı fiyat artışlarını vatandaşa yansıtmak istemediğini de ifade eden Soydal, ''14 Şubat Sevgililer Günü nedeniyle üyelerimiz şimdiden hazırlıklara başlayıp çiçek teminine başladılar. Bu özel günde sıkıntı yaşamamak için gerekli çiçek ve çiçek malzemelerini temin ediyoruz'' dedi. 
     Bir dal gülün fiyatının 3,5 YTL'den, 3,5 milyon lira satıldığını, soğuk hava nedeniyle de fiyatların artacağını belirten Soydal, ''14 Şubat Sevgililer Günü'nde bir dal gülün 5-10 YTL'den 5-10 milyon lira satılmasını bekliyoruz. Yani Sevgililer Günü'nde, aşıkların kalbi de cebi de yanacak'' dedi. 
     Halen 1,5 YTL'den 1,5 milyon lira satılan Cerbera'nın 14 Şubat Sevgililer Günü'nde 2-2,5 YTL 2-2,5 milyon lira , 2 YTL'den satılan Krizantem'in 2,5-3 YTL 2,5-3 milyon lira , 15 YTL'den satılan Kazablanka çiçeğinin 15-20 YTL -15-20 milyon , Orkidenin ise çeşitlerine göre 40-100 YTL 40-100 milyon lira arasında satılması bekleniyor. 
     
</TEXT>
</DOC>
