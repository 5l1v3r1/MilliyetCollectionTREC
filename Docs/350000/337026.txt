<DOC>
<DOCNO> 337026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy06.html </URL>
<DATE> 2005/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ağar'ın şampiyonluk favorisi Fenerbahçe... 
</HEADLINE>
<TEXT>

     DYP Genel Başkanı Mehmet Ağar, genel başkan seçilmeden önce yurtdışına maç izlemeye bile gittiğini belirterek, ''Spora özel bir ilgim var. Ancak bugün özel hayata ayıracak zaman bile bulamıyoruz'' dedi. 
     AA muhabirinin sorularını yanıtlayan Ağar, bir partinin genel başkanı olmanın zorluklarına işaret ederek, miting, kongreler, görüşmeler gibi yoğun temponun, kendilerini adeta zamanla yarışır hale getirdiğini kaydetti. 
     Sporun, yaşamında ayrı bir yeri olduğunu, spor yapmak kadar özellikle futbol karşılaşmalarını izlemenin kendine büyük keyif verdiğini belirten Ağar, şunları söyledi 
     ''Genel başkanlıktan önce yurtdışına maç izlemeye bile gidiyorduk. Özellikle Şampiyonlar Ligi maçlarını takip etmek büyük bir keyifti. Ancak bugün özel hayata ayıracak zaman bulamıyoruz. Maçları eğer fırsat bulabilirsem televizyondan izlemeye çalışıyorum, o da zaman zaman... En büyük özlemlerimden biri bu diyebilirim.'' Mehmet Ağar, sporu her yaş grubuna önerdiğini ifade ederek, ''Boş zaman bulabilirsem, eşimle birlikte yürüyüş yapıyorum. Bu bile benim spora olan özlemimi kısmen gideriyor. Ayrıca eşimle sinema ve tiyatroya da gitmek, en önemli eğlence kaynağımız'' diye konuştu. 
     Birinci Süper Lig'de bu sezon Fenerbahçe'nin şampiyonlukta diğer rakiplerine göre daha şanslı olduğunu belirten Ağar, Fenerbahçe'nin, rakipleri Galatasaray ve Trabzonspor ile kendi sahasında karşılaşacağını, diğer takımlarla da aralarında büyük bir güç farkı olduğunu dile getirdi. 
     
     ''TOPLUMUN EZİCİ ÇOĞUNLUĞU MUTSUZ'' 
     Ağar, ayrıca ekonominin iyi olmadığını ve toplumun ezici çoğunluğunun mutsuz olduğunu öne sürerek, şöyle konuştu 
     ''Toplum fakirleşmekte ve ekonomik gücünü kaybetmektedir. Geleceğe olan umutlu bakışları ortadan kalkmaktadır. Toplum mutlu değilse, ekonominin başarısından söz edilebilir mi Böylesine bir tablo varken, bu iktidar için Başarılıdır, iktidarı taşımaktadır gibi ham hayaller peşinde koşanlar, cevaplarını ilk seçimde sandıkta alacaktır. Çünkü hayal başka gerçek başka.'' 
     
     BÜYÜK KONGRE 
     Ağar, 14-15 Mayıs günlerinde yapılacak olan büyük kongrede partinin demokratik yapısının, tabanın arzuladığı bir yapıyı kendiliğinden ortaya çıkaracağını belirterek, ''Tabandan gelişen taleplere göre de Türkiye'nin gerçeklerine göre, uyumlu ve ülkenin geleceğini kucaklayacak kadro çıkartacağız'' dedi. 
     Anavatan Partisi ile birleşme konusunda herhangi bir çağrılarının olmayacağını ifade eden Ağar, siyasetin, kendi çarklarını icra ettiğini kaydetti. 
     Siyasette herkesin kendi yolunda yürüyeceğini ve ''istikametleri milletin tayin ettiğini'' kaydeden Ağar, ''Buna saygı göstermek lazım. Milletin verdiği işaretler vardı, ancak yerli yerince alınmadı. Bundan sonra neler olacağı konusunda yine milletin işaretlerini beklemek daha sağlıklı sonuçlar doğurur diye düşünüyorum'' dedi. 
     
</TEXT>
</DOC>
