<DOC>
<DOCNO> 333716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy17.html </URL>
<DATE> 2005/04/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mayo krizini AKP İl Başkanı çözdü 
</HEADLINE>
<TEXT>

     ALİAĞA İzmir , DHA 

İZMİR'in Aliağa İlçesi'nde tartışmaya neden olan mayo krizine AKP İl Başkanı Ali Aşlık elkoydu. AKP İlçe başkanının eşinin tehditine uğradığını iddia eden mağaza sahibi Münevver Adan'dan özür dileyen İl Başkanı Aşlık, "Partimin böyle bir olayı tasvip etmesi söz konusu olamaz'' dedi. 
     AKP Aliağa İlçe Başkanı Müjdat Bıçakçı'nın eşi Hacer Bıçakçı'nın, yanında bazı kadınlarla bir iç giyim mağazasına gidip işyeri girişinde bulunan model Zita'nın mayolu resminin bulunduğu tabelayı indirmelerini haberleri, AKP İl Yönetimini de harekete geçirdi. AKP İl Başkanı Ali Aşlık İzmir'in Aliağa İlçesine gelerek konuyu yerinde inceledi. Teşkilat Başkanı Rahmi Taştan ve Dış İlişkilerden Sorumlu İl Başkan Yardımcısı Niyazi Memur'la birlikte tabela krizinin yaşandığı iddia edilen iç giyim mağazasını ziyaret eden Aşlık, "AKP kitle partisidir. Dolayısıyla bizim partimizin içinde her görüşten insan yer alıyor. Demokrasimizin en büyük savunucusu ve sigortası olan partimiz, ilkeleri gereği herkese eşit mesafededir. Bu ülke hepimizin. Kimsenin gidecek bir yeri yok. Bu istenmeyen durum sizi ne kadar üzmüşse, inanın ki bizler de o kadar üzüldük. Böyle gereksiz bir durumun dolaylı muhatabı olmaktan ben ve yönetim kurulu üyelerim çok hissi duygular içinde hassasiyet göstermiştir. Bu hassasiyetin bir gereği olarak bugün buradayız. Partimizin tamamen dışında olan bu olayın yaşanmış olmasından dolayı özür diliyoruz'' diye konuştu. 
     Olayın tamamen kendisi dışında geliştiğini vurgulayan Aliağa Belediye Başkanı AKP'li Tansu Kaya da, "Bu olayla ilgili hiçbir bilgim ve dahlim olmadığı halde gelip bizzat mağaza sahiplerinden özür dileme ihtiyacı hissettim. Bu güne kadar Aliağa'da bulunan esnafa nasıl eşit mesafede durduysam bundan sonra da bu çizgim değişmeyecek'' dedi. 
     
     BAŞKANA TEŞEKKÜR ETTİLER 

     Çek model Zita'nın mayolu resminin bulunduğu reklam panosunu kaldırması yönünde kendisine ve çalışanına baskı yapıldığını iddia eden Mağaza sahibi Münevver Adan ise olay sonrası kendilerinden özür dileyen Aliağa Belediye Başkanı Tansu Kaya'nın bu davranışının çok erdemli bir hareket olduğunu söyledi. 
     Mağaza ziyaretinin ardından AKP İl Başkanı Ali Aşlık ve beraberindeki Teşkilat Başkanı Rahmi Taştan ve Dış İlişkilerden Sorumlu İl Başkan Yardımcısı Niyazi Memur, AKP Aliağa İlçe Teşkilatının Yönetim Kurulu Toplantısına katıldı. 
     
</TEXT>
</DOC>
