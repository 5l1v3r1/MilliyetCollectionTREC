<DOC>
<DOCNO> 345285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun10.html </URL>
<DATE> 2005/05/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İsviçre’de Schengen ve Dublin’ krizi 
</HEADLINE>
<TEXT>

     ZAFER ATAMER Cenevre DHA 

İSVİÇRE’de 5 Haziran’da Schengen ve Dublin sözleşmeleri için yapılacak halk oylaması öncesi tansiyon yükseliyor. Adalet Bakanlığı görevini yürüten, iktidarın küçük ortaklarından aşırı sağcı Halk Partisi lideri Christoph Blocher’in hükümetle birlikte hareket etmeme kararı alması ülke siyasetindeki dengeleri alt üst etti. İktidar milletvekilleri, daha önce hükümetle birlikte hareket etme kararı alan Bolocher’i ’döneklikle’ suçladı. 
     
     HAYIR KAMPANYALARI ’KORKUTMA’ ÜZERİNE 

     İsviçre’de referandum öncesi İşçi Partisi ve Halk Partisi’nin başlattıkları ’Hayır’ kampanyası ise tüm hızıyla sürüyor. ’Hayırcılar’ cephesi, ülkeyi, ’5 Haziran’da Schengen’e hayır’, ’Güvenlik kaybolacak’, ’İşsizlik artacak, işinizi kaybedeceksiniz’ yazılı afişlerle donattı. AB’ye yaklaşılmasına karşı olan çevreler de Schengen ve Dublin anlaşmalarının kabulünü Birliğe yaklaşmanın ilk adımı olarak değerlendiriyor. 
     
     ’EVETÇİLER’DEN YABANCILARA ÇAĞRI 

     Hükümetin diğer ortakları Radikal Parti, Federal Demokrat Perti ve Sosyalist Parti ise kampanyalarını ’Schengen için el ele’ sloganı ile yürütüyor. ’Evetçiler’, İsviçre’de yaşayan ve vatandaşlığı olmayan yabancılara, vatandaşlık kazanan yakınlarını referanduma katılmaya çağırmaları yönünde telkinde bulunuyor. 
     
     SCHENGEN VE DUBLIN ANLAŞMALARI 

     Schengen Anlaşması, anlaşmaya taraf olan ülkelerin sınırlarının kaldırılmasını öngörüyor ve üye ülke vatandaşlarının Schengen sınırları dahilinde özgürce hareket etmesine olanak sağlıyor. Dublin Anlaşması ise Avrupa ülkelerindeki iltica yasalarının koordinasyonu ve uygulamadaki iş bölümünü kapsıyor. Anlaşma ile aynı kişinin birden fazla ülkede fazla iltica başvurusu yapması ve iltica hakkını kötüye kullanılması engellenmek isteniyor. Sınır güvenliği ve göç hareketlerini kontrol altına almak için ülkelerin yaptığı çalışmaların birleştirilmesini hedefleyen anlaşmaların kabulü ya da reddi, İsviçre’nin AB’ye uyum süreci açısından tarihi önem taşıyor. İsviçreli seçmen, 5 Haziran 2005’te yapılacak olan referandumda tartışmalara son noktayı koyacak. 
     
</TEXT>
</DOC>
