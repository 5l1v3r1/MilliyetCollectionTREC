<DOC>
<DOCNO> 330761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy11.html </URL>
<DATE> 2005/04/06/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Anketten Gül başmüzakereci oldu 
</HEADLINE>
<TEXT>

     Türkiye, AB ile müzakereleri yönetecek başmüzakerecisini ararken, bir araştırmada Dışişleri Bakanı, Başbakan Yardımcısı Abdullah Gül'ün adı ön plana çıktı. 
     Gül'ün en yakın takipçisi CHP İstanbul Milletvekili Kemal Derviş oldu. 
     Konsensus Araştırma Danışmanlık'a "Türk halkının kimi başmüzakereci olarak görmek istediğini" tespit etmek amacıyla Forum Diplomatik gazetesi tarafından anket yaptırıldı. Anket, Konsensus'un kendi geliştirdiği telefon ile anket yazılımı gerçekleştirildi. 
     72 ilden 625 kişinin katıldığı ankete cevap verenlerin 
     yüzde 34.6'sı 30-44 yaş, yüzde 31.5'i 45 ve üzeri yaş, yüzde 18.4'ü ise 18-24 yaş grubunu oluşturdu. Ankete katılanların yüzde 26.7'si lise ve dengi okul, yüzde 9.4'ü ise üniversite mezunu olduğunu belirtti. 
     
     GÜL'ÜN İSMİ ÖN PLANDA 
     İsim vermeden yapılan ilk sorgulamada, anket katılımcılarının yüzde 12.5'i Dışişleri Bakanı Abdullah Gül'ü, yüzde 11.2'si Başbakan Recep Tayyip Erdoğan'ı başmüzakereci olarak görmek istediğini belirtti. 
     Katılımcıların yüzde 67.7'lik bir kısmı ise düşüncesinin olmadığını beyan etti. 
     Araştırmada daha sonra katılımcılara isim verilerek, kimi başmüzakereci olarak görmek istedikleri soruldu. Bu kez katılımcıların yüzde 54.7'lik önemli bir kısmı Gül'ü, yüzde 14.2'si ise CHP İstanbul Milletvekeli Kemal Derviş'i işaret 
     etti. Ayrıca, Ekonomiden Sorumlu Devlet Bakanı Ali Babacan yüzde 12, eski Başbakan ve ANAP eski Genel Başkanı Mesut Yılmaz yüzd 5.6, Devlet eski Bakanı Mehmet Aydın yüzde 1.4, Dışişleri eski Bakanı Yaşar Yakış da yüzde 1.1'in desteğini aldı. Anket katılımcılarının yüzde 4.8'i ise fikrinin olmadığını söyledi. 
     
     KADINLAR-ERKEKLER 
     Ankete katılan kadınların yüzde 57.7'si Gül'ün başmüzakereci olarak görmek istediğini belirtirken, bu oran erkeklerde yüzde 51.9'da kaldı. 18-24 yaş arasındaki gençlerin yüzde 63.4'ü Gül'ün ismini işaret etti. Kemal Derviş'i başmüzakereci olarak destekleyenlerin dağılımına bakıldığında ise erkeklerin yüzde 14.7'si kadınların yüzde 13.6'sının ise Derviş'i desteklediğini ifade etti. Ankete 
     katılan 30-44 yaş grubundakilerin ağırlıklı olarak Kemal Derviş'i desteklediği dikkat çekiyor. 
     
</TEXT>
</DOC>
