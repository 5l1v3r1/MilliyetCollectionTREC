<DOC>
<DOCNO> 312672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy11.html </URL>
<DATE> 2005/02/05/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
ABD dişişleri bakanı Rice Ankara'da... 
</HEADLINE>
<TEXT>

     ABD Dışişleri Bakanı Condoleezza Rice Ankara'ya geldi. 
     Rice, Esenboğa Havalimanı'nda Dışişleri Bakanlığı yetkilileri tarafından karşılandı. 
     Uçaktan inmeden önce ABD'nin Ankara Büyükelçisi Eric Edelman'dan brifing alan Rice, daha sonra VIP salonunda Başbakan Recep Tayyip Erdoğan'la görüşmeye geçti. Görüşmeye Devlet Bakanı ve Başbakan Yardımcısı Mehmet Ali Şahin, Devlet Bakanı Mehmet Aydın, Türkiye'nin Washington Büyükelçisi Faruk Loğoğlu ve Başbakan Erdoğan'ın danışmanları katıldı. 
     Rice ile birlikte Ankara'ya gelen Rusya Dışişleri Bakanı Sergey Lavrov da Rice ile yapacağı görüşme için havalimanı apronundan araçla görüşmenin yapılacağı Hilton Oteli'ne hareket etti. 
     Lavrov, Rice ile görüşmesinden önce akşam Dışişleri Bakanlığı Müsteşarı Büyükelçi Ali Tuygan ile bir araya gelecek. 
     Rice, akşam saat 20.00 civarında Lavrov ile görüşecek. 
     Havalimanında basının yoğun ilgisi gözlenirken, gazetecilerin görüntü alması sırasında gerginlik yaşandı. 
     Havalimanında çok sıkı arama önlemleri alındığı gözlenirken, VIP salonu bahçesine yabancı araç sokulmadı. 
     Rice, yarın da Cumhurbaşkanı Ahmet Necdet Sezer tarafından kabul edilecek, Dışişleri Bakanı ve Başbakan Yardımcısı Abdullah Gül ile bir araya gelecek. 
     Rice, Gül ile yapacağı ortak basın toplantısının ardından Türkiye'den ayrılacak. 
     
</TEXT>
</DOC>
