<DOC>
<DOCNO> 342398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/axsiy01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar yok sayılmaz 
</HEADLINE>
<TEXT>


Dışişleri Bakanlığı'nda, "Kararın gönderildiği Avrupa Konseyi Bakanlar Komitesi, AİHM kararlarının uygulanmasını sağlar. Bunları değiştirme, yok sayma yetkisi yoktur" görüşü var 

Utku Çakırözer - Ankara 


AİHM Yargıcı Rıza Türmen'in, mahkemenin Abdullah Öcalan'ın yeniden yargılanması konusunda karar almadığı ve konunun Avrupa Konseyi AK Delegeler Komitesi'nin yetkisinde "siyasi bir konu" olacağı yönündeki açıklamaları tartışma yarattı. Dışişleri Bakanlığı'nın çalışmalarında şu noktalar ön plana çıktı 
TAVSİYE VAR AİHM'nin diğer kararlarında olduğu gibi spesifik olarak "yeniden yargılansın" ifadesi yer almaması önemli. Ancak 61. sayfada "yeniden yargılama ya da dosyanın yeniden açılmasının adil yargılamamadan doğan hak ihlalini gidermede prensip olarak uygun yol olduğu" ifadesi yer alıyor. 
ÖRNEK KARAR ÇOK AÇIK Davanın özel durumunun dikkate alınması gerektiğinin vurgulandığı paragrafta da daha önceki kararların ışığında hareket edilmesi beklentisi ifade ediliyor. Örnek karar olarak da, Binali Gençel'in adil yargı hakkının ihlali nedeniyle yeniden yargılama hakkı kazandığı 2003'teki dava gösteriliyor. 
SİYASİ KONU DEĞİL AK Bakanlar Komitesi ve onlara vek let eden büyükelçilerden oluşan Delegeler Komitesi, Avrupa İnsan Hakları Konvansiyonu'nun 46. maddesine göre AİHM kararlarının uygulamasını denetlemek ve kararların gereğinin yapılmasını sağlamakla yükümlüdür. Bunları değiştirme, yok sayma yetkisi yoktur. Komiteden mahkemenin ihlal kararı ve tavsiyeleri dışında siyasi karar çıkartmak mümkün değil. AİHM'nin aldığı bir kararın AK ya da komitede değiştirildiği örnek dava bulunmamaktadır. 
LOİZİDU'DA ANLATAMADIK Türkiye, AİHM'nin ihlal kararı verdiği Loizidu Davası'nda AK'ye yıllarca sorunun siyasi olduğunu anlatmaya çalıştı ve başarılı olamadı. AK, kararın gereğini yerine getirene kadar Türkiye'yi "denetim altındaki ülkeler" kategorisinde tutarken, AB de kararın uygulanmasını müzakereler için ön şart olarak Türkiye'nin önüne koydu. 
TEMMUZDA SORARLAR 46 ülkenin AK'deki daimi temsilcilerinden oluşan Delegeler Komitesi, haziran ya da temmuzda yapacağı toplantılarda adil yargılama ilkesinin ihlal edildiği kararı doğrultusunda Türkiye'den beklentilerini dile getirecektir. Komite'nin, kararın gereğinin yapılması için Türkiye üzerindeki baskıları yıl sonunda artırması bekleniyor. 

Hukuki çözüm lazım 
Dışişleri Bakanlığı, hükümete, adil yargılama kararının gereğinin yerine getirilmesinin "tamamen hukuki" bir konu olduğu ve AK'de siyasi lobi faaliyetiyle ihlal kararlarının gereğinin yerine getirilmesi yükümlülüğünden kurtulmanın mümkün olmadığı yönünde görüş bildirmeye hazırlanıyor. Kararda, 2. tavsiyeyi oluşturan, "davanın - dosyanın yeniden açılması" opsiyonu da Dışişleri ve Adalet bakanlıklarınca inceleniyor. 

İtalya örneği 
İtalya'da 12 yıl hapse mahk m edilen Paulo Dorigo'nun adil yargılanmadığı gerekçesiyle yaptığı başvuruda, AİHM'nin verdiği yeniden yargılama kararının 5 yıldır komitenin gündeminde olduğu öğrenildi. Kararı uygulamayan İtalya, birçok kez uyarıldı. 

5 SORU 5 CEVAP 
AİHM kararları değiştirilemez 

GÖKÇER TAHİNCİOĞLU Ankara 

1. Öcalan kararı kesin mi 
- Evet. Dosyayı son kez görüşecek olan Avrupa Konseyi AK Bakanlar Komitesi, AİHM kararlarının icra organı olarak görev yapıyor. Bu nedenle komitenin AİHM kararını değiştirme olasılığı ya da vereceği kararın beklenmesi zorunluluğu yok. Ancak AİHM kararında açıkça "yeniden yargılama" hükmü bulunmadığı için komitenin "siyasi" değerlendirmesi önemli olacak. 

2. Ne olacak 
- Öcalan'ın avukatları, AİHM'nin gerekçeli kararı ellerine ulaştıktan sonra 1 yıl içinde, yetkili Ankara 11. Ağır Ceza Mahkemesi ile AK Bakanlar Komitesi'ne başvuracak. Komite, yeniden yargılama konusunda tavsiye kararı alabilecek. Hükümet, bu gelişmeyi öngörerek, mevzuatta Öcalan'ın yeniden yargılanmasına engel oluşturan CMK hükmünü değiştirebilir. 

3. Mahkeme reddedebilir mi 
- Evet. Mahkeme, 1 Nisan 2003'ten önce AİHM'nin karara bağlamadığı davalarda başvuruculara yeniden yargılanma hakkı tanınmadığını gerekçe göstererek reddedebilecek. 

4. Redde itiraz hakkı var mı 
- Evet. Avukatlar bu durumda, İstanbul Ağır Ceza Mahkemesi'ne her iki talebin reddedilmesi nedeniyle itiraz başvurusunda bulunabilecek. İtirazdan da sonuç alınmazsa karar kesinleşecek. Bu durumda avukatlar, yeniden AİHM'ye gidebilecek. Öcalan'ın bağımsız ve tarafsız, uluslararası bir mahkemede yargılanmasını isteyebilecek. Bu süreçte Adalet Bakanlığı'na da kesinleşen kararın "yazılı emir" yoluyla bozulması için başvuru yapılabilecek. Bakanlık bu yolu kullanırsa, dosya Yargıtay 9. Ceza Dairesi'ne gelecek. Daire de ret yönünde karar verirse, Öcalan için tüm kapılar kapanmış olacak. 

5. Öcalan nasıl yargılanacak 
- 11. Ağır Ceza ya da itiraz makamı olan İstanbul Ağır Ceza mahkemelerinden birinin yeniden yargılama talebini kabul etmesi gerekiyor. Anayasa'nın, "uluslararası sözleşmelerle, yasaların çeliştiği durumlarda sözleşme hükümleri geçerlidir" şeklindeki 90. maddesine göre bu karar verilebilecek. Bu durumda, Öcalan kendisi için inşa edilen İmralı'daki mahkemede yeniden 11. Ağır Ceza Mahkemesi heyeti karşısına çıkacak. Yargılamaya hakkında hazırlanan ilk iddianamenin okunmasıyla sıfırdan başlanacak. Tanık dinletilmesinden, belgelerin tartışılmasına kadar tüm süreçler savunmaya daha geniş zaman ayrılarak yenilenecek. 
Aynı mahkemelerden birinin CMUK ve CMK'nın ilgili hükmünün iptali istemiyle Anayasa Mahkemesi'ne başvurması, yüksek mahkemenin de eşitlik ilkesine aykırı bularak iptal kararı vermesi halinde mahkemeler Öcalan'ın yeniden yargılanmasına karar vermek zorunda kalacak. İptal kararı çıkmaz, yasa değiştirilmez ve Anayasa'nın 90. maddesini kullanma yolu işletilmezse Öcalan yargılanamayacak. 


</TEXT>
</DOC>
