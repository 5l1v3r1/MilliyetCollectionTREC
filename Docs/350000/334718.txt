<DOC>
<DOCNO> 334718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun09.html </URL>
<DATE> 2005/04/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bush'un BM Büyükelçiliği görevine atadığı Bolton'a taciz suçlaması .. 
</HEADLINE>
<TEXT>

     ABD'de Başkan George W. Bush'un BM Büyükelçiliği görevine atadığı, ancak bu görevinin Senato'da onaylanması geciktirilen muhafazakar John Bolton'ın, 11 yıl önce bir kadını taciz ettiği iddia ediliyor. 
     Bolton'ın ataması, Senato Dış İlişkiler Komitesi'ndeki Demokrat Partililer tarafından bir haftadır geciktiriliyor. Bununla birlikte, Demokrat Partililerin Bolton'ın atamasına bugün onay vermeleri bekleniyor. 
     Demokrat Parti Delaware senatörü Joe Biden, Fox News televizyonunda, Bolton'ın atamasıyla ilgili soru işaretlerinin hala açıklığa kavuşmadığını söyledi. Biden, John Bolton'un 11 yıl önce özel sektörde çalışırken, Amerikan hükümetinin insani yardım konusunda ihale verdiği bir şirkette çalışan Melody Townsel adlı bir kadını taciz ettiği iddiasını gündeme getirdi. 
     Townsel'in, geçen hafta ''Air America' adlı radyoda bu iddiasını ortaya attığı belirtiliyor. Townsel, ''Bolton sadece başa çıkması zor birisi olmakla kalmıyor, tacizci, meydan okuyan, toplantıda bir şeyler fırlatan, otel kapılarını yumruklayan, lobide beni yakalamaya çalışan, rahatsız edici birisiydi'' ifadelerini kullandı. Bolton'ın destekçileri, bu iddiayı reddediyor. 
     Melody Townsel'in, ''Bush'a Muhalefet Eden Anneler'' adlı kuruluşun Dallas bölgesinde bir görevlisi olduğu belirtiliyor. 
     Indiana senatörü ve Senato Dış İlişkiler Komitesi Başkanı Richard Lugar da, alışılmadık bir adım atarak, Bolton'ın adaylığına destek veren bir açıklama yayımladı. Lugar, açıklamasında, Bolton'ın ortaya çıkan sorulara makul yanıtlar verdiğini belirtti ve ''Şimdi karar verme zamanı. Benim anlayışıma göre komite üyeleri atama hakkında kararlarını verdiler'' dedi. 
     
</TEXT>
</DOC>
