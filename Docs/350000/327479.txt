<DOC>
<DOCNO> 327479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo08.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
En derin isyan 
</HEADLINE>
<TEXT>


Futbolun kronik başağrısı haksız penaltı, bu kez sualtında kriz yarattı. Malatya'daki Sualtı Hokeyi 4. Grup müsabakasında yaşanan hakem hatası ortalığı karıştırdı 

ÖZEL HABER - Fuat Ercan 


Futbolda sık sık görmeye alıştığımız kural hatası ve haksız penaltıyla başlayan 'hakeme isyan', bu kez yeşil sahalardan değil, havuzun derinlerinden geldi. 
Türkiye Sualtı Sporları Federasyonu'nun faaliyet programında yer alan Sualtı Hokeyi 4. Grup müsabakalarında hakemlerin yanlı yönetim gösterdiği iddiaları ligi ve havuzu bulandırdı. 
Ligde Play - Off'a yükselme mücadelesi veren Kocaeli Büyükşehir Belediyespor'un isyanına neden olan ve 100 YTL itiraz bedeli yatırarak tekrarlanması için Gençlik Spor Genel Müdürlüğü'ne başvurduğu maç, Eskişehir Telekom ile Adana Çukurova arasında oynandı. 
Kocaeli Büyükşehir Belediyespor Kulüp Başkanı Cemal Şişman ve Yönetim Kurulu üyesi Mehmet Mete Donduran tarafından GSGM ile Federasyona gönderilen yazıda bir başhakem ve iki sualtı hakeminin kural hatalarıyla dolu, sporcuları ve tribünleri isyan ettiren bir maç yönettikleri iddia edildi. 

Hakemler çıldırttı 
GSGM'ye gönderilen itiraz dilekçesi ve federasyona yazılan şikayet mektubunda yer alan ifadelere göre Sualtı Hokeyi Ligi'ni karıştıran olay şöyle gelişti 
Malatya'da yapılan grup maçlarında Kocaeli Büyükşehir Belediye'ye karşı ilk maçı 4-2 kaybeden Adana Çukurova, Play - Off iddiasını yitirmemek için Eskişehir Telekom ile mutlak kazanmak zorunda olduğu bir maça çıktı. Sporcuları ve maçı izleyen tribünleri isyan ettiren olaylar karşılaşmayı yöneten ve biri Adana'lı olan iki sualtı ve bir başhakemin golsüz bitmek üzere olan maçta son saniyeye sığdırdığı penaltı kararıyla başladı. Sualtı hakemi olarak karşılaşmayı yöneten Adana Bölgesi'nden Mustafa Sertkaya ve Nedim Cenk Dağcı maçın sonlarına doğru Türk Telekom aleyhine faul kararı verdi. Oyunun durduğu bu dakikada karşılaşmanın başhakemliğini yapan Harun Güzelimdağ iki sualtı hakemini yanına çağırıp kısa bir görüşme yaptıktan sonra kararı "penaltı" olarak değiştirtti. 

Kural hatası yapıldı 
Faulün verildiği yer üç metre alanının dışında olmasına rağmen kural hatası yaparak penaltı noktasını gösteren hakem üçlüsü, hemen ardından büyük bir hataya daha imza attılar. Müsabakalarda son bir dakikanın anonsla duyurulma şartı olmasına rağmen penaltı atışının ardından bu uyarı yapılmadan apar topar oyunu bitirdiler. 


</TEXT>
</DOC>
