<DOC>
<DOCNO> 304311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun43.html </URL>
<DATE> 2005/01/07/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
AKEL'den CTP'ye 2005 ziyareti 
</HEADLINE>
<TEXT>

     Rum komünist partisi AKEL'den bir heyet, KKTC'de iktidarın büyük ortağı Cumhuriyetçi Türk Partisi'ni CTP ziyaret etti. 
     AKEL Basın Sözcüsü Andros Kiprianu başkanlığındaki heyet, CTP Genel Sekreteri Ferdi Sabit Soyer başkanlığındaki CTP heyetiyle görüştü. 
     Soyer ile Kiprianu, görüşmenin ardından ortak basın toplantısı düzenledi. 
     CTP Genel Sekreteri Ferdi Sabit Soyer, ''yararlı bir görüşme yaptıklarını'' ifade ederek, ''aradaki bazı farklılıkların tartışıldığını'' söyledi. 
     ''Annan planı temelinde görüşme sürecinin, 2005'te Kıbrıs'a barış getirmesi konusunu detaylı şekilde ele aldıklarını'' anlatan Soyer, ''farklılık ve ortak noktaları görüşmeye devam edeceklerini'' belirtti. 
     Soyer, şunları söyledi 
     ''En önemli konu Kıbrıs'ta karşılıklı kabul edilebilir bir çözümü getirmektir. Kıbrıs, Türkiye ve Yunanistan halklarının barış içinde AB çatısı altında yaşamasını sağlamak temel hedefimizdir. Temaslarımız devam edecektir.'' Kiprianu ise ''Kıbrıs konusunda çözüme ulaşmayı sağlayacak ortak zeminin nasıl oluşturulacağı konusunun ele alındığını'' belirtti. 
     ''AKEL'in Kıbrıs'ta çözüme ulaşılabilmesi için Kıbrıs Türk ve Rum toplumlarının ortak çaba harcaması gerektiğine inandığını'' ifade eden Kiprianu, ''yaşayabilir ve sürdürülebilir bir çözüme ulaşılmasında her iki toplumdaki barışçı ve ilerici güçlerin büyük önem taşıdığını'' kaydetti. 
     Kiprianu, ''2005'te adanın ve halkların birleşmesini, barış ve refah içinde yaşamasını sağlayacak bir çözüme ulaşılması'' temennisinde bulundu. 
     
</TEXT>
</DOC>
