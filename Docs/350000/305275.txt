<DOC>
<DOCNO> 305275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/dunya/dun01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Türkiye-ABD gündeminde 
</HEADLINE>
<TEXT>


ABD Merkez Kuvvetler Komutanı General Abizaid'in bugün Ankara'da MGK Genel Sekreteri Alpogan'la yapacağı görüşmede, İran'ın nükleer faaliyetlerinin yarattığı tehdit de konuşulacak 

UTKU ÇAKIRÖZER Ankara 


Türkiye'nin milli güvenlik siyaset belgesinde değişiklik yaparak İran'ın nükleer çalışmalarını öncelikli tehdit olarak değerlendireceği yönündeki haberler, Washington yönetimini harekete geçirdi. ABD'nin Afganistan ve Irak'taki operasyonlarını yürüten ABD Merkez Kuvvetler Komutanı CENTCOM John Abizaid, bugün Ankara'daki temasları sırasında belgeyi hazırlayan Milli Güvenlik Kurulu MGK Genel Sekreteri Yiğit Alpogan'la da görüşecek. 
Abizaid, Ankara'ya gelen ziyaretçiler arasında MGK Genel Sekreteri'ni ziyaret eden ilk isim olacak. 
Hazırlıkları MGK Genel Sekreterliği tarafından yürütülen milli siyaset belgesinde İran'ın nükleer çalışmalarının öncelikli tehdit olarak değerlendirileceği yönündeki haberler konusunda ilk elden bilgi alacak Abizaid'in, Alpogan'a önemli bilgiler de aktarabileceği ileri sürüldü. Ankara'daki ABD kaynakları, Abizaid - Alpogan görüşmesinde İran'ın nükleer tehdit potansiyelinin ele alınmasının, "sürpriz olmayacağını" kaydettiler. 

'Herat'ı size verelim' 
Bugün Dışişleri Bakanı Abdullah Gül, yarın da Genelkurmay İkinci Başkanı Orgeneral İlker Başbuğ ile görüşecek olan Abizaid'in, Afganistan'ın batısındaki Herat kentinin Türk birliklerine devri önerisini iletmesi bekleniyor. 


</TEXT>
</DOC>
