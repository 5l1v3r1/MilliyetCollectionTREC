<DOC>
<DOCNO> 333569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yasam/axyas02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise ateş açan astsubay vuruldu 
</HEADLINE>
<TEXT>


Nusaybin'de cinnet getiren astsubay, karakola ateş açtı. Bir polisin ayağından vurulması üzerine açılan karşı ateşle, astsubay öldürüldü 

M.ALİ BULUN, ARİF ALTUNKAYNAK Mardin DHA 

Mardin'in Nusaybin ilçesinde, cinnet getirip polis karakoluna ateş açan Astsubay Başçavuş Uğur Can, polisin karşı ateşiyle vurularak öldürüldü. 
Şırnak'ın İdil ilçesi Özbek Jandarma Karakol Komutanı Can 32 , birliğinden ayrılarak dün sabah 03.30 sıralarında Nusaybin'e geldi. Şehit Nurettin Ersoy Polis Karakolu önüne gelen evli ve 2 çocuk babası Can, beylik tabancasıyla etrafa rasgele ateş etmeye başladı. 

İkna edemediler 
Polis amirleri ile olay yerine gelen jandarma komutanlarının 'Teslim ol ' uyarılarına da ateşle karşılık veren Can, nöbetçi polis memuru Turgay Gümüş'ü ayağından yaraladı. Bunun üzerine polislerin açtığı karşı ateşle Can yaşamını yitirdi. Mardin Emniyet Müdürü İsmet Taşhan, olay yerine gelerek bilgi alırken, Nusaybin savcılığı da soruşturma başlattı. 
Gerginliğe yol açan olayın ardından 7. Kolordu Komutanı Korgeneral Necdet Özel, "Bu olay polis, asker çatışması şeklinde yorumlanmasın" dedi. Korgeneral Özel, şunları söyledi "Böyle durumları olan arkadaşlarımızı koruma altına alıyoruz. Ancak bu arkadaşımız bir anlık bunalım geçirdi. Geride bir mektup bıraktı. Arabada kalan yiyeceklerin polislere verilmesini istemiş ve 'İnşallah beni yaralı bırakmazlar' diye not yazmış. Arkadaşlarımız onu ikna etmek istedi. Ama o polislerin üzerine gitti." 

'İnşallah yaralı bırakmazlar' 

Jandarma Karakol Komutanı Uğur Can, bir polisi ayağından yaraladı. 'Teslim ol ' çağrısına da ateşle karşılık verince, polis karşı ateş açtı. Öldürülen Can'ın "Yemeklerimi polise verin. İnşallah yaralı bırakmazlar" notu bıraktığı açıklandı. 



</TEXT>
</DOC>
