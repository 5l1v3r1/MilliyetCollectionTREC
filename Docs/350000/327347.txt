<DOC>
<DOCNO> 327347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy13.html </URL>
<DATE> 2005/03/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alataş Bayrağa yapılan saygısızlığa tepki gösterilerinden kaygı duyuyoruz 
</HEADLINE>
<TEXT>

     İnsan Hakları Derneği İHD Genel Başkanı Yusuf Alataş, Mersin'de Nevruz kutlamalarında Türk bayrağına yapılan saygısızlığa tepki gösterilerinden ''kaygı'' duyduklarını ifade ederek, ''Toplumu sağduyuya davet etme, karşılıklı tırmandırılmak istenen milliyetçilik dalgasına dikkat çekmek istiyoruz'' dedi. 
     Devlet Bakanı ve Başbakan Yardımcısı Abdullah Gül İHD Genel Başkanı Alataş, Türkiye İnsan Hakları Vakfı Başkanı Yavuz Önen, Mazlum-Der Genel Başkanı Ayhan Bilgen, Uluslararası Af Örgütü Türkiye Temsilcisi Levent Korkut ve Helsinki Yurttaşlar Derneği Ankara Temsilcisi Bülent Atamer'in Başbakanlık'taki makamında kabul etti. 
     Alataş, yaklaşık 2 saat süren görüşmenin ardından gazetecilere yaptığı açıklamada, Mersin'de Nevruz kutlamaları sırasında Türk bayrağına yapılan saygısızlığı ''talihsiz olay'' olarak değerlendirdi. 
     Bu olayın ardından Türkiye'nin her tarafında tansiyonun yükseltildiğini, toplumların, toplumsal barışın zarar gördüğünü, milliyetçi bir dalganın yayılmaya çalışıldığını ve giderek olayların yaygınlık gösterdiğini kaydeden Alataş, insan hakları kuruluşlarının toplumsal barışa insan haklarına, özgürlüklere, son derece duyarlı olduklarını söyledi. 
     Alataş, son günlerde yaşananlar karşısında kaygılı olduklarını belirterek, kaygılarını Abdullah Gül'e ilettiklerini kaydetti. Yusuf Alataş, ''Toplumu sağduyuya davet etme, ortamı yatıştırma, karşılıklı tırmandırılmak istenen milliyetçilik dalgasına dikkat çekmek amacıyla ziyarette bulunduk'' diye konuştu. 
     Görüşmenin son derece samimi bir ortamda gerçekleştiğini ve Gül ile aynı görüşleri paylaştıklarını dile getiren Alataş, Abdullah Gül'ün bu konuda hükümet olarak gerekenleri yapacaklarını ifade ettiğini söyledi. 
     Yusuf Alataş, son zamanlardaki insan hakları sorunlarının da karşılıklı görüşüldüğünü belirtti. 

     
</TEXT>
</DOC>
