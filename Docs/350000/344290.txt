<DOC>
<DOCNO> 344290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy14.html </URL>
<DATE> 2005/05/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Anadol Unakıtan mertse dokunulmazlığının kalkması için öneri getiririz 
</HEADLINE>
<TEXT>

     CHP Grup Başkanvekili Kemal Anadol, Maliye Bakanı Kemal Unakıtan’ın dokunulmazlığının kaldırılmasını istediğini hatırlatarak, "Maliye Bakanı’na çağrıda bulunuyoruz Eğer mertse sözünün eriyse dokunulmazlığının kaldırılması için CHP olarak grup önerisi getirmeye hazırız" dedi. 
     Anadol, TBMM’de düzenlediği basın toplantısında, Çarşamba günü Plan ve Bütçe Komisyonu’nda ele alınan, "Bazı Kamu Alacaklarının Tahsil ve Terkinine İlişkin Kanun Tasarısı" üzerinde verilen ve kabul edilen bir önergeyle futbolcuların ödediği vergilerin yüzde 15’e indirildiğini anımsattı. Kemal Anadol, "Yılda 1 milyon 300 bin Avro alan Hakan Şükür, 520 bin Avro yerine 200 bin Avro, 1 milyon 250 bin Avro alan Okan Buruk 606 bin Avro yerine 230 bin Avro öderken garson Mehmet yüzde 40 vergi ödeyecek. Adalet ve hak bu mudur " diye konuştu. 
     Cep telefonlarından aylık bir milyon lira Çevre Vergisi alınmak istediğini ve artık zengin, fakir herkesin ihtiyacı olan cep telefonlarının, yapılan bu zamlarla kullanılamaz duruma getirildiğini ifade eden Anadol, telefon sahiplerinin hükümet tarafından ciddi biçimde sömürüldüğünü söyledi. 
     Plan ve Bütçe Komisyonu’nda kabul edilen sahte ve yanıltıcı belge düzenlemeye getirilen cezalarla ilgili bir af maddesi getirildiğini, "aslında bu maddenin Kemal Unakıtan maddesi" olduğunu ileri süren Anadol, şöyle konuştu 
     "Bu madde Genel Kurul’da kabul edilirse Maliye Bakanı şu anda hakkında devam eden bir davadan daha kurtulacak. Dünyanın hiçbir yerinde kendisi hakkında bu kadar çok özel madde getiren bir bakan görülmemiştir. Bağırarak, politik ahlak dışına çıkarak meseleleri geçiştirmeye çalışan bakan, en sonunda hayali ihracatla normal ihracatın aynı olduğunu söylemiştir. 
     Komisyon toplantısında tüm kameraların ve basının önünde ’benim de dokunulmazlığımı kaldırın’ dedi. Şimdi benim terbiyem daha fazla şeyler söylememe müsaade etmiyor ama hatırlatmak isterim. Bakan ile ilgili dokunulmazlık dosyası Genel Kurul’a geldi ve AKP’li milletvekillerinin oylarıyla reddedildi. 
     Bakan bu sözleri kameralar önünde söyledi ve biz kendisine bir çağrıda bulunuyoruz Eğer mertse, sözünün eriyse, CHP olarak biz dokunulmazlığının kaldırılması için grup önerisi getirmeye hazırız. 
     Kabul ederse hemen bu hafta getireceğiz. Ama biz kendisinin televizyonlarda halkı kandırmak için bu sözleri söylediğini de biliyoruz." 
     
     ÜSKÜDAR’DAKİ VİLLA 
     Kemal Anadol, "Maliye Bakanı Unakıtan’ın Üsküdar’daki villaları" ile ilgili olarak, gerek Bakanın gerekse Üsküdar Belediye Başkanının usulsüzlük yaptığını ileri sürerek, sözlerini şöyle tamamladı 
     "Sayın Bakan 3 kez mühür suçu işlemiştir. Böyle bir Bakan devlet görevini derhal bırakmalıdır. Sayın Başbakan’a da soruyoruz. Bu Başkan ve Maliye Bakanı hakkında bu güne kadar ne yaptınız ’Dokunulmazlığımı kaldırın’ diyen Bakanın bu isteğine sayın Başbakan uyacak mı Sayın Başbakan televizyonlarda yalan beyanlarda bulunan bu Bakan hakkında ne yapacak Kamuoyu gerek Bakanın o sözlerini gerekse Başbakanın bu konuda ne yapacağını en iyi şekilde takdir edecektir." Türkiye İhracatçılar Meclisi Başkanı Oğuz Satıcı’nın, Plan ve Bütçe Komisyonu’nda kabul edilen tasarıyı doğru bulduğunu ve CHP’yi eleştirdiğini hatırlatan bir gazeteciyi Anadol, şöyle yanıtladı 
     "Kendisi sanki bir siyasi parti gibi CHP’yi karşısına alarak polemik yapıyor. Herkes biliyor ki o maddeyi net olarak ortaya koyduğunuzda Kemal Unakıtan’ın robot resmi çıkıyor. Eğer dedikleri gibi o madde kamu yararına ise Biz CHP olarak Genel Kurul’da maddenin 22. Dönem milletvekillerini kapsamaması için önerge vereceğiz. 
     Unakıtan ve AKP’li milletvekilleri buna oy verecekler mi Oğuz Satıcı buna garanti veriyor mu " 
     
</TEXT>
</DOC>
