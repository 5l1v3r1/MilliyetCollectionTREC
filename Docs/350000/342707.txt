<DOC>
<DOCNO> 342707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/yasam/axyas01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce para geldi sonra psikoloji 
</HEADLINE>
<TEXT>


BU Dünya'ya 'yabancı' konuların ele alındığı 1. İstanbul Parapsikoloji Konferansı'na katılım 120 YTL olunca, salon dolmadı 

GÜLAY FIRAT İstanbul 

TÜRKİYE'de ilk kez gerçekleştirilen, 1. İstanbul Parapsikoloji Konferansı dün başladı. İlk günün en çok ilgi çeken konuğu ve konusu, Rusya'nın St. Petersburg Devlet Teknik Üniversitesi'nden Prof. Dr. Konstantin Korotkov ve GDV cihazıydı. Korotkov, insanın enerji alanı, yani 'aura'sını görüntülediğini ve bu yolla 'suçluları bile tespit edebildiğini' ileri sürdüğü GDV gaz deşarj vizüalizasyon tekniği için şöyle konuştu "Moskova Üniversitesi, Sağlık ve Savunma Bakanlığı onaylı teknikle, St. Petersburg'da geçen yıl 9 suçlu yakalandı." 

'Sizde reenkarnasyon çok' 
REENKARNASYON ruhun yeniden vücut bulması ve parapsikoloji üzerine 15 yıldır Türkiye ve Tayland'da yüzlerce vaka araştıran Dr. Jurgen Keil de, Güney Anadolu'da bu vakalarının daha sık görüldüğünü anlattı. Dr. Keil, "Tekrar doğan çocukların çoğu erken ölen, öldürülmüş veya kaza geçirmiş, kısaca yarım kalan ömürlerine ait bilgi veriyor. Belki bu vakaların önceki hayatlarında istedikleri ve yapamadıkları olduğunu, tatminsizlik yaşadıklarını söyleyebiliriz" dedi. 

'Bunlar bilim adamı' 
METAPSİŞİK Tetkikler ve İlmi Araştırmalar Derneği MTİA Başkanı Tarık Arıkdal da, derneğin ilk kez ücretli bir faaliyet yaptığını söyledi. Konferansa ilginin düşük olmasına anlam veremeyen Arıkdal, şöyle konuştu "150 kişi internetten bilet aldığı halde gelmedi. 120 YTL çok büyük bir para değil. İnsanlar hiçbir bilimsel içeriği olmayan, çok daha akıl mantık sınırına sığmayan bir sürü organizasyona 200 - 300 dolar verip, milletin ayağını öpmeye gidiyor, burada karşılarına bilim adamları geldi, onları dinlemeye gelmiyorlar" diye konuştu. 

KONFERANSTAN NOTLAR 
Çay arasında GDV kuyruğu 
Günler öncesinden konuşulmaya başlanan konferans, beklenen ilgiyi görmedi. 1500 kişilik salonun dörtte biri doluydu.Çay aralarında bazı vatandaşlar, 20 dolara GDV ölçümü yaptırmak için sıraya girdi.Enerji dengeleme uzmanı olduğunu söyleyen Güneş Akdoğan, isteyenlere ücretsiz, negatif enerjiyi atmak için enerji tekniği uyguladı. 




</TEXT>
</DOC>
