<DOC>
<DOCNO> 308568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/siyaset/axsiy02.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İttifak arayışında değiliz' 
</HEADLINE>
<TEXT>


Livaneli, "Muhalefet, değişimi gerçekleştirecek olan bizim grubumuzda toplansın" dedi 

ELİF DEMİRCİ İzmir DHA 


CHP İstanbul Milletvekili Zülfü Livaneli, muhaliflerin olağanüstü kurultayda Genel Başkan Deniz Baykal'a karşı tek aday çıkarmak için giriştiği ittifak çabalarının içinde olmadıklarını belirterek, partide değişiklik ve devrim vaat etti. Livaneli, "Adaylığınızı açıklayacak mısınız " sorusuna " Aday olabilmek için kurultayda 260 imza gerekiyor. Ama biz adaylıkta niyetli ve kararlıyız. Muhalefet, değişimi gerçekleştirecek olan bizim grubumuzda toplansın" yanıtını verdi. Gündoğdu Meydanı'nda konserli toplantının hava muhalefeti nedeniyle iptal edildiğini de kaydeden Livaneli, "Benim müziğim Türkiye'de politik bir müziktir, eğlence müziği değil" dedi. Livaneli, delegelere hitaben yaptığı konuşmada, 68 kuşağı olarak çok çile çektiklerini, bu uğurda birçok insanı kaybettiklerini söyledi. Livaneli, şöyle devam etti "2005'te de 'değişim' diyenlere 'Washington'a, Washington'a' deniyor. Bizler antiemperyalistiz. Bunun tanığı şarkılarımız, türkülerimizdir." 


</TEXT>
</DOC>
