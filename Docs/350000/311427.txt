<DOC>
<DOCNO> 311427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur03.html </URL>
<DATE> 2005/02/01/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Yüksek fatura aile katliamına neden oldu 
</HEADLINE>
<TEXT>

     Hasan DAVRAN DHA 

      SAMSUN'un Bafra İlçesi Sürmeli Köyü'nde ortak ödedikleri elektrik faturasının 635 YTL gelmesine tepki gösteren 38 yaşındaki Ali Osman Deniz, tartıştığı ağabeyi 41 yaşındaki Hasan ve kardeşi 31 yaşındaki Adem Deniz'i kurşun yağmuruna tutarak öldürdü. Yengesi 29 yaşındaki Nurcan Deniz'i de yaralayan Ali Osman Deniz jandarmaya teslim oldu. 
     Bafra'ya 13 kilometre uzaktaki Sürmeli Köyü'nde, babalarından kalan 2 katlı evin alt katında oturan çiftçi Ali Osman Deniz, ağabeyi ve kardeşiyle ortak ödediği faturanın 635 YTL 635 milyon lira gelmesiyle çılgına döndü. Bekar olan Ali Osman Deniz, önceki akşam ağabeyi Hasan'la kardeşi Adem Deniz'in kaldığı üst kata giderek, "Bu fatura yüksek, bunun yarısını benim ödemem mümkün değil'' diye tepki gösterdi. 
     Bunun üzerine başlayan tartışmada Ali Osman Deniz, ruhsatsız tabancasıyla ağabeyi Hasan Deniz ile kardeşi Adem Deniz'e kurşun yağdırdı. İki kardeş olay yerinde can verdi. Seken kurşunlardan birinin karnına isabet etmesiyle yaralayanan kardeşi Adem Deniz'in eşi Nurcan Deniz ise komşuları tarafından Bafra Devlet Hastanesi'ne kaldırıldı. Nurcan Deniz'in sağlık durumunun iyi olduğu belirtildi. 
     Olaydan sonra Bafra İlçe Jandarma Komutanlığı'na giderek teslim olan Ali Osman Deniz, ağabeyi ve kardeşini öldürdüğü için çok pişman olduğunu söyledi. Ali Osman Deniz ifadesinde, eve gelen elektrik faturasını kardeşleriyle birlikte paylaştığını, ancak son gelen faturayı görünce çılgına döndüğünü belirterek, "Zaten, iki kardeşimle miras konusunda da anlaşmazlığımız vardı. Bu işin tuzu biberi oldu. Faturayı ödeyemem dedi, kardeşlerim bana küfür etti. Bir anda sinirlendim'' dedi. 
     Ali Osman Deniz, çıkarıldığı nöbetci mahkemece tutuklanarak cezaevine konuldu. 
     
</TEXT>
</DOC>
