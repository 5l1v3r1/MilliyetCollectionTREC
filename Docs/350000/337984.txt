<DOC>
<DOCNO> 337984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/spo08.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz West Bromwich 
</HEADLINE>
<TEXT>


Arsenal'in haftanın son maçını oynaması dezavantaj. Chelsea şampiyonluğunu ilan eder, Charlton, Manchester United'dan puan koparırsa, West Brom'un motivasyonu azalan Arsenal karşısında kazanması sürpriz olmaz 


Premier Lig'de Manchester City Portsmouth'u evinde geçecek güçte. Blackburn Rovers'sa çıkışını Birmingham önünde de tek golle sürdürebilir. Düşme korkusu yaşayan Fulham da Everton'ı çelmelemek zorunda. 

Tottenham-Aston Villa 
7. sırayı alacak takımın İngiltere'yi UEFA'da temsil edecek olması Tottenham ve Villa dahil 5 ekibi heyecanlandırıyor. İki takımın da kaybetmeye tahammülü olmaması beraberlik ihtimalini güçlendiriyor. 

Bolton-Chelsea 
Stamford Bridge'deki maçta Chelsea'ye kafa tutan Bolton, kendi evi Reebok'ta daha moralli olacak. Misafir Londralılara beraberlik yettiği için puanların paylaşılması en güçlü seçenek olarak görünüyor. Bolton, Devler Ligi iddiasının sürmesi için puan almak zorunda. 

Charlton-M.United 
UEFA Kupası iddiası olan Charlton son haftalardaki klasik düşüşünü yine yaşadı. Şampiyonlar Ligi'ne direkt gitme ihtimali zayıflayan United düşük konsantrasyonla puan kaybedebilir. Charlton UEFA Kupası umudunu kovalamak zorunda. 

Liverpool-M'brough 
Liverpool Şampiyonlar Ligi, Middlesbrough da UEFA Kupası için kazanmak isteyecek. Chelsea yorgunu Liverpool beraberlikle yetinmek zorunda kalabilir. 

Southampton-Norwich 
Ligin dibindeki ikiliyi karşı karşıya getiren hayati bir maç. Beraberlik iki ekibe de yaramaz, ama yenilgi korkusu kısır bir beraberlik getirebilir. Sürpriz Norwich. 



</TEXT>
</DOC>
