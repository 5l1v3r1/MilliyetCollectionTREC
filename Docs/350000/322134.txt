<DOC>
<DOCNO> 322134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun30.html </URL>
<DATE> 2005/03/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Valilik işgali sürüyor 
</HEADLINE>
<TEXT>

     Kırgızistan'ın Calalabad Eyaleti'nde seçimlerin ilk tur sonuçlarına itiraz eden muhalefet yanlılarının valilik binasını işgali sürüyor. 
     Resmi kaynakların, Calalabad'da bugün de devam eden eylemin halktan destek görmediğini açıklamasına rağmen, muhalefet, göstericilerin sayısının 10 bine ulaştığını savunuyor. 
     Alınan bilgilere göre, halen 150 kişilik bir grup valilik binası içinde oturma eylemi yapıyor. Yetkililerse binada oluşan zararı tespit çalışmalarını sürdürüyor. Valilik dışında da, yaklaşık 10 bin kişinin binayı abluka altında tutmasına rağmen, güvenlik güçleri göstericilere şu ana kadar müdahale etmedi. 
     Göstericiler, eyaletteki seçim sonuçlarının iptal edilerek, adil ve şeffaf bir biçimde tekrarlanmasını, ayrıca Devlet Başkanı Askar Akayev'in istifasını istiyor. 
     Çoğunluğunu kadınlarla üniversite öğrencilerinin oluşturduğu göstericiler, istekleri kabul edilinceye kadar eylemlerini sürdüreceklerini bildirdi. 
     
     OŞ'TA DURUM 
     Kırgızistan'ın ikinci başkenti Oş'ta da valiliğin, kentte olağanüstü hal ilan edebileceği bildirildi. 
     Akpiress'in haberine göre Vali Satıvaldı Çırmaşev, Oş Eyalet Valiliği önünde süren protesto gösterilerinin durdurulmasını istedi. 
     Vali Çırmaşev, eyalet sınırları içinde 500 bin kişinin yaşadığını hatırlatarak, eyalette üç milletvekilinin ilk turda seçildiğini söyledi. 
     Halkı sağduyulu davranmaya çağıran Vali, gösterileri düzenleyen temsilcilerle görüştüklerini, göstericilerin evlerine dönmesi için araç sağlayabileceklerini belirtti. 
     Vali Çırmaşev, gösterilerin sürmesi halinde, kentte olağanüstü hal ilan etmeye hazır olduklarını da açıkladı. 
     Oş'ta çevre ilçelerden gelen yaklaşık 200 kişilik bir grup, Valilik önünde seçim sonuçlarını protesto amacıyla gösteri yapıyor. Bu gruba, yine çevre ilçelerden gelecek yaklaşık 1000 kişilik bir grubun daha katılması bekleniyor. 
     
</TEXT>
</DOC>
