<DOC>
<DOCNO> 332061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/siyaset/siy02.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Ermenileri şaşırtın 
</HEADLINE>
<TEXT>


GÜVEN ÖZALP Brüksel 


Alman Yeşiller Partisi Milletvekili Cem Özdemir, Türkiye'nin, Ermeni soykırımı iddiaları konusundaki olumsuz ortamı kendi lehine çevirebileceğini, ancak sürpriz adımlar atılması gerektiğini belirtti. 
AP çatısı altında yarın düzenlenecek 'Geçmişin Geleceği Türkiye'deki Ermeniler' başlıklı paneli yönetecek Özdemir, Ankara'nın, "Bu konudan kaçmıyoruz. İçeride ve dışarıda tartışıyoruz. Bize ve demokratik sürece güvenin" diyebildiğinde, sorunu aşacağını söyledi. Türkiye'nin Kıbrıs'ta bunu yaparak puan kazandığını vurgulayan Özdemir, "Ermeni konusu, üyelik için ön şart olamaz. Ama demokratikleşen bir Türkiye'de Ermeni sorunu da tartışılabilmeli" dedi. 

Yeni talep olmaz 
Türkiye'nin, sınırların açılması, ticaret konularında açılım yapabileceğini söyleyen Özdemir, "Türkiye, hem Ermenistan'ı hem Avrupa'yı hem de dünya kamuoyunu şaşırtmalı" diye konuştu. 
Türkiye'deki Ermenilerin durumunun iyileştirilmesi ve açılım durumunda, başka şey istenemeyeceğini savunan Özdemir, "Zaten bu adımlara karşın bir şey beklemeyi sürdürenlerin başka hedefleri olduğu ortaya çıkar. Ermeni konusunda konuşan herkes, Türkiye'deki Ermenileri sevdiği için konuşmuyor" şeklinde konuştu. Türkiye'nin Ermeni tezlerinin tatmin edici olmadığı görüşünü savunan ve "Türk'ün Türk'e propagandasından uzak durulmasını" isteyen Özdemir, "Şükrü Elekdağ, Onur Öymen mantığıyla Avrupa'da bir şey kazanamazsınız" ifadesini kullandı. 


</TEXT>
</DOC>
