<DOC>
<DOCNO> 326472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/guncel/agun.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu okul yıkılacak 
</HEADLINE>
<TEXT>


Bingöl'ün 2 deprem geçiren Karlıova ve 7.0'ın üzerinde deprem beklenen Yedisu ilçelerinde incelemelerde bulunan Prof. Okan Tüysüz uyardı Yedisu Pansiyonlu İlköğretim Okulu, depremde mutlaka yıkılacak 

Önay Yılmaz - İstanbul 

İTÜ Avrasya Yer Bilimleri Enstitüsü Müdürü Prof. Dr. Okan Tüysüz, Bingöl'ün 2 deprem geçiren Karlıova ve 7.0'ın üzerinde deprem beklenen Yedisu ilçelerine yaptığı geziden, korkutucu ve üzücü izlenimlerle döndü. 
Yedisu fayının ilçenin içinden ve yakınındaki dağların kenarından geçtiğini, Yedisu'nun geleceğinde 1 Mayıs 2003'te Bingöl'de çöken Çeltiksuyu Yatılı Bölge İlköğretim Okulu'nu gördüğünü anlatan Tüysüz, "İlçede bulunan 300 öğrencili okul olası bir depremde mutlaka yıkılacak" dedi. 
Tüysüz, şöyle devam etti "Yedisu'da yol, eczane, benzin - mazot, gazete yok. Fayın 7.0 büyüklüğündeki bir depremde kırılması durumunda, Bingöl ile Erzincan arasında geniş bir bölge etkilenecek." 

Yol demeye şahit ister 
Karlıova'dan Yedisu'ya olan 44 kilometrelik yolu arkadaşlarıyla 4 saatte alan, dağlardan kayan çığları ve depremde yıkılmasını bekledikleri okulu fotoğraflayan Tüysüz, şöyle konuştu 
"Ham toprak olan yol, karların erimesi sonucu düşen çığlar yüzünden kapanmış, ancak greyderler tarafından açılmıştı. Bu nedenle yer yer büyük çığ kütlelerinin içinden geçiliyordu. Normal bir araçla ilerlemek mümkün değildi. Çünkü ilçeyi ile bağlayan, 'yol' adı verilen hat bütünüyle çukurlar, kar ve kesif bir çamurdan oluşuyordu. Ekibi götüren minibüs yolda 3 defa battı. Bize eşlik eden askeri konvoyun araçlarıyla çekilerek ve itilerek uzun uğraşlarla kurtarılabildi. En çok konuşulan konu normal bir zamanda ulaşılamayan bir ilçeye, deprem olduğunda karayoluyla ulaşımın imk nsız olacağıydı." 

Sıcaklık eksi 20 dereceydi 
Eksi 20 derecede, önceki yıllarda sık sık taciz ateşi açılan askeri binada geçirilen gecenin ardından, binalar ve bölgenin jeolojik durumu gözden geçirilmeye başlandı" diyen Tüysüz'ün izlenimlerinden satırbaşları şöyle 
Alüvyon üzerinde yer alan ilçenin içinden ve güneyindeki dereden birer fay geçiyor. İlçedeki faydan çıkan su, 7 musluklu bir çeşmeden akıyor ve ilçeye adını veriyor. Beklenen depremin olması durumunda fay üzerine kurulmuş 2 bin 600 nüfuslu ilçenin ciddi bir biçimde etkileneceği açık. 

Kalitesiz binalar 
İlçedeki kamu kurumlarının tamamı kalitesiz binalarda. Bir kısmı inşa edilmelerinin üzerinden birkaç yıl geçmeden, kendiliğinden yıkılmaya başlamış. Aşağı sarkan, kendiliğinden çatlayan kirişleri destek ve direklerle ayakta tutulmaya çalışılıyor. Bir kısmı projesine uygun olarak yapılmamış, hasar yaratmaması gereken Karlıova depreminden etkilenerek hasar görmüş. 

Acil güçlendirme şart 
Bir kısım binanın ise acilen güçlendirilmesi gerekiyor. Bunların belki de en önemlisi Yedisu Pansiyonlu İlköğretim Okulu. İlçe içinden geçen fayın hemen yanına yapılmış olan bu okul, hatıralara hemen 1 Mayıs 2003'te yine Bingöl'de 145 çocuğa mezar olan Çeltiksuyu Yatılı İlköğretim Bölge Okulu'nu getiriyor, tüm halk gibi öğretmenler ve müdür de endişeli. 

Karlıova'da yine deprem 

BİNGÖL DHA 
Bingöl'ün Karlıova ilçesi dün gece yine sallandı. Boğaziçi Üniversitesi Kandilli Rasathanesi'nden alınan bilgiye göre, saat 23.44'te merkez üssü Bingöl - Karlıova olan 5.5 şiddetinde deprem kaydedildi. 
Karlıova ilçesinin dışında Diyarbakır, Elazığ, Adıyaman, Tunceli ve Erzurum'da da hissedilen deprem vatandaşlarda heyecan ve paniğe yol açtı. Depremin merkez üssü olan Karlıova'da halk sokağa döküldü. 
Karlıova Belediye Başkanı Muzaffer Gölen, vatandaşların evlerini terk ettiklerini belirterek, "Yaptığımız ilk belirlemelere göre depremde hasar meydana gelmedi" dedi. Köylerle irtibat kurmaya çalıştıklarını kaydeden Gölen, ilçe merkezinde de hasarın meydana gelip gelmediğini araştırdıklarını kaydetti. 


</TEXT>
</DOC>
