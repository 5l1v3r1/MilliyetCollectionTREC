<DOC>
<DOCNO> 311549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/siyaset/asiy.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani düşünce suç değildi 
</HEADLINE>
<TEXT>


Başsavcılık, 'Azınlık Raporu'nu hazırlayan Prof. Oran ve Prof. Kaboğlu hakkında soruşturma başlattı sanık sıfatıyla savcılığa ifadeye çağırdı 

Gökçer Tahincioğlu 


Ankara Başsavcılığı, Başbakanlık İnsan Hakları Danışma Kurulu'nca İHDK hazırlanan ve Anayasa'ya "Türklük" yerine "Türkiyelilik" kavramının konulmasının önerildiği Azınlık Hakları Raporu'na ilişkin başlattığı incelemeyi soruşturmaya dönüştürdü. Başsavcılık, raporun mimarları Prof. Dr. Baskın Oran ile İHDK Başkanı Prof. Dr. İbrahim Kaboğlu'nu sanık sıfatıyla ifadelerini almak için savcılığa çağırdı. 
Başta hükümet olmak üzere siyasilerin ve bazı sivil toplum örgütlerinin büyük tepkisine neden olan raporun açıklanmasından kısa süre sonra kurulda da tartışma yaşanmıştı. 

Tepki çekmişti 
Kurula üye bazı sivil toplum örgütlerinin temsilcileri, raporun üyelerin çoğunluğunun bulunmadığı oturumda oylandığını iddia etmişti. Toplumsal Düşünce Derneği Başkanı Fethi Bolayır da, oylama sonuçlarında tahribat yapıldığı ve raporda cumhuriyetin değerlerine saldırıldığını belirterek, raporu hazırlayanlar hakkında suç duyurusunda bulunmuştu. 
Başsavcılık da hazırlık numarası verdiği suç duyurusunu incelemeye aldı. İncelemeyi bir süre sonra soruşturmaya dönüştüren başsavcılık, raporu kaleme alan Oran'la, Kaboğlu adına ifade celbi çıkardı. 
İfadeleri aldıktan sonra soruşturmada son aşamaya gelecek olan savcılık, raporu hazırlayanlar hakkında dava açabilecek ya da takipsizlik kararı verebilecek. 

'Sevr paranoyası' 
Tartışma konusu raporda, Türkiye'de yaşayan tüm farklı etnik kökenlerin azınlık olarak kabul edilmesi gerektiği belirtilerek, bu ve benzeri görüşlere karşı çıkanlar, "Sevr paranoyası" içinde olmakla eleştiriliyordu. 
Oran da raporun açıklanmasından bir süre sonra tehdit edildiği iddiasıyla suç duyurusunda bulundu. Oran'ın, tehditlerin telefonla geldiğini, arayan numaraların saptanmasını istediği belirtildi. 



</TEXT>
</DOC>
