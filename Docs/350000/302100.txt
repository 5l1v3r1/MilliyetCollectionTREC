<DOC>
<DOCNO> 302100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun06.html </URL>
<DATE> 2004/12/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hindistan'da tsunami alarmı Kaçın, sular geliyor 
</HEADLINE>
<TEXT>

     Hindistan’da yeni bir tsunami alarmı verildi. İnsanların kıyı bölgelerini acilen boşaltmaları yönünde uyarı yapıldı. 
     Güney Asya’daki 9.0 büyüklüğündeki depremden sonra meydana gelen tsunamide en büyük zararı gören Hindistan’ın Tamil Nadu eyaletinde yeni bir tsunami uyarısı yapıldı. 
     Tamil Nadu yönetimi, Hint Okyanusu’nda yeni bir tsunami uyarısında bulunarak, kıyı bölgelerinin acilen boşaltılması çağrısında bulundu. Polis kıyı bölgelerinde siren çalarak halkı uyardı. 
     
     Kaçış başladı 

     Hindistan'da tsunami deprem nedeniyle oluşan dev dalga uyarısı yapılmasının ardından, ülkenin güneydeki sahil şeridinde yaşayanlar kaçmaya başladı. 
     AFP muhabiri, yetkililerin okyanustan yeni bir dalga gelebileceği uyarısı üzerine binlerce kişinin özellikle kıyı bölgesini panik içinde terketmeye başladığını bildirdi. 
     Muhabire göre, korku dolu gözlerle telaş içinde bölgeden uzaklaşmaya çalışan insanlar, birbirlerine ''Kaçın, dalgalar geliyor'' diye bağırıyor. 
     Hong Kong Rasathanesi bu sabah yerel saatle 05.18'de TSİ 23 18 Sumatra'nın kuzeybatısında Richter ölçeğine göre 5.7 büyüklüğünde bir deprem meydana geldiğini duyurmuş, Myanmar ve Tayland'da da depremler hissedilmişti. 
     Hindistan İçişleri Bakanlığı bünyesinde oluşturulan acil durum merkezinden bir yetkili, bölgedeki artçı şokların ardından su seviyesinin yükseldiği haberleri üzerine alarm verdiklerini söyledi. 
     İçişleri Bakanlığı'ndan bir başka yetkili de daha önce yıkıma uğrayan tüm bölgeleri kapsayan bir uyarı yayınladıklarını, bu alarmın bazı bilgiler temelinde alınan bir önlem olduğunu söyledi, ancak ayrıntılı bilgi vermedi. 
     Güneydeki Tamil Nadu eyaletinde tsunami felaketinde 4 bin kişinin öldüğü Nagappattinam'ın yöneticisi Veera Shanmuga Mani, gelecek bir saat içinde bir dalga saldırısı olabileceğini ve bu nedenle bir uyarı yayınladıklarını söyledi. 
     Mani, sahil şeridinde 3 kilometrelik bir alan içinde bulunanların bölgeden tahliyesini istediklerini söyledi. 
     Uyarının ardından binlerce Nagappattinam sakini kentten kaçmaya başladı. Polis de yardımları ve kurtarma çalışmalarına katılacakları taşıyan yüzlerce aracın kente girmemesi talimatını verdi. 
     Benzer bir uyarı, güneydeki Kerala eyaleti ile Andaman ve Nicobar adaları için de yayınlandı. 
     

     
</TEXT>
</DOC>
