<DOC>
<DOCNO> 332637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo21.html </URL>
<DATE> 2005/04/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
''Emre, Fenerbahçe ile anlaşmadı, yurtdışında oynamak istiyor...'' 
</HEADLINE>
<TEXT>

     İtalya'nın FC Inter takımında forma giyen milli futbolcu Emre Belözoğlu, futbol kariyerini uzun bir süre daha yurt dışında sürdürmek istediğini tekrarladı. 
     Milli futbolcunun menajeri Ahmet Bulut, Emre'nin Türkiye'ye döneceği şeklindeki spekülasyonları yazılı bir açıklama yaparak yalanladı. 
     Emre'nin Inter ile olan sözleşmesinin 2007 yılına dek devam ettiğinin altını çizen Ahmet Bulut, açıklamasında şu görüşlere yer verdi 
     ''Emre, şu an formasını giydiği Inter Kulübü ile sezonu en başarılı şekilde tamamlayabilmek için gerekli çalışmalarını sürdürüyor. Türkiye'den gelen ve gelecek teklifler tabii ki kendisini çok mutlu etmektedir. Ancak Fenerbahçe ile ilgili anlaştığı yolundaki açıklamalar şu an itibariyle gerçeği yansıtmamaktadır. Emre, Inter'in 2007 yılına kadar anlaşmalı futbolcusu olarak çalışmalarına devam ediyor ve sezon sonunda özellikle yurt dışından gelen teklifleri değerlendirerek, uzun bir süre daha futbol kariyerini yurt dışında sürdürmek istiyor.'' 

     
</TEXT>
</DOC>
