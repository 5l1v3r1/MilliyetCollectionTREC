<DOC>
<DOCNO> 325156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/ekonomi/eko04.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste tutunma çabaları izlenebilir 
</HEADLINE>
<TEXT>


Borsadaki satışları şimdilik kısa vadeli düzeltme olarak yorumlamak gerekir. Ancak dolar hızlı düşerse 28.400 direnci uzun vadeli dirence dönüşebilir 

Zeynep Candan Aktaş 

ABD'ye sermaye girişinin artışı gelişmekte olan ülkelerden para çıkışlarına neden oldu. En sert hareket de her zamanki gibi İMKB'de gerçekleşti. Endeks hafta içinde en yüksek 27.708 görürken, haberin ardından borsada perşembe günü 23.874 puan görüldü. Haftanın son günü gelen tepki alımları ile endeks 25.348'den kapandı. Borsadaki aşağı hareketin tersine dolar 1.344 seviyelerini test ettikten sonra cuma günü piyasalaraki durulmayla 1.32 seviyelerine geriledi.Bu hafta petrol fiyatları da yeni rekorlar kırdı. Brent tipi petrol 55 dolar seviyelerinde. Önümüzdeki haftanın gündem maddelerinden en önemlisi salı günü FED'den gelecek faiz artırımı. Piyasalar tarafından 0.25 puanlık bir artırım bekleniyor. Bunun üzerindeki artışlar piyasalarda yeni dalgalanmalara neden olabilir. İMKB'ye teknik analiz açısından bakılırsa uzun vadeli çıkış eğilimi halen devam ediyor. Gelen satışları şimdilik kısa vadeli düzeltme olarak yorumlamak gerekir. Endeksin bundan sonraki hareketlerinde doların etkisi daha fazla hissedilecek. Bu nedenle dolardaki olası gerilemeler hisse senedi piyasalarında da satış baskısı yaratacaktır. Endekste 26.400 seviyesi ciddi dirence dönüştüğünden bu seviyenin yukarı kırılması zaman alabilir. Orta vadede ise 28.400 seviyesi geçilmedikçe düzeltme devam ediyor demektir. Dolar bazında yine hızlı bir düşüş süreciyle karşılaşılırsa 28.400 direnci uzun vadeli dirence dönüşebilir. Bu da düzeltmenin uzun vadeye yayılmasına neden olacaktır. Önümüzdeki hafta endekste daha çok tutunma çabaları izlenebilir. Kısa vadede ilk destekler 24.400 ve 23.800'de iken dirençler 25.400 ve 26.400 seviyelerinde bulunuyor. 
Bol kazançlı haftalar dileğiyle. 


</TEXT>
</DOC>
