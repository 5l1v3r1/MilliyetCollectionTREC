<DOC>
<DOCNO> 345928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo20.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluğun sırrı 
</HEADLINE>
<TEXT>


YAKAN TOP Nilay YILMAZ 


Takımımızın galip gelmesi için yaptığımız çeşitli uğurlarımız vardır. "Ben stada gitmedim, yenildik" diyenler, "Formamı giymedim o yüzden böyle oldu" diyenler... Söylesek de, söylemesek de uğurlarımız vazgeçilmezimiz. Duyduğumuz, okuduğumuz, gördüğümüz ve yaptığımız birkaç uğuru sıraladık 
Rakip takımın ataklarını durdurmak için sürekli aynı lafı tekrarlamak 'Gol değil', 'hoşt hoşt'... . Maçtan önce iki rekat namaz kılmak. Daha sonra forma giyip maçı izlemek. FB'li bir arkadaşımız böyle yapıyor, 2 yıldır şampiyonluktaki en büyük katkı onun Rakip takım gol atınca, takımımız gol atsın diye tuvalete gitmek. Yenildiğimiz maçta oturduğumuz koltuğa bir daha oturmamak. Sürekli aynı kıyafetle maça gitmek. Deplasman maçlarını hep aynı yerde seyretmek. Maçlarda belli pozisyonları bozmamak. UEFA finalini yerde uzanıp seyreden ve yanındakileri de koltuklara oturtmayan bir GS'li, Rapid Wien maçında B. Savaş golü atınca tuvalette olan kişinin tuvaletten çıkartılmaması... Kötü giden maçlarda sürekli yer değiştirmek ve takımımız gol attığında kesinlikle yer değiştirmemek. Penaltı atılırken gözlerimizi kapamak ya da arkamızı dönmek. Maçlardan önce hep aynı yere gitmek. BJK'lilerin Kazan Birahanesi'ne gitmesi Maçı ayakta izlemek. Yenildiğimiz maçı beraber izlediğimiz kişilerle bir daha maç izlememek. Rakip takımdaki iyi oyuncunun adını ağzımıza almamak. Skor kaç kaç olursa olsun, maç bitmeden galibiyet sevinci yaşamamak. Penaltı olunca sevinmemek. En uğurlusu, saate baktığımızda saatin takımımızın kuruluş yılını göstermesi. En uğursuzu ise, uğurlarımızı açıklamak ve uğur yaptığımızı belli etmek... 

Spora harcanan para asla fazla sayılmaz. 
Laurent Thieule 


Haberiniz var mı 

Fatsy Gallagher, bir keresinde Celtic için olağanüstü bir gol kaydetmişti. Gol çizgisinde öylece uzanmış yatıyordu, top da iki bacağının arasına sıkışmıştı. Topu bacaklarının arasında sıkıca tutarak, geriye doğru bir ters takla atıp kalenin içine yumuşak iniş yapmıştı. 

Zaragoza geçti de ne oldu 
Fenerbahçe, Zaragoza'yı geçse final oynardı. Selim Soydan - Ve Gol, TV 8 

Galatasaray'lısın di mi 
Bence TFF'nin adına TFF-FB ya da 'Federasyonbahçe' demek daha doğru olur. Gökmen Özdenak - Star 

İşimize öyle geliyor 
Ben geldiğimde ligi 38 puan geride bitirmiş, Avrupa'ya bile çıkamamış bir takım vardı. Bunu neden unutuyorsunuz Christoph Daum 

Yanlış öğrenmişsin Ziya Abi 
Fenerbahçe başkanlık sistemi ile yönetilir. Başkan ne derse o olur Ziya Şengül - Star 

Sen de Fenerbahçe'li olmalısın 
Galatasaraylılar üzülmesinler. Şampiyonlar Ligi olmasa da seneye UEFA Kupası'nda bu hırslarıyla Türkiye'yi en iyi şekilde temsil edeceklerine inanıyorum. Selçuk Yula - Pas Fotomaç 

Bulabildi mi bari 
Mısırlı oyuncu Ahmed Hassan sanki sahada Coca-Cola'nın 1 numaralı şişesini arıyordu . Adnan Menderes Aybaba-Star 

Geçmiş zaman olur ki... 

Kafa gollerinin ustalarından Beşiktaş'lı Veysel Cihan, Denizlispor'da oynarken yaşadığı şaşkınlığı anlatıyor "Kiminle oynadığımızı hatırlamıyorum ama 2-1 mağlup durumdaydık. Bizim takımda oyuncu değişikliği yapıldı ve Alaattin Ağabey oyuna girdi. Skoru önce 2-2 yaptık, sonra da 3-2 oyunu aldık. Üçüncü golü de Alaattin Ağabey atmıştı. Maçtan sonra televizyonlar röportaj yapıyor. Benim önümde Alaattin Ağabey'e maçla ilgili görüşlerini soruyorlar. O da 'Bu kadar seyirci geldi. Bu atmosferde kazanmak isterdik. Mağlup olduğumuz için çok üzgünüz' dedi. Ben tabi bunları duyunca şok oldum. Televizyon muhabiri de 'Maçı zaten siz kazandınız' filan demedi. Soyunma odasına gidince, 'Ağabey niye öyle dedin, biz maçı kazandık. Hem de senin golünle kazandık' dedim. Şaşırma sırası ondaydı. Sonra birlikte galibiyet sevinci yaşadık." 


</TEXT>
</DOC>
