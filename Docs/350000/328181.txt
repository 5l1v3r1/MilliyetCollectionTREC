<DOC>
<DOCNO> 328181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy19.html </URL>
<DATE> 2005/03/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
DEHAP'lı Erdoğan'ın avukatı Müvekkilim komplo sonucu yargılandı 
</HEADLINE>
<TEXT>

     DEHAP Genel Başkan Yardımcısı Aleddin Erdoğan'ın avukatı Hamza Yılmaz, müvekkilinin, Mersin'de il başkanlığını yaptığı HADEP'in binasında 1998 yılında yapılan aramada, ''buruşturulmuş ve çöpe atılmış bayrak'' bulunduğu iddiasının da yer aldığı suçlamayla ilgili gözaltına alındığını belirterek, ''Bir komplo sonucu itham edilmiş ve yargılanmıştır'' dedi. 
     Yılmaz, İnsan Hakları Derneği İHD Mersin Şubesi'nde düzenlediği basın toplantısında, medyada yer alan haberlerle ''yargısız infaz'' yapıldığını ifade ederek, Erdoğan'ın avukatı sıfatıyla açıklama yapma gereğini duyduğunu bildirdi. 
     Müvekkili hakkında kesinleşmiş mahkumiyet kararı olmadığını belirten Yılmaz, şunları kaydetti 
     ''Bayrak olayı hepimizi üzmüş ve şehrimizin imajını zedelemiştir. Olayın görünen yüzü pek yorum götürmemektedir. Zira, 10-12 yaşlarında çocuklar bayrağı almış, sağa sola savurmaktadır. Ancak asıl olan olayın arka planındaki niyet ve kişilerdir. Bu güne kadar takım elbiseli ve kravatlı şahıs yakalanmamıştır. İşte asıl aktör bu kişidir. Bu kişi provokatördür. Bu kişi, bugüne kadar olan olayları isteyen kişidir. 
     Yapılan bu hareket, görkemli ve barışçıl ortamda geçen Nevruz toplantılarını gündemden düşürmüş, şoven ve milliyetçi duyguları ön plana itmiştir.'' Müvekkilinin 25 yıl öğretmenlik yaptığını, bayrağa saygılı ve anlamını bilen bir kişi olduğunu belirten Yılmaz, şöyle devam etti 
     ''Müvekkilim bir komplo sonucu itham edilmiş ve bu itham sonucu yargılanmıştır. Hakkında kesinleşmiş mahkumiyet kararı olmadığı halde sabıkalı olarak itham edilmiştir. 
     Basın mensupları olayı hatırlayacaklardır. 1998 yılında, partide yapılan açlık grevine polis müdahale etti ve parti tamamen boşaltıldı. Yapılan aramada buruşturulmuş ve çöpe atılmış bayrak bulunduğu iddia edildi. Olay sırasında parti avukatları dahi dışarı atıldılar. Bu nedenle ve yapılan grevle ilgili Adana DGM'de dava açıldı. 
     Müvekkilim, tutuklama koşulları kalktığı için tahliye olduktan sonra adı geçen yasa çıkarıldı ve dava ertelendi.'' 
     
</TEXT>
</DOC>
