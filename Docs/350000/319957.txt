<DOC>
<DOCNO> 319957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko15.html </URL>
<DATE> 2005/03/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Devletin en gözde kampı satışta... 
</HEADLINE>
<TEXT>

     Kamunun en gözde kampı olarak bilinen Maliye Bakanlığı'nın Marmaris-İçmeler'de bulunan sosyal tesisi, 15 milyon 893 bin Yeni Türk Lirası YTL tahmini bedelle satışa çıkarıldı. 
     Marmaris ve Çevresi Turizm Merkezi içinde yer alan ve etrafı, aralarında Martı Tatil Köyünün de bulunduğu tatil köyü ve 5 yıldızlı otellerle çevrili olan tesisinin satışına ilişkin onay yazısı Bakanlıktan çıktı. 
     Yazıda, turizm alanı içinde bulunan 30 oda ve 98 yatak kapasiteli sosyal tesise 15 milyon 892 bin 649 YTL değer biçildiği belirtildi. 
     14 bin 349 metrekarelik alan üzerinde kurulu tesisteki döşeme ve demirbaşların satış haricinde tutulacağı kaydedilen yazıda, söz konusu tesisin 15 milyon 893 bin YTL tahmini bedel ve kapalı teklif usulü ile satılmasının kararlaştırıldığı ifade edildi. 
     
     KİRADAKİ TURİSTİK TESİSLERİN SATIŞI 

     Bu arada irtifak hakkı yoluyla devletten alınan araziler üzerine kurulan otel, tatil köyü, üniversite ve özel hastanelerin bunlara kiralayanlara satılmasını öngören düzenleme kapsamında şu ana kadar 3 başvuru alındığı bildirildi. 
     Maliye Bakanlığı Milli Emlak Genel Müdürlüğü yetkilileri, Antalya'dan satış isteyen 2 otele ilişkin işlemlerin devam ettiğini, İstanbul'dan müracaat eden bir otel için de işlemlerin tamamlanmasına müteakip satış talimatı verildiğini belirttiler. 
     Maliyeciler, turistik tesis işleticilerin, ''Özel kişi ve kuruluşlara kiralanan bu yerlerin rayiç fiyatlar yerine, daha uygun koşullarla satılması'' konusundaki talepleri için de şu değerlendirmede bulundular 
     ''İrtifak hakkı tesis edilen ve üzerinde otel, tatil köyü, üniversite ya da özel hastene bulunan Hazine arazilerinin rayiç bedelin altında satışı mümkün değil. Biz, devlet mallarının tasfiyesi çerçevesinde, bu yerlerde tesis inşa edenlere bir imkan getirdik. Onlara İstiyorsanız, rayiç bedel üzerinden bu taşınmazlara tümüyle sahip olabilirsiniz dedik. Bu hakkı kullanıp, kullanmamak onların takdiri. Ancak, bizim fiyat konusunda yapabileceğimiz birşey yok.'' 

     
</TEXT>
</DOC>
