<DOC>
<DOCNO> 337329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun41.html </URL>
<DATE> 2005/04/27/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
AB, Kıbrıslı Türkler için tüm diplomatik kanalları deniyor 
</HEADLINE>
<TEXT>

     Avrupa Birliği dönem başkanı Lüksemburg Başbakanı Jean-Claude Juncker, ''AB'nin, KKTC'ye yönelik ekonomik izolasyonun kaldırılmasına yönelik aldığı kararın uygulamaya sokulması için bütün diplomatik kanalları denediklerini'' söyledi. 
     Avrupa Konseyi Parlamenterler Meclisi AKPM genel kurul oturumunda konuşan Juncker, daha sonra AKPM üyesi parlamenterlerin sorularını yanıtladı. 
     Türk Heyeti Başkanı Murat Mercan ve toplantılara özel davetli statüsüyle katılan KKTC'li milletvekili Nabil Özdil, Juncker'e, ''AB Konseyi'nin geçen yıl aldığı karara rağmen, KKTC'ye yönelik ekonomik izolasyonun neden kaldırılmadığını'' sordular. 
     Juncker, bu konudaki çabalarına rağmen çeşitli sorunlarla karşılaştıklarını söyledi. 
     Dönem başkanı olarak çabalarının devam edeceğini belirten Juncker, ''Kıbrıslı Türk ve Rumların bu konuyu doğrudan görüşmelerini tercih edebileceklerini'' ifade etti. 
     
     ERDOĞAN'IN ÖNERİSİ 
     Daha sonra basın toplantısı düzenleyen Juncker, Başbakan Recep Tayyip Erdoğan'ın, ''Türk ve Ermeni tarihçiler arasında ortak komisyon kurulması'' önerisiyle ilgili soru üzerine, bunu AB dönem başkanı olarak yanıtlayamayacağını belirtti ve ''Şahsi olarak fikrim, eğer diyaloğun başlamasına ve sorunun çözümüne yardımcı olacaksa Erdoğan'ın önerisi desteklenebilir'' ifadesini kullandı. 
     
     AB ANAYASASI 
     AKPM genel kurulunda yaptığı konuşmada, AB ülkeleri vatandaşlarının, Avrupa Anayasası'na destek vermelerini isteyen Juncker, ''Dünyanın hiçbir ülkesinde kusursuz bir anayasa yok. AB Anayasası belki herkesin ihtiyacını karşılamıyor ama farklı tarihlerden ve kültürlerden gelen 25 ülkenin taleplerini tamamen karşılayabilmenin de imkansız olduğunu anlamak zorundayız'' dedi. 
     Juncker, AB'nin Nice sözleşmelerine göre yönetilemeyeceğini hatırlatarak, gerçekten ortak bir anayasaya ihtiyaç olduğunu söyledi. 
     Avrupa Konseyi'nin 16-17 Mayıs'ta düzenleyeceği zirveye ilişkin soruyu yanıtlayan Juncker, ''Zirve, Avrupa Konseyi'nin kurumlarının itibarını artırmak için iyi bir fırsat olarak görülmeli. Bu çerçevede, Avrupa İnsan Hakları Mahkemesi'nin kaynaklarının artırılması konusuna özellikle Varşova'da bir çözüm bulmamız gerekir'' dedi. 
     
</TEXT>
</DOC>
