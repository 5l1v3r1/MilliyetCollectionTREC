<DOC>
<DOCNO> 339679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur43.html </URL>
<DATE> 2005/05/04/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Almanya Başbakanı Schröder'e fahri doktor unvanı... 
</HEADLINE>
<TEXT>

     Almanya Başbakanı Gerhard Schröder, "Avrupa ile Türkiye’nin tarihi nedenlerle biraraya gelemeyeceğini söyleyenler, bence ortak tarihimizin önemli bölümlerini göz ardı ediyorlar" dedi. 
     Schröder, Marmara Üniversitesi MÜ Rektörlük Binası’nda yaptığı konuşmada, bu tarihi mekanda, İstanbul’un merkezinde hitap etmekten dolayı büyük mutluluk duyduğunu ifade etti. 
     Kendisi için bu mutluluğun aynı zamanda büyük bir onurla da bağlantılı olduğuna işaret eden Schröder, saygın ve büyük geleneğe sahip MÜ’den fahri doktora unvanı aldığını belirterek, "Hukuk fahri doktora sahibi olarak sizin üniversitenizin mensubu olmaktan mutluluk duymaktayım" dedi. 
     Rektör Prof. Dr. Tunç Erem ve Senato üyelerine, kendisine bu unvanı verdikleri için teşekkür eden Schröder, "bu unvanı gelecekte hak etmeyi umduğunu" kaydetti. Schröder, çünkü bugüne kadar Türk-Alman dostluğu adına, siyasi, kültürel, ekonomik ve bilimsel ilişkiler adına yapabildiklerinin, aslında ulaşmak istediklerinin hepsi olmadığını vurgulayarak, "Benim ümidim dostum Sayın Başbakan ile birlikte birçok şey yapabileceğiz" dedi. 
     MÜ’nün 120 yılı aşkın bir eğitim ve bilim geleneğine sahip olduğunu ve Türkiye’nin de sınırlarını aşan çok olumlu bir üne sahip bulunduğunu dile getiren Schröder, MÜ’nün, Türkiye’nin üçüncü büyük üniversitesi olarak çok sayıda başarılı mezun verdiğini ve bunların arasında Başbakan Recep Tayyip Erdoğan’ın da bulunduğunu özellikle belirtmek istediğini kaydetti. 
     Schröder, Rektör Prof. Dr. Erem’in önceki görüşmelerinde kendisine, Sayın Erdoğan’ın son derece başarılı ve çalışkan bir öğrenci olduğunu teyit ettiğini anlatarak, "Tabii ki Sayın Rektör, Sayın Başbakan’ın kariyerine baktığında başka bir şey söylemesi zaten mümkün değil" diye konuştu. 
     
     "İKİ ÜLKE ARASINDA YAKIN BAĞLAR MEVCUT" 
     Erdoğan’ın da bu törene katılmasının kendisi için büyük bir onur ve dostluklarının göstergesi olduğunu dile getiren Schröder, şöyle devam etti 
     "Almanya ile Türkiye arasında ticari ve ekonomik alanlarda, özellikle kültürel alanlarda uzun zamandır çok yakın bağlar mevcut. 
     Günümüzde Türkiye’nin kalbi olan bölge, Avrupa medeniyetlerinin beşiklerinden biridir. Sayın Rektör konuşmasında, haklı olarak vurguladı. Osmanlı İmparatorluğu sadece Bizans’ın değil, Roma İmparatorluğu’nun değil, aynı zamanda Anadolu’daki zengin eski Yunan ve Roma kültürleriyle Yahudi, Hıristiyan kültürlerinin de mirasçısıdır. Herodot gibi ünlü isimler, Truva, bu yörelerle birlikte anılıyor. Ve bu nedenle bunu özellikle söylüyorum, daha anlayışlı ve düşünceli olunması gerektiğini biliyorum. 
     Çünkü, Avrupa ile Türkiye’nin tarihi nedenlerle biraraya gelemeyeceğini söyleyenler, bence ortak tarihimizin önemli bölümlerini göz ardı ediyorlar. Osmanlı İmparatorluğu, geçmişin büyük bir kısmında Avrupa tarihinde çok önemli rol oynamıştır. Aynı zamanda Fransız ve İngiliz devletinin reform düşüncesi, Türk devletinin modernleşmesine esin kaynağı olmuştur. Avrupa felsefesi ve sosyolojinin ekolleri, Mustafa Kemal Atatürk’ün kurduğu ulus devletin teorik temellerini de oluşturmuştur." 
     
     ORTAK TARİHİN UNUTULMAMASI GEREKEN YÖNÜ 
     Konuk Başbakan, 2. Dünya Savaşı’nın 60. yıldönümüne birkaç gün kala Türk ile Alman ortak tarihinin unutulmaması gereken bir yönünü anımsatmak istediğini vurgulayarak, "nasyonal sosyalist terör rejimi" sırasında vatanlarını terk etmek zorunda kalan çok sayıda Alman’ın Türkiye Cumhuriyeti’nin kurucusu Mustafa Kemal Atatürk’ün girişimiyle Türkiye’de konukseverlikle kabul edildiğini hatırlattı. 
     Bunların arasında ünlü politikacılar, hukukçular, bilimadamları ve sanatçılar bulunduğunu ifade eden Schröder, o dönemde sürgündeki pek çok bilimadamının Türkiye’de yeni bir mesleki vatan bulduğunu söyledi. 
     Schröder, onların aynı zamanda Türk üniversite sisteminin Avrupa örneğine göre geliştirilmesine katkıda bulunduklarını belirterek, bu bilimsel işbirliğinin başta Marmara Üniversitesi olmak üzere günümüze kadar her iki tarafa da yarar sağlayacak şekilde sürmekte olduğunu kaydetti. 
     MÜ ile Alman üniversiteleri arasında kişisel ve bilimsel temasların, değişim programlarının oluşturduğu yakın bir ilişkiler ağının mevcut olduğunu anlatan Schröder, Almanca İşletme Enformatik Bölümü’nün başarısından özellikle memnuniyet duymakta olduğunu bildirdi. 
     Bu bölümlerin, Türkiye ile Almanya arasında yükseköğrenim alanındaki işbirliğinin en güzel örneklerinden olduğunu dile getiren Schröder, bu bölümlerin 500’ü aşkın mezununun her iki ülkenin şirketlerinde nitelikli genç yöneticiler olarak çalışmaya hazır olduklarını belirtti. 
     Gerhard Schröder, bu bölümlere özel sektör tarafından verilen yoğun desteği de takdirle anmak istediklerini vurgulayarak, bu desteğin Marmara Üniversitesi’ndeki eğitimin üstün kalitesinin ve ihtiyaçlara uygun olduğunun da kanıtı olduğunu söyledi. 
     Schröder, "Bana layık gördüğünüz fahri doktora unvanını, Almanca eğitim verilen bölümlerin başarısına büyük kişisel çabalarıyla katkıda bulunanlar adına da kabul ediyorum" dedi. 
     
     NOTLAR 
     Almanya Başbakanı Gerhard Schröder’i Marmara Üniversitesi Rektörlük binasına gelişinde, Başbakan Recep Tayyip Erdoğan, MÜ Rektörü Prof. Dr. Tunç Erem ve üniversite yetkilileri karşıladı. 
     Schröder ve Başbakan Erdoğan, Prof. Dr. Erem’in makam odasında basına kapalı olarak bir süre başbaşa görüştü. Başbakan Schröder ile Erdoğan, daha sonra fahri doktora töreninin yapılacağı salona birlikte girdiler. Bu sırada törende hazır bulunan öğretim üyeleri ve konuklar, iki başbakanı alkışlarla karşıladı. 
     Rektörü Prof. Dr. Erem’in konuşmasının ardından Almanya Başbakanı Gerhard Schröder’e fahri hukuk doktoru unvanı verilmesine ilişkin Üniversite Senatosu kararı ile Schröder’in özgeçmişi okundu. 
     Rektör Erem, konuk Başbakan’a cüppesini giydirerek kepini taktı ve fahri doktora belgesini verdi. Bu sırada konuklar da Schröder’i alkışladı. 
     Törene, İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah, işadamı Aydın Doğan, Fener Rum Patriği Bartholomeos, Vatikan’ın Türkiye Temsilcisi George Marovich, Süryani Kadim Cemaati Metropoliti Yusuf Çetin, Eminönü Belediye Başkanı Nevzat Er ile çok sayıda davetli ve MÜ Senatosu üyeleri katıldı. 
     Bu arada, törenin yapıldığı salonun küçük olması nedeniyle basın mensupları ve diğer konuklar için salon dışında ayrı bir bölüm oluşturuldu. Burada bulunanlar töreni sinevizyondan izledi. Ancak Başbakan Erdoğan ve Schröder’i izleyen basın mensuplarının salona gelmesinin ardından, görüntü almak isteyen kameraman ve foto muhabirleri yer bulmakta güçlük çekti. 
     Öte yandan, konuşmaların Türkçe ve Almanca’ya çevirisinin dinlenebilmesi için koltuklara konulan kulaklıkların sadece davetliler için olması, töreni izlemek isteyen basın mensupları ile görevliler arasında tartışmalara neden oldu. 
     
</TEXT>
</DOC>
