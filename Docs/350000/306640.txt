<DOC>
<DOCNO> 306640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/ekonomi/eko04.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom yol haritasını çizdi 
</HEADLINE>
<TEXT>


Özelleştirme sürecinde üç alternatifli yol haritasını çizen Telekom'un A planına göre yüzde 55'inin blok satışı hedefleniyor 

GÜLÇÜN ÜSTÜN Ankara 

Türk Telekom TT , özelleştirme sürecinde yaşanacak olasılıkları belirleyerek kendisine bir yol haritası hazırladı. A planına göre, şirketin yüzde 55'i blok satış yöntemiyle özelleşecek. Özelleştirme başarısız olursa B planına geçilerek bir yıl içinde şirket halka arz edilecek. C planına göre de şirket özelleştirilmeden yoluna devam edecek. 
TT, yönetimi blok satış öncesinde şirketin değerinin artması için de katma değerli hizmetlere öncelik verme kararı aldı. ADSL kullanımını artırmak için kamu kurumlarıyla anlaşma imzalayan TT, GSM operatörlerine rakip olacak bir proje üzerinde çalışmaya başladı. Buna göre, sabit telefon aboneleri, telefonlarını ev dışında da kullanabilecek. Bunun için öncelikle yurtdışında yaygın olan bir sistem getirilerek sabit hattın abonenin ikamet ettiği şehir sınırları içinde cep telefonu gibi kullanılabilmesi sağlanacak. Şirket çok konuşan abonelerine kablosuz ve bu sisteme uygun ev telefonu hediye edecek. Mesaj yazarak haberleşme alışkanlığı olan GSM abonelerini çekmek için de sabit telefonlarla mesajlaşmayı sağlayan teknoloji yaygınlaştırılacak. 
Cep telefonlarıyla sabit operatörlerle görüşme ücretinin yüksek olması nedeniyle kullanımın az olduğunu tespit eden TT, taşınabilir ev telefonu abonelerinin birbiriyle görüşme oranını artıracak. Bunun için yeni tarife paketlerini hizmete sokarak sabit telefonlar arası görüşmeyi özendirecek. 

Yeniden değer tespiti 
TT için yeniden değer tespit çalışması yapılacağı öğrenildi. TT'ye daha önce 7 - 11 milyar dolar değer biçilmişti. Kablo TV ve internetin özelleştirme dışında tutulmasıyla bu değerin değişebileceği ifade edildi. 


</TEXT>
</DOC>
