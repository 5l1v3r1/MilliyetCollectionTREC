<DOC>
<DOCNO> 301822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun18.html </URL>
<DATE> 2004/12/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
ABD'li eski bakan, Saddam'ın avukatı oldu 
</HEADLINE>
<TEXT>

     Amerikalı eski Adalet Bakanı Ramsey Clark'ın, Irak'ın devrik lideri Saddam Hüseyin'i savunan avukatlar grubuna dahil olduğu bildirildi. 
     Grupta yer alan Ürdünlü avukat Ziyad Hasane, gazetecilere Clark'ın gruba dahil olmasından onur duyduklarını ve bu katılımın kendilerine esin kaynağı teşkil ettiğini söyledi. 
     Clark da, ''Benim başlıca kaygım, tamamen tecrit edilmiş bulunan ve yaklaşık bir yıl önce yakalandığından beri bir kez avukatıyla görüşebilen Saddam Hüseyin'in temel haklarını savunmaktır'' dedi. 
     Uluslararası hukuk kurallarına göre, suçlanan herkesin bağımsız ve tarafsız bir mahkeme tarafından yargılanma hakkı bulunduğunu söyleyen Clark, ''Bu koşullar olmaksızın adil bir dava olamaz'' dedi. 
     ABD'de 1967-1969 yıllarında adalet bakanlığı görevini yürüten Clark, Irak'a savaşa, Yugoslavya'nın NATO tarafından bombalanmasına karşı tutumuyla tanınıyor. Clark ayrıca, eski Yugoslavya Devlet Başkanı Slobodan Miloşeviç'in savunmasına da tavsiyelerde bulunmuştu. 
     
</TEXT>
</DOC>
