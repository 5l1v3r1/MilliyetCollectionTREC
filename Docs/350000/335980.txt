<DOC>
<DOCNO> 335980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur14.html </URL>
<DATE> 2005/04/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sevgilisiyle buluşmak için yengesinin 300 milyonunu bıçak zoruyla aldı 
</HEADLINE>
<TEXT>

     Neşet KARADAĞ DHA 

      ADANA'da internet kafede çalışan 24 yaşındaki Mehmet İncedal, İstanbul'daki sevgilisi ile buluşmak için ağabeyinin nikahsız eşi 19 yaşındaki İlknur Kocatürk'ün 300 YTL'sini 300 milyon lira bıçak tehdidiyle gasp etmekten tutuklandı. 
     İstiklal Mahallesi'ndeki evlerinde yengesinin parasını gasp ettikten sonra İstanbul'a gitmek için otobüse binerken yakalanan Mehmet İncedal, Adana 5'inci Ağır Ceza Mahkemesi'nde yargılanmaya başladı. 20 yıla kadar ağır hapis cezası istemiyle yargılanan İncedal, yengesinin parasını gasp etmediğini iddia etti. İncedal ifadesinde, "İstanbul'a gidecektim. Ağabeyimden 260 milyon alacağım vardı. Git, yengen versin' dedi. Yengemin haberi yokmuş. İstedim. 300 milyon lirayı verdi. Alkollüydüm. Sofrayı ve sofradaki bıçakları yere fırlatıp gittim'' dedi. 
     KENDİNE ZARAR VERECEKTİ' Kayınbiraderinden şikayetçi olmayan İlknur Kocatürk ise "Mehmet eve gelip annesinden para istedi. Annesi, Para yok. Çok para harcıyorsun. O kız da seni sevmiyor. Daha niye İstanbul'a kızın yanına gidiyorsun' diye kızdı. Mehmet de bana dönüp Sende vardır' dedi. 300 milyon lira verdim. Evden çıkarken etrafı dağıttı. Giderken de kendisini öldüreceğini söylüyordu. Gasp yaptığı için değil, kendine kötü bir şey yapmaması için şikayetçi olmuştum'' diye ifade verdi. 
     Tanık olarak dinlenen 55 yaşındaki baba Ahmet ise, oğlunun ruhsal sağlığının bozuk olduğunu öne sürüp, bu nedenle hastaneye yatırılması için başvuruları bulunduğunu söyledi. 
     Mahkeme heyeti, tahliye talebini reddederek, akli dengesinin yerinde olup olmadığının belirlenmesi için İncedal'ı Adana Ruh ve Sinir Hastalıkları Hastanesi'ne sevk etti. 
     
</TEXT>
</DOC>
