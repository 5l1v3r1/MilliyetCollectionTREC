<DOC>
<DOCNO> 333786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur35.html </URL>
<DATE> 2005/04/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Polis, Adana'da TAYAD'lılara bildiri dağıtma izni vermedi 
</HEADLINE>
<TEXT>

     Adana'da, kent merkezinde kırmızı önlükle bildiri dağıtmak isteyen TAYAD üyelerine, Emniyet Müdürlüğü yetkililerince ''Olası provokasyon sonucu olay çıkabilir'' gerekçesiyle izin verilmedi. 
     TAYAD üyesi bir grup, ''F Tipi cezaevlerinde tecrit uygulandığı ve bazı tutukluların öldüğü'' iddiasıyla basın açıklaması yapmak üzere AK Parti Adana İl binasına yürüdü. 
     Grup adına açıklama yapan TAYAD Adana Şubesi Yöneticisi Yasemin Sanar, F Tipi cezaevlerinde 118 kişinin öldüğünü ve bunların kamuoyuna yansımadığını öne sürdü. 
     F Tipi cezaevlerinin anlamının ''tecrit'' olduğunu savunan ve bu uygulamanın sona erdirilmesini istediklerini ifade eden Sanar, ''Tecrit şiddetin kendisidir. Tecridin amacı düşünceleri değiştirmektir. Tecrit politikası ise hayatın her alanında uygulanıyor. Tecride karşı direniş, tüm halkın direnişidir'' dedi. 
     Basın açıklamasının ardından kırmızı önlükle kent merkezinde bildiri dağıtmak isteyen TAYAD üyelerine, polis, ''Olası provokasyon sonucu olay çıkabilir'' gerekçesiyle izin vermedi. 
     Bir polis müdürü, bildiri dağıtmakta ısrar eden grup sözcüsü Sanar'a, basın açıklaması ve bildiri dağıtmalarının yasal olduğunu, ancak önlüklerini çıkarmaları halinde bildirilerini dağıtabileceklerini, aksi halde izin vermeyeceklerini bildirdi. 
     Önlüklerini çıkarmayan ve bildiri dağıtmaktan vazgeçen TAYAD üyeleri, polis gözetiminde İHD Adana Şubesi'ne gitti. 
     
</TEXT>
</DOC>
