<DOC>
<DOCNO> 330377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko13.html </URL>
<DATE> 2005/04/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dış borcun dörtte biri Türk'ün Türk'e borcu 
</HEADLINE>
<TEXT>

     Türkiye'nin 2004 yılı sonu itibariyle 161.7 milyar dolara ulaşan dış borç stokunun, dörtte bir oranındaki 42.5 milyar dolarlık bölümünü, Türk vatandaşları ile yurt dışındaki Türk kuruluşlarına olan borçlar oluşturuyor. 
     ANKA'nın Hazine Müsteşarlığı, Bankacılık Düzenleme ve Denetleme Kurumu BDDK ve Merkez Bankası verilerinden yaptığı belirlemeye göre, Türkiye'nin Türk vatandaş ve kuruluşlarına olan, ancak çeşitli nedenlerle dış borç stoku içinde gösterilen borçlarının toplam stok içindeki payı, 2003 yılı sonundaki yüzde 24.8'lik düzeyinden 2004 sonunda 
     yüzde 26.3'e yükseldi. 
     Türkiye'nin Türk vatandaş ve kuruluşlarına olan borçları, 2004 yılı sonu itibariyle 42 milyar 543 milyon dolar olarak gerçekleşti. Bu borçlar, 2003 yılı sonundaki 36 milyar 58 milyon dolarlık düzeyine göre yüzde 18 oranında büyüdü. 
     BÜYÜK BÖLÜMÜ KREDİ MEKTUPLU DTH'LAR Türk vatandaşlarına olmasına rağmen dış borç stoku içinde yer alan borçların 18 milyar 405 milyon dolarla en büyük bölümünü Merkez Bankası'ndaki kredi mektuplu döviz tevdiat hesapları ve süper döviz hesapları oluşturuyor. 
     Merkez Bankası yıllardır yurt dışında çalışan veya ikamet eden Türk vatandaşlarının mevduatlarını topluyor. Bu nedenle Türk vatandaşlarının döviz mevduatları Türkiye'nin dış borcu olarak sınıflandırılıyor. 
     
     EUROBONDLAR 
     Dış borç stokunda 30 milyar 40 milyon dolarla önemli bir büyüklük oluşturan Hazine'nin uluslararası piyasalara ihraç ettiği eurobondların, neredeyse yarısı Türkiye'deki bankalar ile tasarruf sahiplerinin elinde bulunuyor. 
     BDDK'nın verilerine göre, 2004 yılı sonu itibariyle Türk bankaları ve yatırımcıların elinde 14 milyar 3 milyon dolarlık eurobond bulunuyor. 2004'de yüzde 13.6 artan bu tutar, aslında iç borç sayılması gerekirken dış borç stoku içinde yer alıyor. 
     Türkiye'deki finansal aracılık maliyetlerinin yüksekliği nedeniyle bankaların yurt içindeki kredi müşterilerine, yurt dışı banka ve şubeleriyle off-shore bankaları aracılığıyla kullandırdıkları krediler de borç stokunda önemli bir paya sahip bulunuyor. Bankacılık sektörünün aslında Türkiye'den topladığı mevduatları yurt dışı şube veya kuruluşlarına aktararak yeniden Türkiye'ye kredi olarak getirdiği tutar ise 2004 yılı sonu itibariyle 10 milyar 135 milyon doları buldu. Bu tutar, geçen yıl yüzde 
     52.5 büyüdü. 
     
     BORÇLAR KİME 
     Türkiye'nin dış borçlarının 88 milyar 969 milyon dolarla büyük bölümü özel kreditörlere olan borçlardan kaynaklanıyor. Bu kapsamda en yüksek borç ise 33 milyar 378 milyon dolarla bankalara bulunuyor. 
     2004 yılı sonu itibariyle Türkiye'nin resmi 
     kreditörlere olan borçları 40 milyar 870 milyon dolar oldu. 
     Büyük ölçüde Dünya Bankası ve IMF'ye olan borçları oluşturan bu tutar, 2004 yılında yüzde 4.1 azaldı. 
     Kısa vadeli borçların ise 12 milyar 33 milyon doları ticari bankalara, 19 milyar 877 milyon doları özel kesime olan borçlardan oluşuyor. 
     
</TEXT>
</DOC>
