<DOC>
<DOCNO> 318578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy22.html </URL>
<DATE> 2005/02/25/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Türk heyeti Talabani ile görüştü... 
</HEADLINE>
<TEXT>

     Türkiye'nin Irak Özel Temsilcisi Büyükelçi Osman Korutürk başkanlığında Dışişleri Bakanlığı, MİT ve Genelkurmay Başkanlığı yetkililerinden oluşan bir heyet, Süleymaniye'ye bağlı Dokan'da Irak Kürdistan Yurtseverler Birliği Lideri Celal Talabani ile biraraya geldi. 
     Irak'taki tüm gruplarla temas halinde olan Ankara'nın bu görüşmeyi Talabani'den gelen talep doğrultusunda yaptığı öğrenildi. 
     Edinilen bilgiye göre, görüşmede Türkiye-Irak ilişkileriyle Kürt ittifakının Irak'ın geleceğine ilişkin görüşleri ele alındı. Talabani görüşmede, Irak'ın toprak bütünlüğünün korunmasının önemine işaret ederken, ''bunun Irak Kürtlerinin lehine olacağını'' ifade etti. 
     ''Irak'taki bağımsızlık eğilimlerini gerçekçi görmediğini'' belirten Talabani, Irak içinde rollerinin artması durumunda bu tür eğilimlerin azalacağını ve bunlarla daha kolay başa çıkabileceklerini kaydetti. 
     Irak'ta din devleti kurulmasını istemediklerini bildiren Talabani, Irak'ın geleceği için, Türkiye'nin demokratik ve laik yapısıyla önemli bir örnek oluşturduğunu söyledi. 
     Türkiye'nin AB sürecini desteklediklerini de belirten Talabani, AB üyesi Türkiye'nin kendilerine batının kapılarını açacağını kaydetti. Talabani, Türkiye'nin Irak'la ekonomik işbirliğini de artırması gerektiğini ifade etti. 
     
     KARDEŞLİK KENTİ KERKÜK 
     Kerkük'ün, Arapların, Kürtlerin, Türkmenlerin ve diğer grupların birlikte yaşayacakları ''kardeşlik kenti'' olması gerektiğini belirten Talabani, Kerkük için Brüksel modelini düşündüklerini kaydetti. 
     Talabani, Kerkük'ün statüsünün kent halkının sosyal mutabakatıyla belirleneceğini ifade etti. Terör örgütü PKK konusunda da Talabani, terör örgütüyle mücadelelerinin devam edeceğini ve örgütün tehdit unsuru olmasına izin vermeyeceklerini belirtti. 
     Irak seçimlerine ilişkin de değerlendirmede bulunan Talabani, Sünnilerin seçim sürecine dahil olmamasının hata olduğunu, şimdi anayasal sürece dahil olmaları için çalıştıklarını kaydetti. 
     Talabani, Türkmenlerin seçimlerde kendileriyle işbirliği yapmış olması durumunda daha iyi sonuçlar alınabileceğini vurguladı. 
     Türkmenlerin Irak'a katkılarının büyük olduğunu ve kendilerini dışlanmış hissetmemeleri gerektiğini kaydeden Talabani, Türkmenleri yardım konusuna öncelik vereceklerini söyledi. 
     
     DEMOKRATİK IRAK'LA İŞBİRLİĞİ 
     Türk heyeti de, Türkiye'nin Irak, Kerkük ve terör örgütü PKK'ya ilişkin görüş ve endişelerini yineledi. 
     Türkiye'nin Irak'a global bakış açısıyla yaklaştığını kaydeden heyet, demokratik bir Irak'ı ikili ve bölgesel işbirliği için başlıca stratejik ortak olarak gördüklerini belirtti. 
     Irak'ın toprak bütünlüğünün korunmasının tüm bölge için önemine işaret eden Türk heyeti, aksi halde bölge istikrarının ve dengelerin bozulacağını kaydetti. 
     Kerkük'ün uluslararası yönleri olan bir sorun olduğunu ve statüsünün korunması gerektiğine dikkati çeken heyet, Arapların da Kerkük konusunda kaygıları bulunduğunu hatırlattı. 
     
     MEKTUPLAR 
     Türk heyeti, görüşme sırasında, Talabani'nin seçimlerin ardından Başbakan Recep Tayyip Erdoğan'a gönderdiği mektubun yanıtını da iletti. 
     Talabani'nin mektubunda, yeni dönemde Türkiye ile işbirliğini daha da geliştirmeyi hedeflediklerini ve yanlış anlaşılmaları gidermek istediklerini ifade ettiği öğrenildi. 
     Erdoğan'ın yanıtında ise Irak'ın demokratik bir yapıya kavuşmasının önemine işaret edilerek, Türkiye'nin Irak'a verdiği desteğin süreceği kaydedildi. 
     Bu arada, kaynaklar, Irak'ta yeni hükümetin kurulmasının ardından, Türkiye'nin Musul Başkonsolosluğu'nun açılmasının gündemde olduğunu belirttiler. 
     
</TEXT>
</DOC>
