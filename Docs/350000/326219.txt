<DOC>
<DOCNO> 326219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun48.html </URL>
<DATE> 2005/03/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kaddafi yine saçmaladı 'Geri zekalılar' 
</HEADLINE>
<TEXT>

     Libya lideri Muammer Kaddafi, İsrailli ve Filistinlileri ayrı devletler isteyen ''geri zekalılar'', BM Güvenlik Konseyi'ni ise ''terör örgütü'' olarak niteledi. 
     Kaddafi, Cezayir'deki Arap Birliği zirvesinde, ''İsrail devletini de Filistin devletini de tanıyamam. Kızmayın Ebu Mazen Filistin Devlet Başkanı Mahmud Abbas , ama Filistinliler de İsrailliler de geri zekalı'' dedi. 
     Aralarında Abbas ve Irak Dışişleri Bakanı Hoşyar Zebari'nin de bulunduğu liderlerin tebessüm ederek dinlediği Kaddafi, çözümün ''tek bir devlet kurmak'' olduğunu ifade etti. 
     Kaddafi, ''İsraillilerin Filistinlilerin saldırılarına rağmen Batı Şeria'da kalmaya çalışarak, Filistinlilerinse 1948'den sonra kendi devletlerini kurmayarak hata etmiş olduklarını'' söyledi. 
     Zirvede BM Güvenlik Konseyi'nde sandalye sahibi olması için Mısır'a destek verilmesini de eleştiren Kaddafi, ''Bu bir terör konseyi, güvenlik konseyi değil. Bir terör örgütü. Neden genişletelim ki...'' diye konuştu. 
     
     BULGAR HEMŞİRELER 

     Kaddafi ayrıca, Libyalı çocuklara HIV bulaştırdığı için ölüm cezasına mahkum edilen Bulgar hemşireleri serbest bırakmayacağını açıkladı. 
     Kaddafi, şunları söyledi 
     ''Batı'dan gelen herkes benden Bulgar hemşireleri serbest bırakmamı istiyor. Çocuklarımız ölüyor ama bu önemli görülmüyor. Mahkeme Bulgarları ölüm cezasına çarptırdığı zaman, mahkemenin bu kararını destekleyen gösteriler yapıldı. Batı ise halkımızın hayatını ucuz görüyor. 47 çocuk öldü ve diğerleri ölüm döşeğinde. Yemin ederim onları serbest bırakmayacağım.'' Bir Filistinli doktor ve 5 Bulgar hemşire, yüzlerce Libyalı çocuğa kasıtlı olarak HIV virüsü bulaştırdığı için geçen yıl ölüm cezasına mahkum edilmişti. 
     Mahkemenin kararı, ABD ve AB'nin protestosuna neden olmuş ve Libya'nın onlarca yıllık diplomatik tecritten sonra Batı ile ilişkilerini yeniden normalleştirme çabalarını zora sokmuştu. 
     
</TEXT>
</DOC>
