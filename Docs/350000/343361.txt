<DOC>
<DOCNO> 343361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo17.html </URL>
<DATE> 2005/05/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Halil Mutlu Sizlerin sorumluluğu halterden daha ağır... 
</HEADLINE>
<TEXT>

     Avrupa, dünya ve olimpiyat şampiyonu milli halterci Halil Mutlu, "Türk Bayrağı’nı hainlerin olamayacağı en üst seviyeye taşıyacağız" dedi. 
     Büyük Kolej’in düzenlediği söyleşiye katılan Halil Mutlu, olimpiyat üçüncüsü ve Avrupa şampiyonu Sedat Artuç ile Halter Milli Takımı Antrenörü Cafer Topçu, öğrencilerin sorularını yanıtladı. 
     Halil Mutlu, Türk Bayrağı’na sahip çıkmak gerektiğini belirterek, "Bayrağımıza karşı maalesef istenmeyen hareketler olabiliyor. Biz bileğimizin gücüyle bayrağımıza sahip çıkacak, Türk Bayrağı’nı hainlerin olamayacağı en üst seviyeye taşıyacağız" dedi. 
     Spor hayatı boyunca Naim Süleymanoğlu’nu örnek aldığını ifade eden Mutlu, "Spor başlarken bu pozisyona gelebileceğimi düşünemezdim. Ama bir sporcu başarılı olmak istiyorsa hedefini büyük koymalı. Spor hayatım boyunca her zaman basamak basamak gitmeyi tercih ettim" diye konuştu. 
     En büyük hedefinin 4. olimpiyat şampiyonluğuna ulaşmak olduğunu kaydeden Mutlu, şöyle konuştu 
     "3 olimpiyat şampiyonluğunun üstümde büyük sorumluluğu var. 
     Bugüne kadar hiç kimseye nasip olmayan 4. olimpiyat şampiyonluğunu yakalamak istiyorum. Eğer olimpiyatlara gidersem kazanacağımı da biliyorum. Podyuma çıkmak değil ama bir ulusu temsil etmek çok zor. 
     Halteri rahat kaldırıyorum ama sizlerin sorumluluğu daha zor." Sporda eğitimin çok önemli olduğunu vurgulayan Mutlu, "Bir insanın hayatında eğitim çok önemli. Ama eğitim bir sporcuda en üst seviyede olmalı. Böyle olunca hata yapma oranı da azalıyor. Sporculuk hayatımı tamamlamak üzereyim ama eğitimimin tamamlanması diye bir şey yok" diye konuştu. 
     
     CAFER TOPÇU 
     Halter Milli Takımı Antrenörü Cafer Topçu ise milli takımda üniversiteli olmayan sporcu bulunmadığının altını çizerek, "Başarı geldiyse eğitim sayesinde oldu. Başarılarımız devam edecek. Ama bizim şımarma gibi bir lüksümüz yok" dedi. 
     Bütün güçlü insanların Bulgaristan veya Rusya’dan çıkmadığını belirten Topçu, şunları söyledi 
     "Halterin, biz Türkiye’ye geldikten sonra geliştiği söyleniyor. 
     Buna çok kızıyorum. Biz Türkiye’ye geldiğimiz zaman burada uygulanan sistem yanlıştı. Uygulamaya başladığımız sistemin zaman geçtikçe doğru olduğu anlaşıldı. Eskiden yaşanan başarısızlıklar tamamen sistem farklılığındandı." Olimpiyat üçüncüsü Sedat Artuç da annesinin zoruyla haltere başladığını ifade ederek, "Olimpiyatlarda elde ettiğimiz başarı çok olumlu tepkilere yol açtı. İlk defa 2 Türk Bayrağı’nı göndere çektirdiğimiz için çok mutluyuz" diye konuştu. 
     
</TEXT>
</DOC>
