<DOC>
<DOCNO> 304621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun14.html </URL>
<DATE> 2005/01/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Pakistan'da doğalgaz tesisine saldırı 3 sivil öldü... 
</HEADLINE>
<TEXT>

     Pakistan'ın güneybatısında doğal gaz tesisine roket ve tüfekle düzenlenen saldırının ardından milis güçleriyle saldırıyı düzenleyenler arasında çıkan çatışmada, 1 kadın ile 2 çocuğun öldüğü bildirildi. 
     Polisin açıklamasına göre, Ketta kentinin yaklaşık 400 kilometre doğusunda Sui'deki Pakistan Petrol Şirketi idaresinde olan ana doğal gaz tesisine dün gece roketle düzenlenen saldırının ardından iki saat süren çatışma çıktı. 
     Bir polis yetkilisi, iki tarafın da onlarca roket ve havan topu mermisi attığı çatışmada, bir kadınla 2 kız çocuğunun öldüğünü, çok sayıda kişinin yaralandığını söyledi. Bir hükümet yetkilisi de, roket saldırısı sırasında bir doğal gaz boru hattının isabet aldığını belirterek, daha sonra güvenlik güçlerinin olay bölgesine konuşlanarak roket saldırısının düzenlendiği tahmin edilen yöne doğru ateş açtığını kaydetti. 
     Karşılıklı ateşin birkaç saat sürdüğünü belirten yetkili, saldırganlardan ölen ya da yaralan olup olmadığının bilinmediğini söyledi. 
     Boru hattındaki hasara rağmen, bölgede gaz sevkıyatının kesilmediği bildirildi. 
     Başkenti Ketta olan Belücistan eyaletinin çoğu kesimlerinde sık düzenlenen roket saldırılarıyla ilgili yetkililer tarafından genelde, topraklarından çıkarılan doğal gaz gelirinden daha fazla pay almak ve bölgenin özerkliğinin artırılması için savaşan aşiret üyeleri suçlanıyor. 
     Ancak son saldırının, Sui'de polisin, doğal gaz şirketinde çalışan bir kadın doktorun tecavüze uğramasıyla ilgili üç zanlıyı yakalama operasyonlarını yoğunlaştırmasından bir gün sonra düzenlenmesine dikkat çekiliyor. 
     Bu arada, fazla tanınmayan Belücistan Kurtuluş Ordusu BKO adındaki grup adına bölgedeki bir gazeteciyi arayan kişi, saldırının sorumluluğunu üstlenerek, örgütün doktorun tecavüze uğramasına tepki gösterdiğini söyledi. 
     Örgüt adına konuştuğunu belirten kişi, doktorun güvenliğinden doğal gaz şirketinin sorumlu olduğunu ifade ederek, ''geleneklerine aykırı olan bu tür bir suçu hoş göremeyecekleri'' ifadesini kullandı. 
     
</TEXT>
</DOC>
