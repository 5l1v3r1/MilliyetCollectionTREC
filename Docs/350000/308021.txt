<DOC>
<DOCNO> 308021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun12.html </URL>
<DATE> 2005/01/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Taliban, silah bırakacağı haberlerini yalanladı 
</HEADLINE>
<TEXT>

     Afganistan'da ABD'nin müdahalesiyle iktidardan uzaklaştırılan Taliban hareketi, silah bırakacağı yönündeki haberleri yalanladı. 
     Taliban lideri Molla Ömer tarafından yazıldığı sanılan ve Taliban sözcüsü Abdullatif Hakimi'nin Kurban Bayramı nedeniyle gazetecilere faksladığı bildiride, örgüt militanlarının silahlarını bırakmaya istekli olduğu yönünde son zamanlarda çıkan haberlerin doğru olmadığı belirtildi. 
     Bildiride, cihadın Müslümanların haklarını sağlamak için tek yol olduğu ifade edilerek, Amerikan yönetimi tarafından desteklenen Devlet Başkanı Hamid Karzai'nin hükümetiyle diyaloğa girmenin yanlış olduğu kaydedildi. 
     Dünyanın en çok arananları arasında yer alan Molla Ömer'i, binlerce Amerikan askeri 3 yıldır Afganistan'da bulmaya çalışıyor. Taliban lideri ve 11 Eylül saldırılarının elebaşısı olduğu bildirilen El Kaide terör örgütünün lideri Usame Bin Ladin'in, Afganistan-Pakistan sınırındaki dağlık bölgede ya da Pakistan'daki aşiretler bölgesinde saklandığı sanılıyor. 
     ABD'nin Kabil Büyükelçisi Zalmay Halilzad, geçen ay silahları bırakmaları durumunda militanlara kademeli af getirileceği konusunda söz vermişti. 
     
</TEXT>
</DOC>
