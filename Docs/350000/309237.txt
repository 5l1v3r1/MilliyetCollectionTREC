<DOC>
<DOCNO> 309237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy28.html </URL>
<DATE> 2005/01/25/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Irak Türkmenleri 30 Ocak'taki seçimlere katılma kararı aldı 
</HEADLINE>
<TEXT>

     Irak Türkmenleri, Irak'ta 30 Ocakta yapılacak seçimlere katılma kararı aldı. 
     Irak Türkmen Cephesi kaynakları, Irak Türkmenlerinin, ''koşulları kendi içinde değerlendirdikten sonra, zoru seçerek, oynanmak istenen tüm oyunlara ve bütün olumsuzluklara rağmen seçimlere katılma kararı aldığını'' belirttiler. 
     Kaynaklar, ''Irak Türkmenleri, bütün olumsuzluklara ve her fırsatta yok sayılmak istenmelerine rağmen, Irak'ın asli ve kurucu unsuru olarak meydanı boş bırakmayacak ve bu oyuna gelmeyecektir. Her ne pahasına olursa olsun seçimlere girecek ve bir kez daha kara gün dostu olduklarını göstereceklerdir'' diye konuştular. 
     Kaynaklar, ITC Başkanı Faruk Abdullah'ın, Bağdat'ta yaptığı bir açıklamada, Türkmenlerin demokratik haklarını seçim sonrasında gündeme getirecekleri ve bütün olumsuzlukları takip ettikleri yönündeki ifadelerini de aktardılar. 
     ITC, 13 Ocakta yaptığı bir yazılı açıklamada, Irak'ta seçim yapısı ve düzeniyle daha fazla oynandığı takdirde, sadece bu ülkede değil ülke dışında da seçimlere katılma kararlarını gözden geçirmek zorunda kalacaklarını bildirmişti. 
     Türkmenler, Irak seçimlerine, biri Irak Türkmen Cephesi diğeri Türkmen Milliyetçileri Hareketi'nin olmak üzere iki listeyle katılacak. Ulusal meclis için 63 aday gösteren Irak Türkmen Cephesi, seçimlerde 30 milletvekilliği çıkarmayı hedefliyor. Yerel seçimlereyse Musul, Erbil, Kerkük, Diyale, Selahaddin ve Bağdat'ta girilecek. 
     Türkmenlerin stratejileri, başta Irak Ulusal Meclisi'nde güçlü bir temsiliyet, İl Genel Meclisi'ni oluşturacak yerel seçimlerde de Musul, Erbil, Kerkük, Diyale, Selahaddin ve Bağdat'ta Türkmen varlığını hissettirmek yönünde şekilleniyor. 
     
</TEXT>
</DOC>
