<DOC>
<DOCNO> 328562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy17.html </URL>
<DATE> 2005/03/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AKP yönetiminden 'ekonomik kriz geliyor' diyen vekile uyarı 
</HEADLINE>
<TEXT>

     AKP Adana Miletvekili Abdullah Çalışkan, "Ekonomi şişirilmiş balon gibi. Ekonomide herşey 2001 krizi öncesine benziyor" sözleri nedeniyle Devlet Bakanı Ali Babacan ve AKP Grup yönetimi tarafından sözlü olarak uyarıldı. 
     Çalışkan'ın geçtiğimiz hafta Adana Ticaret Odası'ndaki ekonomiye ilişkin olumsuz uyarıları Başbakan Recep Tayyip Erdoğan ve parti yönetiminin büyük tepkisine neden olmuştu. 
     Erdoğan'ın talimatıyla parti yönetimi, Çalışkan hakkında disiplin işlemi yapılıp yapılmayacağına karar vermek için inceleme başlattı. 
     İnceleme sonucunda Çalışkan'ın sözlerinin kabul edilemez olduğu ve partili milletvekillerinin uymaları gereken kurallarla da bağdaşmadığı sonucuna varıldı. 
     Erdoğan'ın talimatıyla Çalışkan'ın sözlü olarak uyarılmasına karar verildi. 
     Çalışkan'ı ekonomiden sorumlu Devlet bakanı Ali Babacan ve AKP Grup yönetimi sözlü olarak uyardı. Çalışkan'a bu tür çıkışların Başbakan Erdoğan'ı rahatsız ettiği ve ekonomi ile istikrara zarar verdiği belirtildi. 
     Ekonomiyle ilgili eleştirilerde bulunan Adıyaman milletvekili Hüsrev Kutlu'ya da aynı şekilde bir sözlü uyarı gelebileceği belirtiliyor. 
     
</TEXT>
</DOC>
