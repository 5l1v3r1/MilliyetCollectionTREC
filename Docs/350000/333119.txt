<DOC>
<DOCNO> 333119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas11.html </URL>
<DATE> 2005/04/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Mel Gibson, Papa'nın hayatını film ypamayı düşünüyor... 
</HEADLINE>
<TEXT>

     ''İsa'nın Çilesi-Passion of the Christ'' filmiyle dikkatleri üzerine çeken yönetmen ve oyuncu Mel Gibson, bu kez de rotayı Vatikan'a çevirdi. Gibson, geçtiğimiz günlerde hayatını kaybeden Papa 2. Jean Paul'ün hayatını film yapmayı düşünüyor. 
     Internetteki ''contact music'' sitesinin haberine göre, Gibson, 2 Nisan'da 84 yaşında ölen Papa 2. Jean Paul'ün hayatını beyazperdeye aktarmayı planlıyor. 
     Koyu bir Katolik olan ve ''Holy Family'' adlı mezhebe dahil bulunan Gibson, ekibini Vatikan'a göndererek filmde kullanmak üzere Papa'nın cenaze töreninden bazı bölümlerin çekimini yaptırdı. 
     Mel Gibson'ın kamera arkasına geçtiği ''İsa'nın Çilesi'' adlı yapım, pek çok kesimden eleştiriler almasına rağmen ilgiyle izlenmiş ve tüm dünyada 604 milyon dolarlık rekor gişe hasılatı elde etmişti. 
     Gibson'ın 1917 yılında Portekiz'de Meryem Ana'nın siluetini gördüğünü iddia eden üç çocuğun öyküsünü anlatan bir başka dini film projesi üzerinde de çalıştığı belirtildi. 
     
</TEXT>
</DOC>
