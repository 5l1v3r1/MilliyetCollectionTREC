<DOC>
<DOCNO> 328555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy10.html </URL>
<DATE> 2005/03/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
KKTC Cumhurbaşkanlığı'nda büyük vurgun 
</HEADLINE>
<TEXT>

     Oshan SABIRLI LEFKOŞA, DHA 

      KKTC Sayıştay Raporu'na göre, 2001 yılı Ocak ve Mart ayları arasındaki dönemde 311 milyar 965 milyon 500 bin TL'nin, Cumhurbaşkanlığı bütçesinin beklenmedik giderler ve diğer ödemeler ile sosyal transferler kalemlerinden, özellikle Cumhurbaşkanlığı personeli'ne ödenmek üzere, farklı isimlere verilen yardım çeklerinin bozdurulduğu ortaya çıktı. 
     KKTC Cumhurbaşkanlığı yardımlarını zimmetlerine geçirmekle' suçlanan 15 personel dün mahkemeye çıkarılarak, yurt dışı çıkışlarına yasak konuldu. Geçtiğimiz Cuma günü ise 12 personelin yarı maaşla, soruşturma tamamlanana kadar görevlerinden el çektirilmiş ve 3 geçici personelin görevine son verilmişti. 
     
     ÇAĞIŞ, KKTC DIŞINDA 
     Başkanlık Müdürü Tansel Çağış'ın, Güney Kıbrıs'a gittiği ve hakkında tutuklama kararı alındığı bildirildi. Çağış'ın KKTC dışında olduğu Başsavcı Akın Sait tarafından onaylandı. KKTC'deki Yeni Düzen gazetesine bir açıklama yapan Sait, Cumhurbaşkanlığı'ndaki suistimalle' ilgili gerekli tüm işlemlerin ve soruşturmanın en detaylı şekilde yapılacağını, soruşturma aşamasında herhangi bir açıklama yapmak istemediğini belirtti. Başsavcı Sait, "Soruşturmada ismi geçen personelin yurt dışına çıkışı yasaklanarak, gerekli süreç başlatılmıştır'' dedi. Sait, Cumhurbaşkanlığı Dairesi Müdürü Tansel Çağış'ın mahkemeye gelmediği yönündeki iddiaları doğrulayarak, Çağış'ın Güney Kıbrıs'a gittiği yönünde bazı şüphelerinin olduğunu açıkladı. 
     
     VURGUN ÇOK BÜYÜK 
     Cumhurbaşkanlığı'nca yapılan ve örtülü ödenek' ya da beklenmeyen giderler kalemi'nden karşılanan yardımların nasıl suistimal edildiği ortaya çıktıktan sonra sorumlulardan hesap sorulmaya başlanacak. Rapor, sadece 2001 yılının ilk 3 aylık dönemine ilişkin usulsüzlükleri en ince ayrıntısına kadar anlatırken, yolsuzluğun bundan sonraki dönemlerde de devam ettiğine ilişkin bulgu ve kuşkulara da yer veriyor. Sayıştay'ın isteği üzerine Başsavcılık devreye girdi, savcılık ve polis soruşturması başlattı. 
     
</TEXT>
</DOC>
