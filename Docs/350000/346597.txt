<DOC>
<DOCNO> 346597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo02.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'yı salladı 
</HEADLINE>
<TEXT>


Fenerbahçe'yi, Konya'da kalabalık bir taraftar topluluğu karşıladı. Sarı-Lacivertli yönetim ve futbolcular, Fenerium mağazasının açılışına katılırken büyük izdiham yaşandı 

YUSUF DURSUN 


Şampiyon Fenerbahçe'nin Konya'ya ayak basmasıyla birlikte kentte adeta bayram havası yaşanmaya başladı. 
Başkan Aziz Yıldırım'ın gelmediği Konya'da Sarı - Lacivertliler'i havalimanında büyük bir kalabalık meşalelerle karşıladı. Daha sonra takım konvoy halinde Hilton Oteli'ne gitti. Ardından Teknik Direktör Daum, İkinci Başkan Nihat Özdemir, yöneticiler, Rüştü ve Murat Hacıoğlu Konya'daki Fenerium mağazasının açılışına katıldılar. Burada müthiş bir izdiham yaşandı. Açılışta bir konuşma yapan Nihat Özdemir, "Biz de bir Anadolu takımıyız. Konyasporlu yöneticiler maçı İstanbul'da oynamak istediler. Ancak biz kabul etmedik. Çünkü Anadolu'daki taraftarlarımızla kucaklaşmak, onlarla şampiyonluk turu atmak istiyorduk" dedi. 
Daha sonra futbolculardan Tuncay, Servet, Recep, Mahmut Hanefi cuma namazına gittiler. Yöneticiler ise önce Mevlana'yı ziyaret etti, ardından Konya Belediye Başkanı'nın verdiği yemeğe katıldılar. 

Karar 17 Haziran'da 

UEFA, Liverpool'un Şampiyonlar Ligi'ne katılıp katılmayacağı konusundaki son kararını 17 Haziran'daki toplantısında verecek. İngiliz lobisi, Kırmızı - Beyazlılar'ın 5. takım olarak Devler Ligi'ne alınması yolundaki çalışmalarını sürdürürken, Manchester'da düzenlenecek toplantıda 15 kişilik UEFA heyeti konu hakkındaki görüşünü bildirecek. 
Futbol dünyasının ünlü isimleri de Liverpool'a destek veriyor. Alman Franz Beckenbauer ile Portekizli Eusebio, İngiliz ekibinin şampiyon olarak Devler Ligi'ne katılma hakkını elde ettiğini söylediler. Bu arada İngiliz Federasyonu'nun Liverpool'un Şampiyonlar Ligi'ne girebilmesi için Galler şampiyonu Total Network Solution takımıyla Play-Off oynama önerisini sunmaya hazırlandığı bildirildi. Eğer UEFA, Liverpool'u alırsa Fenerbahçe'nin bu organizasyona direkt katılma hakkı büyük ihtimalle ortadan kalkacak. 


</TEXT>
</DOC>
