<DOC>
<DOCNO> 341867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko36.html </URL>
<DATE> 2005/05/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
TSKB'den ilk çeyrekte 20 milyon YTL net kar... 
</HEADLINE>
<TEXT>

     Türkiye Sınai Kalkınma Bankası TSKB , yılın ilk çeyreğinde 20 milyon YTL net kar elde etti. 
     TSKB’den yapılan açıklamaya göre, bankanın bu dönemde yıllık bazda öz sermaye getiri oranı yüzde 19, aktif getiri oranı ise yüzde 3.4 oranında gerçekleşti. 
     Bankanın, bu yılın ilk 3 ayındaki net karı geçen yılın aynı dönemine oranla yüzde 73 artışla, 20 milyon YTL olarak belirlendi. 
     TSKB’nin aktif büyüklüğü, Mart sonu itibariyle geçen yılın aynı dönemine göre yüzde 54’lük artışla 1 milyar 565 milyon YTL’den 2 milyar 408 milyon YTL’ye, öz kaynaklar yüzde 29 artışla 312 milyon YTL’den 401 milyon YTL’ye ulaşırken, toplam kredi büyüklüğü yüzde 58’lik büyümeyle 1 milyar 449 milyon YTL düzeyinde gerçekleşti. 
     Bankanın aynı dönemde takipteki kredilerin brüt kredilere oranı yüzde 3.9, serbest sermayenin toplam aktiflere oranı ise yüzde 11 oldu. 
     Açıklamada, sermaye yeterlilik oranı yüzde 41 olan TSKB’nin aracı bankacılık faaliyetlerinin daha da geliştirilmesi çerçevesinde, Avrupa Yatırım Bankası’ndan temin ettiği 150 milyon avro miktarındaki kredinin nihai kullanıcılara aktarılması için 8 finansal kiralama şirketi ve 2 banka olmak üzere toplam 10 finansal kuruluş ile anlaşma imzaladığı hatırlatıldı. 
     14 yabancı bankanın eş katılımıyla oluşturulan konsorsiyumdan 120 
     milyon dolar tutarında sendikasyon kredisi sağlandığı belirtilen açıklamada, TSKB’nin kuruluşunun 55. yıldönümünde aldığı sendikasyon kredisiyle uluslararası piyasalardaki başarılı konumunu farklı bir kulvarda teyit ettiği kaydedildi. Açıklamada, söz konusu kredinin, bankanın sağladığı ilk sendikasyon kredisi olma özelliği taşıdığı belirtildi. 
     
</TEXT>
</DOC>
