<DOC>
<DOCNO> 309134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun21.html </URL>
<DATE> 2005/01/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bin kişiyle Sicilya'da mafya operasyonu 
</HEADLINE>
<TEXT>

     İtalya'nın güneyindeki Sicilya Adası'nda mafyaya karşı düzenlenen operasyonda 46 kişinin gözaltına alındığı bildirildi. 
     Operasyonun, polis ve jandarmaya bağlı bini aşkın kişiden oluşan bir ekip tarafından düzenlendiği belirtildi. 
     Gözaltına alınan kişiler, çeşitli suçlara karışmanın yanı sıra Corleone'li ünlü mafya babası Bernardo Provenzano'ya yardım ve yataklık etmekle suçlanıyor. 
     Palermo Emniyet Müdürlüğü'nün açıklamasında, gözaltına alınan kişiler, Cosa Nostra olarak bilinen mafya teşkilatına bağlı olmak, ayrıca ''cinayet, şantaj, adam kaçırma, uyuşturucu ve silah ticareti yapma'' gibi muhtelif suçları işlemekle itham ediliyor. 
     Yazılı açıklamada, ''Sanıklar, kaçak durumdaki Bernardo Provenzano'ya lojistik destek vererek, kendisinin mafya teşkilatıyla sürekli iletişim içerisinde kalmasını da sağlamış bulunmaktadırlar'' denildi. 
     Operasyon çerçevesinde, Palermo ve çevresinde dün gece yaklaşık 100 evde arama yapıldığı kaydedildi. 
     Palermo Mafyayla Mücadele Savcılığı'nın emri üzerine düzenlenen operasyonun amacı ise ''çeşitli kriminal faaliyetlere son vermek, mafya teşkilatının tehlikeli katillerinin kaçışını önlemek'' ifadeleriyle özetlendi. 
     Bazı kaynaklar, operasyonun Palermo Cumhuriyet Savcısı Pietro Grasso'nun mafya tarafından öldürülebileceğine ilişkin alınan duyumlar üzerine düzenlendiğini ileri sürdü. 
     Gözaltına alınan sanıkların yardım ve yataklık etmekle suçlandıkları Provenzano adlı ünlü mafya babası, 41 yıldır kaçak olmakla birlikte, İtalyan güvenlik birimleri tarafından bir türlü ele geçirilemiyor. 
     
     NAPOLİ CİVARINDA UYUŞTURUCU OPERASYONU 
     Öte yandan, Napoli ve civarında faaliyet gösteren Camorra diye adlandırılan mafya teşkilatına karşı sabah saatlerinde düzenlenen bir başka operasyonda 20 şüpheli gözaltına alındı. 
     Gözaltına alınanlar, uluslararası uyuşturucu ticaretine karışmış olmakla suçlanıyor. 
     Salerno, Napoli, Ancona ve Modena'da düzenlenen operasyonla, özellikle Arnavutluk ile İtalya arasındaki uyuşturucu trafiğinde rol alan bir çetenin çökertilmesinin hedeflendiği belirtildi. 
     Çetenin liderlerinden biri olduğu sanılan 30 yaşındaki İvan Cammarota'nın da gözaltına alınan kişiler arasında olduğu belirtildi. 
     
</TEXT>
</DOC>
