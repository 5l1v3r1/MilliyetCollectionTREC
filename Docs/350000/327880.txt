<DOC>
<DOCNO> 327880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo23.html </URL>
<DATE> 2005/03/28/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Samsunspor'da Malatyaspor hazırlıkları... 
</HEADLINE>
<TEXT>

     Samsunspor bu haftasonu oynayacağı Malatyaspor maçının hazırlıklarını sürdürüyor. 
     Nuri Asan Tesisleri'nde teknik sorumlu Ertuğrul Sağlam gözetiminde hazırlıklarını sürdüren Karadeniz ekibinin bugünkü antrenmanlarında 6 oyuncu yer almadı. 
     Çalışmalara, Ümit Milli Takım kadrosunda bulunan Caner ve Elyasa, ülkelerine giden Ayari, Kaies ve İvanov ile sakat olan Kirita katılmadı. 
     Karadeniz ekibinde oyuncular kondisyon ağırlıklı idman sonrası pas ve pres çalışması yaparken, hafif sakatlığı bulunan kaleci Shorunmu takımdan ayrı çalıştı. 
     Bu arada, son günlerdeki disiplinsiz davranışları nedeniyle yönetim kurulu tarafından cezalandırılan Ergin'in PAF takımı ile idmanlara çıkmasının kararlaştırıldığı öğrenildi. 
     Teknik sorumlu Sağlam, idman öncesi yaptığı açıklamada, özellikle son 3 maçta alınan sonuçların üzüntü verici olduğunu belirterek, Malatyaspor maçını mutlaka kazanmak istediklerini ifade etti. 
     Çalışma öncesi futbolcularla yaptığı toplantıda da bu konuyu dile getirdiğini belirten Sağlam, şunları kaydetti 
     ''Futbolculardan çalışmalardan özel hayatlarına kadar kendilerine çekidüzen vermelerini ve bu maça iyi hazırlanmalarını istedim. İleriye dönük proje üretebilmek için gerçek Samsunspor'un oyununu sahaya yansıtmalıyız. Bunu başarabilirsek kazanmamak için bir sebep kalmayacak.'' Samsunspor yarın yapacağı çift idmanla Malatyaspor maçının hazırlıklarına devam edecek. 
     
</TEXT>
</DOC>
