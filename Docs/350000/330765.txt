<DOC>
<DOCNO> 330765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy17.html </URL>
<DATE> 2005/04/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan, Mumcu hakkında tazminat davası açtı 
</HEADLINE>
<TEXT>

     Başbakan Recep Tayyip Erdoğan, ''CHP Genel Başkanı Deniz Baykal ile pazarlık yaptığı'' yönündeki açıklamaları dolayısıyla ANAP Genel Başkanı Erkan Mumcu aleyhine 100 bin YTL'lik manevi tazminat davası açtı. 
     Başbakan Erdoğan'ın avukatı Fatih Şahin, Ankara Adalet Sarayı'na gelerek, dava dilekçesini hukuk tevzii bürosuna verdi. Dava, Ankara 2. Asliye Hukuk Mahkemesi'ne düştü. 
     Dava dilekçesinde, Vatan Gazetesi'nin 13 Mart 2005 tarihli nüshasında, ''YÖK'ten vazgeç, Başbakan ol'' başlığı ile Erkan Mumcu ile yapılan röportaja yer verildiği belirtilerek, röportajda, Başbakan Erdoğan'la ilgili ''iftira niteliğinde, gerçek dışı, haksız ve hukuka aykırı'' ifadelere yer verildiği bildirildi. 
     Dilekçede, Mumcu'nun söz konusu gazetede yer alan açıklamalarına yer verildikten sonra, özetle şöyle devam edildi 
     ''Davalı Erkan Mumcu'nun, Sayın Recep Tayyip Erdoğan'ı, 'YÖK ile ilgili yasal düzenlemelerden, türban sorununu çözmekten vazgeçmek karşılığında Başbakan olmakla, böyle çirkin bir pazarlık içerisine girmekle, bu konudaki çözümün geciktirilmesini, CHP'ye siyasete girmesinin tavizi olarak vermekle, ülke sorunları ile ilgili gizli pazarlıklar yürütmekle' itham etmesi, hukukun himaye etmeyeceği deredeki ağır ve haksız bir saldırıdır. Davalı Erkan Mumcu, siyasi eleştiri sınırlarını aşarak yaptığı bu küçük düşürücü, aşağılayıcı, tahkir ve tezyif edici açıklamalarıyla, Sayın Erdoğan'ın Anayasa ve yasalarla teminat altına alınan şahsiyet haklarını ve kişisel manevi değerlerini ihlal etmiştir.'' 
     
     ''...ZİNHAR KABUL EDİLEMEZ'' 
     Dava konusu haberde geçen iddia ve ithamların, hiçbir dayanağı ve gerçekliği olmayan iftira ve hakaretler olduğu ifade edilen dilekçede, ''Türkiye Cumhuriyeti Hükümeti Başbakanı ve AK Parti Genel Başkanı Recep Tayyip Erdoğan'ın gizli ve çirkin pazarlıklara giriştiği şeklindeki iddialar zinhar kabul edilemez. Müvekkilimi karalamaya yönelik bu asılsız ve mesnetsiz ithamların kabulü ve hoş görülmesi, hukuken mümkün değildir'' denildi. 
     Basın özgürlüğü, eleştiri ve haber verme hakkının, asla kişilik haklarını ihlal aracı olarak kullanılamayacağı belirtilen dilekçede, Erkan Mumcu ile röportajı yayınlayan Vatan Gazetesi ve röportajı yapan Devrim Sevimay'dan 100 bin YTL'in faiziyle tahsili istendi. 
     
</TEXT>
</DOC>
