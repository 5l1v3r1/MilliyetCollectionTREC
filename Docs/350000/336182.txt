<DOC>
<DOCNO> 336182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun27.html </URL>
<DATE> 2005/04/23/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
İtalya'da kurulan yeni hükümet yemin etti 
</HEADLINE>
<TEXT>

     İtalya'da Silvio Berlusconi yeni hükümeti kurdu. Yeni kabinenin üyeleri Başbakan Berlusconi ile akşam saatlerinde İtalya Cumhurbaşkanı Carlo Azeglio Ciampi'nin huzuruna çıktı, Quirinale Sarayı'nda yemin etti. 
     Yeni hükümet, gelecek hafta Meclis ve Senato'dan güvenoyu almasının ardından icraata başlayacak. 
     Berlusconi'nin kurduğu yeni hükümette eski kabineye oranla sekiz değişiklik bulunuyor 
     Marco Tremonti Başbakan Yardımcısı, Giorgio La Malfa AB ile İlişkiler Bakanı, Claudio Scajola Üretim Faaliyetleri Bakanı, Francesco Storace Sağlık Bakanı, Mario Landolfi İletişim Bakanı, Stefano Caldoro Hükümet Programlarını Uygulama Bakanı, Rocco Buttiglione Kültür Bakanı oldu. 
     Eski kabinelerin diğer üyeleri ise yerlerini koruyorlar. Buna göre yeni kabinede Gianfranco Fini Dışişleri Bakanı, Antonio Martino Savunma Bakanı, Roberto Castelli Adalet Bakanı, Giuseppe Pisanu İçişleri Bakanı olarak görev yapmaya devam edecek. 
     Ulusal İttifak Partisi'nden UİP Maurizio Gasparri'nin İletişim Bakanlığı'nı bırakıp kabinede görev almaması sürpriz olarak değerlendiriliyor. Gaparri, partiyi 2006'daki genel seçimlere hazırlama amacıyla görevi bıraktığını söylüyor. Ancak UİP'li kaynaklardan edinilen bilgilere göre Gaparri, Sağlık Bakanlığı görevinin Girolamo Sirchia'dan alınıp Storace'ye verilmesine tepki gösterdiği için kabineye girmemeyi yeğledi. 
     İtalya'daki yerel seçimlerde merkez sağ koalisyonun aldığı yenilgi sonrasına ortaklar arasında başlayan tartışma Başbakan Berlusconi'nin istifasıyla sonuçlanmıştı. Bu şekilde başlayan hükümet krizi, özellikle Hıristiyan Demokratlar ve Merkez Demokratlar Birliği ve Ulusal İttifak Partisi'nden gelen baskılar neticesinde hükümet programında rötuşlar ve kabinede kısmi değişikler eşliğinde merkez-sağ koalisyonun Berlusconi liderliğinde yeni bir hükümet kurmasıyla sona ermiş oldu. 
     
</TEXT>
</DOC>
