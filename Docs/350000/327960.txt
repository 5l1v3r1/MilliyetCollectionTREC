<DOC>
<DOCNO> 327960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/ekonomi/eko05.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrak yetiştiremediler 
</HEADLINE>
<TEXT>



Türk bayrağına yapılan saygısızlığa karşı oluşan büyük tepki, bayrak satışlarını artırdı. Üretici üç firmanın yetkilileri, talebi karşılamakta zorlandıklarını açıkladı. 
Günay Bayrak'ın sahibi Önder Günay, "Türk bayrağı en çok Cumhuriyet Bayramı'nda satılırdı. Ama geçtiğimiz son bir haftada Cumhuriyet Bayramı'ndaki satışların bile iki katına çıkıldı. Biz bu talebin yüzde 30 - 40'ını karşılayabildik. Bütün illerinden talep geliyor" dedi. 
Ece Bayrak Genel Müdürü Kadir Kılıç da son bir haftada bayrak talebinde büyük artış olduğunu, ellerinde yeterli stokları olmadığı için talebi karşılayamadıklarını söyledi. Kılıç, "Talep fazla, hazırlıklı olmadığımız için karşılayamadık" dedi. 
Alsancak Bayrak'ın sahibi Bekir Arslan da, bir yılda satılacak bayrağın 10 günde istendiğini belirtti. Arslan, "30 senelik ortalama bayrak satışımıza göre bir stoğumuz var. 50 tane isteyene ben 5 tane yolluyorum" diye konuştu. 




</TEXT>
</DOC>
