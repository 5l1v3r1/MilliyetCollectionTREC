<DOC>
<DOCNO> 314385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun28.html </URL>
<DATE> 2005/02/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Filistin 300 kişi daha serbest bırakılsın 
</HEADLINE>
<TEXT>

     Filistin Devlet Başkanı Mahmud Abbas'ın güvenlik danışmanı Muhammed Dahlan, Filistin Yönetimi'nin, İsrail cezaevlerinde ömür boyu hapis cezasına çarptırılan 300 Filistinlinin daha serbest bırakılmasını istediğini bildirdi. 
     Dahlan yaptığı açıklamada, 300 Filistinli tutuklunun daha serbest bırakılmasını istediklerini söyledi. 
     Bu arada, Filistinli tutuklular, İsrail ordusunun 5 Filistin kentinden çekilmesi ve ekonomik konularla ilgili İsrail-Filistin ortak komitelerinin, önümüzdeki günlerde toplanması bekleniyor. 
     Öte yandan, dün El Fetih Merkez Komitesi'nin Ramallah'ta toplanmasından sonra Devlet Başkanı Abbas, Gazze'deki üst düzey komutanlara baskı yaptı. 
     Abbas, Filistin Ulusal Güvenlik Kuvvetleri Komutanı Tümgeneral Abdülrezzak el Mecidiye'nin istifasını istedi ve Mecidiye emekliye ayrıldı. 
     Abbas, Filistin Emniyet Genel Müdürü Tümgeneral Saib el Aciz'in, Gazze Merkez Cezaevi'ne yapılan saldırının ardından verdiği istifasını da kabul etti. 
     Abbas, Gazze Şeridi'nin Güney Bölgesi Komutanı Ömer Aşur'u da emekliye sevk etti. Abbas'ın görevden aldığı güvenlikle ilgili komutanların sayısının 25'i bulduğu ifade ediliyor. 
     Filistin Başbakanı Ahmed Kurey ve Filistin Yasama Meclisi, Mecidiye'nin emekliliği ile Aciz'in istifalarının kabul edildiğine ilişkin kararları yayınladı. 
     
     ABBAS, EL FETİH YETKİLİLERİYLE GAZZE'YE GİDİYOR 
     Öte yandan, Mahmud Abbas'ın cuma namazından sonra Gazze'ye hareket etmesi bekleniyor. 
     Abbas'a, El Fetih Hareketi'nden Hani el-Hasan, Nasır Yusuf ve Hakem Balawi'nin de eşlik edeceği bildirildi. 
     Abbas'ın Gazze'de Filistinli muhalif örgütlerle, İsrail'e yönelik ateşkes görüşmeleri yapacağı, ayrıca komutanların atamalarını açıklayacağı belirtiliyor. 
     Bu arada, Gazze Şeridi'nde havan topu ateşinin devam etmesiyle ilgili olarak açıklama yapan Gazze Şeridi Güvenlik Sorumlusu Musa Arafat, bazı partileri ve özellikle Hamas'ı, sükunetle ilgilenmemek ve ne yaptıklarının farkında olmamakla suçladı. 
     Arafat, ''İnanıyorum ki, bazıları Gazze'de İsrail işgalini muhafaza etmek niyetinde'' diye konuştu. 
     Arafat, Hamas'ın davranışlarının sorunları kötüleştireceğini belirterek, ''Hamas'ın sükunete yönelik adımlarımızda, bizim çok ciddi olduğumuzu anlaması gerekir'' diye konuştu. 
     
</TEXT>
</DOC>
