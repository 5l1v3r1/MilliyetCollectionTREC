<DOC>
<DOCNO> 329621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun14.html </URL>
<DATE> 2005/04/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kırgızistan Dışişleri Bakanı Amacımıza ulaşamadık... 
</HEADLINE>
<TEXT>

     Kırgızistan'daki geçici hükümetin Dışişleri Bakanı Roza Otunbayeva, Akayev iktidarını devirdiklerini, fakat amaçlarına ulaşamadıklarını söyledi. Otunbayeva, ''Kırgızistan'daki ihtilale hiç kimsenin sahip çıkmaması gerektiğini ifade ederek, ''İhtilali halk yaptı'' dedi. 
     Muhalefet olarak 24 Mart sabahı miting için toplandıklarında amaçlarının Başkanlık Sarayı'nı ele geçirmek ve Devlet Başkanı Askar Akayev'i devirmek olmadığını hatırlatan Otunbayeva, ''Aslında Gürcistan ve Ukrayna'da olduğu gibi günlerce sürecek bir eylem planlıyorduk'' diye konuştu. 
     Muhalefetin amacına tamamen ulaşamadığını belirten Otunbayeva, muhalefetin seçim sonuçlarına karşı çıkarak eylemlere başladığını hatırlattı. 
     Geçici hükümetin dışişleri bakanı, ''Biz, seçimlerde hile yapıldığı, oy satın alındığı, yasalar ihlal edildiği için seçim sonuçlarına itiraz ediyorduk. Dolayısıyla bugünkü Meclis'e itiraz ediyorduk. Ama Meclis'te şimdi bizim itiraz ettiğimiz insanlar milletvekili'' diye konuştu. 
     Otunbayeva, buna rağmen ülkenin istikrarı için Meclis'in çalışması gerektiğini söyledi. 
     Bakan Otunbayeva, gerek seçimler öncesinde gerekse seçimler sonrasında ve Akayev iktidarını devirdikleri sırada muhalefetin hiçbir uluslararası örgütten destek veya para yardımı almadığını belirterek, aksine bu örgütlerin, söz konusu dönemde muhalefete destek vermemesine şaşırdıklarını kaydetti. 
     
</TEXT>
</DOC>
