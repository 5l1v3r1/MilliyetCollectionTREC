<DOC>
<DOCNO> 313424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun42.html </URL>
<DATE> 2005/02/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İsrail, Batı Şeria'dan 3 haftada çekilecek, Gazze'den çekilmeye onay 
</HEADLINE>
<TEXT>

     İsrail askerlerinin, Batı Şeria'daki 5 Filistin şehrinin denetimini Filistinlilere bırakma işlemini 3 hafta içinde tamamlayacağı bildirildi. 
     Şarm El Şeyh'teki zirveye katılan Filistinli müzakereci Hasan Ebu Libde, zirvede İsrail Başbakanı Ariel Şaron ile Filistin lideri Mahmud Abbas arasında çekilme takvimi hakkında anlaşmaya varıldığını söyledi. 
     Ebu Libde, İsrail ve Filistin güvenlik yetkililerinin, ilk olarak Eriha'dan çekilme hazırlıklarını ele almak üzere yarın bir araya geleceğini, Batı Şeria'daki 5 şehrin denetimini devretme işleminin 3 hafta içinde tamamlanacağını kaydetti. 
     Filistinli müzakereci, ayrıca Şaron ve Abbas'ın, 500 Filistinli tutuklunun hemen, diğer 400'ünün de daha sonra serbest bırakılmasında anlaştıklarını açıkladı. 
     
     GAZZE'YE ONAY 

     İsrail Parlamentosu komitesi, Başbakan Ariel Şaron'un bu yaz Gazze Şeridi ve Batı Şeria'nın bir bölümünden çekilme planını uygulamasına olanak sağlayacak yasa tasarısını onayladı. 
     Parlamento Mali Komitesi'nde yapılan oylamada, ''tahliye ve tazminat'' yasa tasarısı 9'a karşı 10 oyla kabul edildi. 
     Şaron'un lideri olduğu Likud Partisi'nden tasarıya karşı oy kullanan bazı muhaliflerin geri çekilmeyi erteleme ya da iptal etme tehdidinde bulunduğu, çıkmazın Arap milletvekili Muhammed Baraka'nın Şaron lehine oy kullanmasıyla aşıldığı belirtildi. 
     Ariel Şaron'un, yasa tasarısını birkaç gün içinde parlamentoda nihai oylamaya sunması bekleniyor. 
     
</TEXT>
</DOC>
