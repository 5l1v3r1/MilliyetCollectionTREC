<DOC>
<DOCNO> 349291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun21.html </URL>
<DATE> 2005/06/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Radikal yahudiler buldozerleri parçaladı, silahlar zorla toplanacak 
</HEADLINE>
<TEXT>

     İsrail'de, Başbakan Ariel Şaron'un Gazze'den çekilme planına muhalefet eden yerleşimciler ve destekçileri, Tel Aviv'de dün bazı kamu kuruluşları kapılarını zamklamalarının ardından, bugün de İsrail ordusuna ait bazı araçlara zarar verdiler. 
     Yedioth Ahronoth gazetesinin haberine göre, yaklaşık 15 kişilik bir grup, sabaha karşı Gazze Şeridi yakınlarındaki Necef Çölü'nün güneyinde, İsrail ordusuyla bazı müteahhitlere ait buldozerleri çalışmaz hale getirdi. 
     Buldozerlerin bulunduğu araç parkının Bedevi bekçisini tehdit eden ve kendilerine engel olmaması için uyaran eylemciler, araçların yakıt depolarına şeker ve kum doldurdu. Eylemciler, camlarını turuncuya boyadıkları araçların üzerine geri çekilmeye karşı sloganlar yazdı. 
     İsrail ordusuna ait buldozerlerinin, geri çekilme sırasında görev yapacak güvenlik güçlerine çadır kentler oluşturmak için bölgede bulundukları belirtildi. 
     Eylemle ilgili olarak, şimdiye kadar gözaltına alınan olmadığı kaydedildi. 
     
     MOFAZ SİLAHLAR ZORLA ALINACAK 

     İsrail Savunma Bakanı Şaul Mofaz, gelecek ağustos ayı ortalarında başlaması planlanan Gazze'den çekilme uygulaması sırasında, silahlarını vermemekte direnen yerleşimcilerin silahlarının zorla alınacağını söyledi. 
     İsrail Parlamentosu'nun Savunma ve Dışişleri Komisyonu'nda konuşan Mofaz, evlerin boşaltılması sırasında, çocukların herhangi bir travma yaşamaması için göç edecek aileleri de uyardı ve çocuklarını gidecekleri yere daha önce göndermelerini istedi. 
     Mofaz, bir Likud milletvekili tarafından önerilen evlerin boşaltılması sırasında sadece kadın askerlerin görevlendirilmesi çağrısını da reddetti. 
     Şaul Mofaz, çekilme sırasında yaklaşık 2000 kadın asker ve polisin görevlendirileceğini ve bunların kadınların taşınmasına yardımcı olacağını kaydetti. 
     Yahudi yerleşim birimlerinde, erkeklere 16 yaşından itibaren silah taşıma izni verildiği bildiriliyor. 
     Savunma Bakanı Mofaz'ın bu hafta sonu Filistin Ulusal Yönetimi İçişleri Bakanı Nasır Yusuf ile bir araya gelerek, çekilme sırasında, karşılıklı koordinasyon konularını ele alması bekleniyor. 
     Mofaz, bu görüşmede, Gazze ve Batı Şeria'daki boşaltılacak Yahudi yerleşim yerlerinin planını da Filistin Yönetimi'ne verecek. 
     Cudea, Samaria Batı Şeria ve Gazze Şeridi Yahudi yerleşimleri sözcüsüyse planların Filistin Yönetimi'ne verilmesinin, "teröristlere, kimin nerede oturduğunun, sinagogların yerinin" bildirilmesi anlamına geleceğini belirterek, kararı şiddetle eleştirdi. 
     
</TEXT>
</DOC>
