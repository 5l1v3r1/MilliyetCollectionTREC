<DOC>
<DOCNO> 306087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun39.html </URL>
<DATE> 2005/01/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
AP, Irak seçimlerine gözlemci göndermiyor 
</HEADLINE>
<TEXT>

     Avrupa Parlamentosu, 30 Ocak'ta düzenlenecek Irak seçimlerine, ülkede kötüleşen güvenlik koşulları nedeniyle gözlemci göndermeyecek. 
     İtalyan Liberal milletvekili Giulietto Chiesa, gazetecilere yaptığı açıklamada, parlamentodaki sekiz siyasi grup ve AB Parlamentosu Başkanı Josep Borrell'ın, Iraklı yetkililerden gözlemci gönderilmesi yönünde gelen çağrıyı geri çevirme konusunda anlaştığını söyledi. 
     Chiesa, çağrıya resmi bir yanıtları olmadığını belirterek, kötü güvenlik koşulları nedeniyle Irak'a gözlemci heyeti gönderemeyeceklerini kaydetti. 
     Giulietto Chiesa, İtalyan Sosyalist Dietlinde Gruber ile birlikte AP'nin Irak'a gözlemci göndermeme yönünde daha önce aldığı kararı gözden geçirmesini isteyen milletvekilleri arasındaydı. 
     Chiesa, seçimlere gözlemci göndermemenin, Irak'ı yeniden inşa çabalarına zarar verebileceğini ve süreci olumsuz yönde etkileyeceğini de sözlerine ekledi. 
     Avrupa Parlamentosu, son olarak Filistin seçimleri olmak üzere Afganistan ve Ukrayna seçimlerine gözlemci göndermişti. 
     
</TEXT>
</DOC>
