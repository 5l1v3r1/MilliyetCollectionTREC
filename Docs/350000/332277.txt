<DOC>
<DOCNO> 332277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo29.html </URL>
<DATE> 2005/04/11/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Akçaabat Sebatspor basına kapalı çalıştı 
</HEADLINE>
<TEXT>

     Birinci Süper Futbol Ligi'nin 27. haftasında Kayserispor maçı için oyuncularına şike teklifinde bulunulduğu gerekçesiyle Akçaabat Cumhuriyet Başsavcılığı'na suç duyurusunda bulunan ve olayı Türkiye Futbol Federasyonu'na TFF bildiren Akçaabat Sebatspor, bugünkü antrenmanını basına kapattı. 
     İstanbul'da bulunan teknik direktör Güvenç Kurtar'ın yer almadığı antrenmanı takip etmek için Akçaabat Sebatspor Tesisleri'ne giden basın mensuplarının görüntü almalarına izin verilmedi. 
     Kulüp başkanı Veli Sezgin, AA muhabirine, konunun yargıya ve TFF'ye intikal ettiğini belirterek, bu konuda futbolculara konuşma yasağı getirdiklerini söyledi. 
     Ellerindeki bütün delilleri Cumhuriyet Savcılığı ile TFF'ye ilettiklerini kaydeden Sezgin, ''Ancak şu ana kadar somut bir gelişme olmadı. Oyuncularımıza yapılan şike teklifinin en kısa sürede aydınlatılmasını istiyoruz'' dedi. 
     
     HAKAN OLGUN'A ÖDÜL 
     Kulüp başkan yardımcısı Baki Eyüpoğlu ise şike teklifinin duyurulmasını sağlayan kaleci Hakan Olgun'u ödüllendireceklerini söyledi. 
     Hakan Olgun'un kendisine şike teklifinde bulunan Kenan E'nin sözlerini teybe kaydederek, bandı kendilerine ilettiğini belirten Eyüpoğlu, ''Hakan örnek bir davranış sergilemiştir. Türkiye'ye örnek olmuş bu oyuncumuzu ödüllendireceğiz'' diye konuştu. 
     Bu arada, Akçaabat Sebatspor teknik direktörü Güvenç Kurtar'ın basın toplantısı düzenleyeceği bildirildi. 
     
</TEXT>
</DOC>
