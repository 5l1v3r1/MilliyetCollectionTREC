<DOC>
<DOCNO> 327114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur04.html </URL>
<DATE> 2005/03/25/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Evlilik teklifini reddeden genç kızı zorla kaçırdı 
</HEADLINE>
<TEXT>

     Hüseyin TÜCCAR- Nail KAHRAMAN DHA 

      BURSA'da, 25 yaşındaki İbrahim Kayadelen, evlenme teklifini reddeden 17 yaşındaki S.T.'yi işe giderken, arkadaşının kullandığı kiralık otomobile zorla bindirerek kaçırdı. Polis aracın plakasından yola çıkarak, Kayadelen'in kimliğini saptadı. S.T., İbrahim Kayadelen'in dayısının evinde, bağırmaması için ağzı koli bandıyla kapatılmış halde bulundu. 
     Kuaförde çalışan S.T. dün sabah, Merkez Osmangazi İlçesi'ne bağlı Altıparmak Caddesi Kuruçeşme Sokak'taki işyerine giderken, yanına yaklaşan 16 RZ 702 plakalı otomobilden inen İbrahim Kayadelen tarafından çevredekilerin gözleri önünde zorla araca bindirilerek kaçırıldı. Çevredekilerin haber vermesi üzerine olay yerine gelen polisin yaptığı inceleme sonunda, plaka numarası alınan aracın, bir otomobil kiralama firmasından kiralandığı ortaya çıktı. Firmadan Kayadelen'in kimlik bilgilerine ulaşan polis, Adalet Mahallesi Deveci Sokak'ta oturan dayısı Rafet Alışkın'ın yanında kaldığını belirledi. Eve baskın düzenleyen polis, S.T.'yi evin oturma odasında, bağırmaması için ağzı bantlanmış halde, ağlarken buldu. 
     Aranan 16 RZ 702 plakalı otomobili, Hürriyet Meydanı'nda bulan polis, aracın içindeki İbrahim Kayadelen ile dayısı Rafet Alışkan'ı yakalayarak gözaltına aldı. Kayadelen'in otomobili kullandığı ileri sürülen adı açıklanmayan arkadaşı ise ortadan kayboldu. 
     Kayadelen Zorla kız kaçırmak', dayısı Alışkan ise küçük yaşta kızı evinde alıkoymak' suçlarından adliyeye sevkedildi. Kayadelen ifadesinde, S.T.'yi evlililk teklifini kabul etmemesi üzerine kaçırdığını belirterek, "Önce, konuşmak için İznik ve Gemlik ilçelerine götürdüm. Ancak, evliliğe ikna edemeyince kaçırıp, dayımın evine getirdim'' diye konuştu. Kayadelen, adliyeye götürülürken kendisini görüntüleyen gazetecilere ise "Çok seviyordum. Evlilik teklifini kabul etmeyince kaçırmaktan başka çarem kalmadı'' dedi. 
     Ağlamaktan gözleri şişen S.T. ise ifadesinde, İbrahim Kayadelen'in daha önce de birkaç kez yolunu keserek kendisine evlenme teklif ettiğini, kabul etmemesi üzerine kendisini kaçıracağını söylediğini belirtti. 
     
</TEXT>
</DOC>
