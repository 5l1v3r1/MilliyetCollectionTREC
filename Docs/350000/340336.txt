<DOC>
<DOCNO> 340336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/guncel/gun04.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf Özal'ın mezarı taşınabilir 
</HEADLINE>
<TEXT>


ANKARA Milliyet 

Danıştay İdari Dava Daireleri Kurulu, 8. Cumhurbaşkanı Turgut Özal'ın ağabeyi Yusuf Bozkurt Özal'ın Süleymaniye Camii Haziresi'ne gömülmesine izin veren, Bülent Ecevit dönemindeki Bakanlar Kurulu kararını iptal eden Danıştay 10. Dairesi'nin kararını oybirliğiyle onadı. Başbakanlık'ın karara, olağanüstü kanun yolu olarak bilinen "karar düzeltme" isteminde bulunma hakkı bulunuyor. Bu istemi de Danıştay İdari Dava Daireleri Kurulu görüşecek. İtiraz sonuçsuz kalırsa, Özal'ın mezarının taşınması gündeme gelecek. 
Avukat Tezcan Çakır, Özal'ın Süleymaniye Camii Haziresi'ne defnine ilişkin 9 Ocak 2001 tarihli Bakanlar Kurulu kararının iptali istemiyle dava açmıştı. Kararı oybirliğiyle iptal eden Danıştay 10. Dairesi, defin işleminin yasalara uygun olmadığını belirtmişti. Başbakanlık da kararı temyiz etmişti. Hazirede Kanuni Sultan Süleyman ve Hürrem Sultan'ın türbelerinin yanı sıra Özal'ın annesi Hafize Özal ile Nakşibendi lideri Muhammed Zait Kotku'nun mezarları da yer alıyor. 


</TEXT>
</DOC>
