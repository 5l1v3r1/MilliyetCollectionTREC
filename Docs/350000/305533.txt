<DOC>
<DOCNO> 305533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur08.html </URL>
<DATE> 2005/01/11/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
Muğla 5.1'lik depremle sallandı 
</HEADLINE>
<TEXT>

     
Muğla'nın Milas ilçesinde 5.1 büyüklüğünde bir deprem meydana geldi. Can kaybı yaşanmazken Marmaris'te bir kişi yaralandı. 
     Boğaziçi Üniversitesi Kandilli Araştırma Enstitüsü ve Rasathanesi yetkililerinden alınan bilgiye göre, saat 01.48'de merkez üssü Gökova Körfezi olan 5.1 büyüklüğünde bir deprem kaydedildi. Deprem, Milas'ın yanı sıra Muğla, Marmaris, Aydın ve Datça'da da hissedildi. 
     
     06.35'te 4.7 büyüklüğünde bir deprem daha 

     Boğaziçi Üniversitesi Kandilli Rasathanesi ve Deprem Araştırma Enstitüsü'nden verilen bilgiye göre, Gökova Körfezi'nin kuzey batısında meydana gelen 5.1'lik depremin ardından, saat 06.35'te 4.7 büyüklüğünde orta şiddette bir deprem daha kaydedildi. 
     
     Muğla Valisi Kriz masası oluşturuldu 

     Muğla Valisi Hüseyin Aksoy, merkez üssü Muğla'nın Milas İlçesi'ne bağlı Bozalan Köyü olan 5.1 büyüklüğündeki deprem nedeniyle herhangi bir can kaybının olmadığını söyledi. 
     Aksoy, 01.48'de meydana gelen ve Milas başta olmak üzere Muğla Merkez, Marmaris, Datça ve Aydın'da hissedilen depremin çok fazla paniğe yol açmadığını kaydetti. 
     Sayıları az da olsa bazı vatandaşların sarsıntıdan sonra sokaklara çıktığını belirten Vali Aksoy, şöyle dedi 
     ''Depremin ardından şu ana kadar bize can kaybı bilgisi gelmedi. Milas, Bodrum, Marmaris ve Datça kaymakamları ve jandarma ile görüştüm. Onlara şimdiye kadar bina hasarıyla ilgili herhangi bir bilgi ulaşmamış. Depremden sonra ilgili Vali Yardımcısı'nın koordinasyonunda bir Kriz Masası oluşturduk. Muğla'da günlük yaşam normal seyrinde. 5.1'lik depremin ardından zaman zaman artçılar meydana geldi. Bu artçıların en büyüğü saat 06.35'te Milas'ın Bozalan Köyü'ne yakın olan Mazıköyü'nde hissedildi. Bu artçının büyüklüğü, 4.7'dir. Tüm önlemleri almış bulunuyoruz.'' Hüseyin Aksoy, Muğla'nın ''Birinci Derecede Deprem Bölgesi''nde yer aldığına dikkati çekerek, depreme yönelik hazırlıklarının süreklilik içerdiğini anlattı. 
     
     Pencereden atladı 

     Bu arada Marmaris'te deprem sırasında paniğe kapılan İzzet Barış, oturduğu evin penceresinden atladı. 
     Vücudunun çeşitli yerleri cam kırıklarıyla yaralanan Barış ile yine aynı şekilde paniğe kapılıp balkondan atlayıp kol ve bacağında kırıklar oluşan iki kişi, Marmaris Devlet Hastanesi'nde tedavi altına alındı. 
     Depremin merkez üssü olan 350 kişinin yaşadığı Bozalan Köyü'nde can ve mal kaybı yaşanmadı. Bozalan muhtarı Mümtaz Sanlı "Sarsıntıyla birlikte uyanıdık. Hemen dışarı çıktık. Artçı sarsıntılar nedeniyle bazı köylüler evlerine girmekte tereddüt ediyor. Köyümüzde herhangi bir mal kaybı yok'' dedi. 
     

     
</TEXT>
</DOC>
