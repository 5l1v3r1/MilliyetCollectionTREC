<DOC>
<DOCNO> 325777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/yas03.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayarlı eğitim başarıyı düşürüyor 
</HEADLINE>
<TEXT>


Bilgisayarla eğitim gören öğrenciler, sözel ve sayısal alanda daha başarısız 

DIŞ HABERLER SERVİSİ 

İngiltere'deki Royal Economic Society'nin araştırması, bilgisayarla fazla haşır neşir olan 15 yaş grubundaki öğrencilerin, sözel ve sayısal testlerde ortalamanın altında kaldığını ortaya çıkardı. OECD'nin Ekonomik İşbirliği ve Kalkınma Örgütü 2000'de yaptığı PISA Uluslararası Öğrenci Değerlendirme Programı adlı testin sonuçlarını inceleyen uzmanlar, sınava katılan 31 ülkeden, 100 bin kadar öğrencinin notuyla bilgisayar kullanımı arasındaki ilişkiyi araştırdı. 
Bilgisayarı, eğitim hayatında sıklıkla kullanan öğrenciler, matematik ve okur yazarlıkta başarılı olamadı. Münih Üniversitesi öğretim üyeleri Thomas Fuchs ve Ludger Wossmann, "Öğrenci ne kadar çok bilgisayar kullanmışsa, başarı notu o kadar azaldı" dedi. 
Araştırma, bilgisayar kurdu olmanın iş hayatında da, ücret veya kolay iş bulabilme açısından fazla bir avantaj sağlamadığı, işverenlerin bilgisayar kullanma becerisini kalem veya telefon kullanma becerisiyle aynı düzeyde değerlendirdiklerini gösterdi. 



</TEXT>
</DOC>
