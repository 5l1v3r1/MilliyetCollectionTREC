<DOC>
<DOCNO> 329142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/siy01.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetki Başbakan'da 
</HEADLINE>
<TEXT>


Erdoğan, Büyükanıt'ın, "Bir Irak politikamız yok" sözlerine, "Türkiye Cumhuriyeti Hükümeti konuşma yetkisi Başbakan'da. 'Politika yok' demek, kesinlikle yanlıştır" diyerek yanıt verdi 

ELÇİN ERGÜN Rabat 


Başbakan Recep Tayyip Erdoğan, Kara Kuvvetleri Komutanı Orgeneral Yaşar Büyükanıt'ın, "Bir Irak politakamız var mı Yok" sözlerine Fas'tan yanıt verdi. "Türkiye Cumhuriyeti Hükümeti konuşma yetkisinin Başbakan'da olduğunu" vurgulayan Erdoğan, "Irak'ın şu andaki durumuyla alakalı böyle bir politika yok demek, kesinlikle yanlıştır. Bunu daha sonraki gelişmelerde de açıkça gördük" dedi. 
Erdoğan'ın Fas'ın başkenti Rabat'ta düzenlediği basın toplantısı önemli açıklamalara sahne oldu. Erdoğan, bir gazetecinin, "Bizim için düğmeye basıldı, diyorsunuz. 9. Cumhurbaşkanı Süleyman Demirel de 'Derin devlet boşluğu sever. Kara Kuvvetleri Komutanı, Irak'ta politikamız yok diyorsa çıkıp var, diyeceksiniz. Bayrağa saldırı varsa, beklemeden tepkinizi göstereceksiniz. Ben, Menderes ve Tayyip Bey gücü paylaşmayı sevmiyoruz, biz Jakobeniz' diyor" sözleri üzerine, şunları söyledi 
"Ben Demirel'le medya aracılığıyla konuşmak istemem. Siyasi tecrübesine saygı duyarım. Düşüncelerini paylaşmam mümkün değil. Bir hükümet adına konuşma yetkisi sadece Türkiye Cumhuriyeti Hükümeti Başbakanı'nındır, Hükümet Sözcüsü'nündür, bakanların da ilgili alanlarıyla alakalıdır. Türkiye'de Irak politikasını kimlerin, nasıl oluşturduğu bellidir. Bu konuda, biraz gecikmeli de olsa Sayın Genelkurmay Başkanı da açıklamasını yapmıştır. Türkiye'nin Irak politikasını Dışişlerimiz oluşturmuyor. Dışişlerimiz ilgili kurum ve kuruluşlarla görüşerek, bunların başında Genelkurmayımız gelir, çünkü işin bir askeri boyutu vardır... Hatta MGK'da da görüşülmektedir. Biz daha önce belirlenmiş politikayı şu anda aksayan yanları nelerse bunları gidererek, geleceğe taşıyoruz." 

Jakoben değilim 
Erdoğan, Jakoben yakıştırmasıyla ilgili de şunları kaydetti 
"Tekilciliği asla savunmam. Her zaman kolektif aklı kullanırım. Jakobenliği farklı anlıyorsak, onu bilemem." 

İşte Erdoğan'ın mesajları 

1 - Düğme tek değil, çok 
Erdoğan, "Birileri düğmeye bastı" sözlerine de "Düğme tek değil, düğme çok. Kim ben güç dengesiyim diyorsa, onun önünde bir düğme var ve güç dengeleri de bu düğmeleri kendilerine göre kullanıyorlar. Bunun şu veya bu olduğunu, sizler de benim kadar takdir edersiniz. Çünkü şu veya bu yok, şunlar veya bunlar var" diye açıklık getirdi. 

2 - Başbakan sekreter değil ki 
Gazetecilerin kendisine ulaşamadığı yönündeki haberleri de değerlendiren Erdoğan, "Her aradığında Başbakan'a ulaşmak mümkün olmayabilir. Başbakan sekreter değil ki, işi var gücü var. Oturup telefon başında bekleyen bir Başbakan yok. 'Başbakan'a duvar örüldü' diyorlar. Gecesini gündüzüne katan ekibime yapılan yakıştırmalar hoş olmuyor" diye konuştu. 

3 - İncirlik'le soykırım özdeşleşemez 
Soykırım iddialarını kabul etmediğini vurgulayan Erdoğan, "Arşivlerimizi açtık, kaçan onlar" dedi. Erdoğan, "İncirlik Üssü'ne ilişkin taleplerle ABD Kongresi'nde Ermeni soykırım tasarısının onaylanması arasında bağlantı kuruluyor" hatırlatması üzerine şöyle konuştu "Her talebin karşılanması mümkün olmayabilir. NATO ve BM insani yardım kapsamında verdiğimiz desteğe devam ederiz. Ermeni soykırımıyla bunun özdeş hale getirilmesi bizi üzer. ABD'nin böyle bir şey yapmayacağına inanıyorum." 

4 - Hükümeti 5 yıl yöneteceğiz 
Milletvekillerinin devamsız olduğuna dikkat çeken Erdoğan, "Bu benim partim için değil, muhalefet için de geçerlidir. Haftanın 3 günü milletvekillerinin Ankara'ya gelip genel kurulu takip etmesi gerekir" diye konuştu. İstifaların erken seçim aracı olarak değerlendirilmesinden üzüntü duyduklarını söyleyen Erdoğan, "Bu söylentilere nokta koymak istiyorum. Türkiye'de 59 yılda, 59 hükümet kuruldu. Millet bize 5 yıl süresince görev verdi. Hükümeti 5 yıl yönetmek azim ve kararlılığındayız" dedi. 


</TEXT>
</DOC>
