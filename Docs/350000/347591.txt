<DOC>
<DOCNO> 347591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur32.html </URL>
<DATE> 2005/05/31/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beşiktaş'taki trafik kazası davasında arbede çıktı 
</HEADLINE>
<TEXT>

     Beşiktaş’ta yaklaşık 1 ay önce 3 kişinin hayatını kaybettiği trafik kazasına ilişkin TIR sürücüsünün yargılanmaya başladığı davada, arbede çıktı. 
     İstanbul 10. Asliye Ceza Mahkemesi’ndeki duruşmaya, tutuklu sanık Şükrü Dinç getirildi. 
     Duruşmada sorgusu yapılan Dinç, olay tarihinde yük boşalttıktan sonra Gebze’ye doğru dönüşe geçtiğini, Maslak’ta tünelin içinde en sağ şeritten 90-95 kilometre hızla gittiğini, bu sırada solundaki bir otomobilin kendisiyle aynı hızda ilerlemeye başladığını anlattı. 
     Görüşün açık olduğunu, tünelin içinde trafiği engelleyecek bir şey olmadığını ifade eden Dinç, bir aracın arkasından selektör yaptığını belirterek, "Sanırım solumda giden aracı geçmeye çalışıyordu. 
     Solumdaki araç da birden sağ şeride benim önüme girdi" dedi. 
     Olayda hayatını kaybeden Durmuş Aslan, Engin Duman ve Seyithan Enci’nin yakınları ise müşteki sıfatıyla sanıktan şikayetçi olduklarını söylediler. 
     Seyithan Enci’nin eşi Sıdıka Enci, olay günü eşinin saat 02.00 sıralarında telefonla arayarak, "araçlarının arıza yaptığını, yolun kenarında park ettiklerini ve tamirci çağırdıklarını" söylediğini bildirdi. Enci, bu nedenle sanığın savunmasının doğru olmadığını savundu. 
     Sanık Dinç’in avukatı, müvekkilinin tahliye edilmesini istedi. 
     Sanığın tahliye talebini reddeden hakim, olay yerinde keşif yapılmasını kararlaştırarak duruşmayı erteledi. 
     
     ADLİYEDE ARBEDE 
     Olayda hayatlarını kaybedenlerin yakınlarından bazıları, adliye koridorunda sanık Şükrü Dinç’e saldırmak istediler. Sanığın jandarmalar tarafından uzaklaştırılması üzerine aynı kişiler, bu kez sanık yakınlarına yöneldiler. 
     Çevrede geniş güvenlik önlemleri alan polis, sanık yakınlarını başka bir koridora alarak 2 grubun karşılaşmasını engelledi. 
     Kendilerini engelleyen polislerle bir süre aralarında arbede yaşanan grup, adliye binası dışına çıkartılarak uzaklaştırıldı. 
     
     İDDİANAMEDEN 
     İstanbul Cumhuriyet Savcılığı’nca hazırlanan iddianamede, sanık Şükrü Dinç’in, kullandığı TIR’la 30 Nisan 2005 tarihinde emniyet şeridinde çarptığı otomobili altına aldığı, tünel içindeki bariyerlere çarptığı ve 325 metre sürükleyerek durduğu ifade ediliyor. 
     Otomobilin içinde bulunan Engin Duman, Durmuş Aslan ve Seyithan Enci’nin olay yerinde öldüğü ifade edilen iddianamede, sanığın, "tedbirsizlik ve dikkatsizlik sonucu 3 kişinin ölümüne sebebiyet vermek" suçundan 4 ile 10 yıl arasında hapis cezasına çarptırılması isteniyor. 
     
</TEXT>
</DOC>
