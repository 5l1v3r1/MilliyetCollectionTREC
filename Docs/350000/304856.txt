<DOC>
<DOCNO> 304856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun23.html </URL>
<DATE> 2005/01/09/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Filistin'de oy verme işlemi 2 saat uzatıldı 
</HEADLINE>
<TEXT>

     Filistin'de bugün yapılan devlet başkanlığı seçiminde oy verme işleminin iki saat uzatıldığı açıklandı. 
     Merkezi Seçim Komisyonu sözcüsü Baha El Bekri, İsrail'in oy kullanma işlemini zorlaştırdığını belirterek, ''Bazı seçmenler İsrail kontrol noktalarında tutulduğu için oy kullanamadı'' dedi. 
     El Bekri, bu nedenle oy verme işleminin, bütün Batı Şeria'da, Gazze Şeridi'nde ve doğu Kudüs'te iki saat uzatılmasına karar verdiklerini açıkladı. 
     
     HAMAS VE İSLAMİ CİHAD YENİ BAŞKANLA ÇALIŞACAK 
     Filistin'de bugün yapılan devlet başkanlığı seçiminin boykot edilmesi çağrısında bulunan aşırı dinci Hamas ve İslami Cihad örgütleri, yeni devlet başkanıyla işbirliği yapacaklarını açıkladı. 
     Hamas'ın Gazze Şeridi'ndeki lideri Mahmud Zahar, gazetecilere yaptığı açıklamada, boykot çağrısının, devlet başkanlığı seçiminin favori adayı Mahmud Abbas'ın alacağı oy sayısını azaltmaya yönelik olmadığını belirterek, ''İşgal son buluncaya dek herkesle işbirliği yapacağız'' dedi. 
     Örgütün sözcüsü Sami Ebu Zahri de, boykot çağrısına rağmen seçilecek yeni devlet başkanıyla işbirliği yapacaklarını belirtti. 
     Benzer yönde açıklama yapan İslami Cihad yetkilisi Muhammed El Hindi ise ''Kim olursa olsun yeni devet başkanıyla işbirliği yapacaklarını ve diyolog yoluyla sorunları çözeceklerini'' söyledi. 
     Hamas ve İslami Cihad örgütleri, devlet başkanlığı seçiminin meşru olmadığını ve seçimi boykot edeceklerini açıklamışlardı. 
     
</TEXT>
</DOC>
