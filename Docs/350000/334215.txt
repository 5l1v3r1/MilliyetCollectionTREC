<DOC>
<DOCNO> 334215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko03.html </URL>
<DATE> 2005/04/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Küreselleşme dünyadaki yoksul - zengin uçurumunu büyüttü... 
</HEADLINE>
<TEXT>

     Küreselleşmenin damgasını vurduğu son 12 yılda dünyadaki yoksul-zengin uçurumu da giderek büyüdü. Kişi başına düşen gelire göre Dünya nüfusunun en zengin yüzde 10'unu temsil eden ülkelerle, en yoksul yüzde 10 nüfusu 
     barındıran ülkeler arasındaki kişi başına düşen gelir farkı 139 kata kadar çıktı. Dünya nüfusunun yüzde 5'ini barındıran kişi başına düşen geliri en yüksek ülkelerin toplam dünya gelirlerinden aldığı pay yüzde 31.8'e kadar yükselirken en yoksul yüzde 5'in payı binde 1'e indi. Uluslararası Para Fonu'nun IMF Dünya ülkelerinin GSYİH ve kişi başına düşen milli gelir verilerinden ANKA'nın yaptığı belirlemelere göre, dünya ülkeleri arasındaki gelir dağılımı 1992-2004 yılları arasında zengin ülkeler lehine önemli ölçüde bozulurken, kişi başına geliri en fazla ilk yedi ülke dünyanın diğer ülkeleriyle arasındaki farkı açtı. Az gelişmiş ve gelişmekte olan ülkeleri sermayenin dolaşımını serbest bırakmaya, ithal mallara karşı kendi ekonomilerini korumak için uyguladıkları koruma oranlarını düşürmeye yönelik baskılarla gündeme gelen küreselleşme söyleminden sonra zengin ülkeler yoksul ülkelerle aralarındaki farkı önemli ölçüde büyüttüler. 
     
     EN ZENGİNLER 
     1992 yılında 23.9 trilyon dolar olan Dünyanın toplam 
     gayrisafi milli hasılası 2004 yılında 40.7 milyar dolara kadar yükseldi. 2004 yılı sıralamasına göre dünyanın kişi başına geliri en yüksek ve dünya nüfusunun yüzde 5'ini barındıran Lüksemburg, Norvec, İsviçre, Danimarka, İrlanda, İzlanda ve ABD'nin toplam GSYİH'si yüzde 84.5 oranında büyüyerek 12.8 trilyon dolara kadar yükseldi. En yüksek kişi başına gelire sahip söz konsu ülkelerdeki ortalama kişi başına gelir 1992-2004 döneminde yüzde 62.6 oranında bir büyüme yaşadı ve 25 bin dolardan 40.6 bin dolara yükseldi. Bu ülkelerin dünya gelirindeki payları da yüzde 29'dan yüzde 31.5'e çıktı. 
     
     EN YOKSUL ÜLKELER 
     Buna karşılık aynı dönemde kişi başına düşen geliri en düşük ve bu nedenle dünya nüfusunun en yoksul yüzde 5'ini barındıran 15 ülkenin milli gelirinin toplam dünya geliri içerisindeki payı binde 2'den binde 1'e geriledi. En yoksul ülkelerin gelirinde 1992-2004 yılları arasında yüzde 38.2, nüfuslarında ise yüzde 36.8 oranında artış yaşandı. Bu ülkelerin ortalama kişibaşına düşen geliri 12 yıllık dönemde sadece 1 dolar artarak 173 dolardan 174 dolara yükseldi. 
     
     233 KAT FARK 
     Kişi başına geliri en yüksek yüzde 5'lik grupla, en düşük yüzde 5'lik grup arasındaki ortalama kişi başına düşen gelir farkı 145 kattan 233 kata çıktı. 
     Dünyanın kişi başına geliri en yüksek ülkesiyle en düşük ülkesi arasında 1992 yılında 571 kat olan fark 2004 yılında 747 kata çıktı. 1992 yılında 36.2 bin dolarla en yüksek gelire sahip ülkesi olan İsviçre'yle, 63 dolarla en düşük gelire sahip ülkesi Mynamar arasında 571 katlık fark bulunuyordu. 2004 yılında ise kişi başına geliri 66.9 bin dolarla en yüksek ülke olan Lüksemburg ile 91 dolarla en düşük ülke olan Burundi arasında tam 767 katlık bir fark meydana geldi. 
     
</TEXT>
</DOC>
