<DOC>
<DOCNO> 346286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun04.html </URL>
<DATE> 2005/05/27/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Los Angeles'ta büyük deprem korkusu 
</HEADLINE>
<TEXT>

     ABD’de Los Angeles kent merkezinin tam altından geçen büyük fay hattının, binlerce insanın ölümüne ve 250 milyar dolarlık zarara yol açabileceği bildirildi. 
     Bilimadamları, ilk kez 1999 yılında fark edilen fay hattının son 11 bin yıl içinde en az dört kere kırıldığını ve her seferinde 
     büyüklüğü 7,2 ile 7,5 arasında değişen depremlere sebep olduğunu belirtti. ABD Jeolojik Araştırmalar Merkezi ve Güney California Deprem Merkezi tarafından yapılan tahminlere göre, bugün benzer büyüklükte bir deprem, 3 bin ila 18 bin kişinin ölümüne ve 120 bin kişinin yaralanmasına sebep olabilir. Fay hattının Los Angeles kent merkezinde iş ve alışveriş merkezlerinin bulunduğu bölgenin tam altından geçtiğini vurgulayan bilim adamları, depremin gündüz saatlerinde olması durumunda, ABD tarihindeki en büyük facia olabileceğini ifade etti. ABD tarihinin bugüne kadarki en büyük doğal felaketi olan ve 1900 yılında meydana gelen hortumda 10 bin civarında insan ölmüştü. 
     
</TEXT>
</DOC>
