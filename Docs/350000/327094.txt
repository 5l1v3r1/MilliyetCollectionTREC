<DOC>
<DOCNO> 327094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo26.html </URL>
<DATE> 2005/03/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş, Ersen Martin için Denizlispor ile pazarlığa oturuyor 
</HEADLINE>
<TEXT>

     Denizlispor ve Beşiktaş arasında Ersen Martin'in transferi için pazarlıklar sürerken, 2 kulüp başkanı bu transfer için gelecek hafta yüzyüze bir görüşme yapacağı açıklandı. 
     27 Mart Pazar günü yapılacak kongre öncesi basın toplantısı düzenleyen Denizlispor Kulübü Başkanı Zafer Katrancı, Beşiktaş Kulübü Başkanı Yıldırım Demirören ile Ersen Martin'in transferi konusunda birkaç kez telefonla konuştuklarını söyledi. 
     Genç futbolcuya Avrupa ve yurtiçinden transfer önerileri geldiğini kaydeden Katrancı, Ersen Martin'in transferinde kulübün ve futbolcunun çıkarlarını koruyacaklarını bildirdi. 
     Ersen Martin'in sözleşmeli futbolcuları olduğunu ve tatmin edecek bir transfer ücreti almadan bu transfere izin vermeyeceklerini ifade eden Katrancı, ''Ersen'i ille de satacağız diye birşey yok. Kongreden sonra yönetim kurulunda bir değerlendirme yapacağız. Buradan çıkacak karar doğrultusunda, gelecek hafta sayın Demirören ile yüzyüze bir görüşme yapacağız'' dedi. 
     Fenerbahçeli Van Hooijdonk'a teknik direktör Giray Bulak tarafından transfer önerisi yapıldığının hatırlatılması üzerine Katrancı, ''Van Hooijdonk beğendiğim bir futbolcu. Ancak flaş transferler yerine, altyapımızdan yetişecek flaş isimleri kadromuzda tutmaktan yanayım'' diye konuştu. 
     Kendisinin hedef olarak koyduğu şampiyonluk için kulüp futbol şubesi başkanı Turgut Dalaman'ın ''hayal'' ifadesi kullanmasına da yanıt veren Katrancı, şunları söyledi 
     ''Hayal olarak görebilir. Bu onun düşencesi. Ben, gelecek 2 yılı hazırlık dönemi olarak görüyorum. 3. yılda şampiyonluğa oynayacağız. Başarı için önce inanmak gerekir. İnandığınızda önemli bir aşamayı katetmiş olursunuz.'' Katrancı, yönetim kurulu listesine henüz son biçimini vermediğini, muhtemelen 4-5 yeni isim takviyesiyle yola devam edeceklerini, yöneticilerden Cengiz Subaşı'nın yeni dönemde görev almayacağını sözlerine ekledi. 
     
</TEXT>
</DOC>
