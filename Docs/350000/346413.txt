<DOC>
<DOCNO> 346413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo03.html </URL>
<DATE> 2005/05/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Süper Lig'de 6 yabancıyla devam... 
</HEADLINE>
<TEXT>

     Futbol Federasyonu önceki yıllarda aldığı ve 2005-2006 sezonundan itibaren 5’e düşürmeyi planladığı yabancı oyuncu sayısıyla ilgili kararı uygulamadan kaldırdı ve yeni sezonda da 6 yabancı oyuncuyla devam edilmesini kararlaştırdı. 
     Resmi Gazete’de bugün yayımlanarak yürürlüğe giren "Futbol Federasyonu Profesyonel Futbol ve Transfer Talimatı"na göre, Birinci Süper Lig kulüpleri, hükümlere uygun olarak 6 yabancı oyuncuyla sözleşme imzalayabilecekler. 
     2005-2006 sezonunda yabancı oyuncu transfer eden kulüplerin Futbol 
     Federasyonu Alt Yapı Fonu’na ödeyecekleri miktarlar ise şöyle 
     1. yabancı uyruklu oyuncu 22 bin YTL. 
     2. yabancı uyruklu oyuncu 27 bin 500 YTL. 
     3. yabancı uyruklu oyuncu 33 bin YTL. 
     4. yabancı uyruklu oyuncu 38 bin 500 YTL. 
     5. yabancı uyruklu oyuncu 44 bin YTL. 
     6. yabancı uyruklu oyuncu 55 bin YTL. 
     Birinci Süper Lig kulüpleri, yabancı bir kaleci transfer etmeleri durumunda ise transferin hangi sırada gerçekleştirildiğine bakılmaksızın Futbol Federasyonu Alt Yapı Fonu’na 77 bin YTL ödeyecekler. 
     
     TÜRK VATANDAŞLIĞINA GEÇENLER 5 YIL BEKLEYECEK 
     Futbol Federasyonu, Türk vatandaşlığına geçen yabancı uyruklu oyuncuların, Bakanlar Kurulu kararından itibaren 5 yıl sonra Türk sıfatıyla oynayabilmelerine izin verirken, A Milli Futbol Takımı’nda forma giyebilecek kapasitedeki oyuncuları ise bu uygulamadan istisna tuttu. 
     
</TEXT>
</DOC>
