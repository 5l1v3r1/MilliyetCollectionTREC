<DOC>
<DOCNO> 321479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko13.html </URL>
<DATE> 2005/03/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hes Kimya, ürün gamını genişletiyor... 
</HEADLINE>
<TEXT>

     Kayseri'de faaliyet gösteren Hes Kimya Sanayi ve Ticaret A.Ş, ürettiği temizlik maddeleri çeşitleri arasına endüstriyel temizlik maddeleri ile banyo ve güzellik sabunlarını da katıyor. 
     Hes Kimya A.Ş. Genel Müdür Yardımcısı Necdet Saltek, Kayseri 1. Organize Sanayi Bölgesi'nde kurulu fabrikalarında, başta her türlü toz, sıvı ve jel temizlik maddeleri, kozmetik ürünler ile kadın bağı ve çocuk bezi olmak üzere 350'nin üzerinde çeşitte ürün ürettiklerini belirtti. 
     Ürettikleri ürünler arasına, fabrika, otel, restoran, kazan ve havuzların temizliklerinde kullanılacak endüstriyel temizlik maddeleri ile banyo ve güzellik sabunlarını da ekleyeceklerini ifade eden Saltek, şunları söyledi 
     ''Fabrikada önceki yıllarda endüstriyel temizlik maddeleri üretimi için girişimde bulunulmuş, ancak vazgeçilmiş. Endüstriyel temizlik maddesi ile banyo sabunu üretmek için geçen yıl çalışma başlatmıştık. Bu ürünlerin deneme üretimlerini tamamladık. Endüstriyel temizlik maddelerini 5, 10 ve 20 kilogramlık ambalajlarda Lotos markasıyla piyasaya süreceğiz.'' Saltek, endüstriyel temizlik maddelerini Mart ayının ikinci yarısından itibaren iç pazara vermeye başlayacaklarını bildirdi. 
     Banyo ve güzellik sabununun da Hes Kimya'nın ana yatırımlarından biri olduğunu kaydeden Saltek, banyo sabunu deneme üretiminin de tamamlandığını ve ambalajı çalışmalarının bitmek üzere olduğunu bildirdi. 
     Yeni ürün çeşitleri için 1 milyon doların üzerinde yatırım yaptıklarını belirten Saltek, ürettikleri sabun çeşitlerinin yüzde 95'ini ihraç etmeyi hedeflediklerini bildirdi. 
     
</TEXT>
</DOC>
