<DOC>
<DOCNO> 328232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur03.html </URL>
<DATE> 2005/03/29/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Bıçakla açmaya çalıştığı havan mermisi patlayınca öldü 
</HEADLINE>
<TEXT>

     Mehmet BULUT DHA 

      GAZİANTEP'te ilköğretim öğrencisi 13 yaşındaki Harun Kaygu, oyun oynarken yerde görüp bulduğu havan mermisini bıçakla açmaya çalışırken meydana gelen patlamada öldü. 
     Merkeze bağlı Geneyik Köyü İlköğretim Okulu 7'nci sınıf öğrencisi olan Harun Kaygu, ağabeyi 23 yaşındaki Abdulkadir Kaygu ile hayvan otlatmak için köy yakınlarındaki Avila Kayası bölgesine gitti. Ağabey Abdulkadir Kaygu'nun hayvanlarla ilgilendiği sırada çevrede gezen Harun Kaygu'nun yerde havan mermisi buldu. Kaygu, iddiaya göre, cebinden çıkarttığı bıçakla mermiyi açmaya çalıştı. Bir süre sonra mermi büyük gürültüyle patlayınca Kaygu kanlar içinde kaldı. Harun Kaygu, köylüler tarafından kaldırıldığı Gaziantep Üniversitesi Tıp Fakültesi Hastanesi'nde öldü. 
     Harun Kaygu, köy mezarlığında gözyaşları arasında toprağa verilirken patlayan havan mermisinin 5'inci Zırhlı Tugay Komutanlığı birliklerinin 22-26 Mart tarihinde bölgede yaptığı tatbikattan kaldığı öne sürüldü. Patlama sırasında olay yerine uzak olduğu için kurtulan ağabey Abdulkadir Kaygu, "8 Ağustos 1997'de de yine aynı bölgede mermi patlaması sonucu ikisi de 13 yaşında olan Ahmet Koyuncu ve Mehmet Maslak ölmüş. Son bir kaç yıl içinde de bu şekilde 6 kişi yaralandı. Yetkililerden, tatbikatlardan sonra daha dikkatli bir arama-tarama yapıp, başkalarının canlarının yanmasının önlenmesini istiyoruz'' dedi. 
     Yetkililer ise konuyla ilgili bir açıklama yapmazken soruşturma sürdürülüyor. 
     
</TEXT>
</DOC>
