<DOC>
<DOCNO> 342489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun13.html </URL>
<DATE> 2005/05/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kerimov Olayların yurtdışı bağlantıları var 
</HEADLINE>
<TEXT>

     Özbekistan Cumhurbaşkanı İslam Kerimov, "Andican kentinde çıkan olayların yurtdışı bağlantıları bulunduğunu" söyledi. 
     Düzenlediği basın toplantısında, olayların ayrıntıları hakkında bilgi veren Kerimov, "Eylemcilerin Andican olaylarına yaklaşık 6 ay öncesinden hazırlandığını ve olayın yurtdışı bağlantıları bulunduğunu" söyledi. 
     Bunun organize bir olay olduğunu anlatan Kerimov, olaydan dün saat 01.45'te haberi olduğunu ve sabah saat 07.30'da, yanına İçişleri Bakanı Zakir Almatov ve diğer yetkilileri de alarak Andican'a gittiğini bildirdi. Andican'a varır varmaz, Andican halkının ileri gelenleriyle bir kriz masası kurduklarını ve olayı değerlendirdiklerini belirten Kerimov, güvenlik güçlerinin akşam saat 17.00'ye kadar müdahale etmediğini kaydetti. 
     Bu arada valilik binasını işgal eden eylemcilerin cep telefonlarını tespit ettiklerini ve kendilerine cep telefonuyla ulaşıldığını anlatan Kerimov, eylemcilerin çeşitli cezaevlerinde bulunan Ekrem Yoldaşov ve diğer mahkumların serbest bırakılmasını ve Andican'a getirilmesini istediğini belirtti. 
     Eylemcilerin "başka istekleri de olabileceğini" belirtmesi üzerine bunu kabul etmediklerini kaydeden Kerimov, "Eğer kabul etseydik, Çeçenistan'da olduğu gibi, yarın bir okulu, bir kreşi işgal edenler de bu tür isteklerde bulunur. Bu işin sonu gelmez" diye konuştu. 
     Eylemcilerin ikna olmaması üzerine, emniyet güçlerinin olaya müdahale ettiğini ve dün akşam saat 17.00 sıralarında başlayan operasyonun saat 23.00 sıralarında sona erdiğini anlattı. 
     Kerimov, müdahalenin ardından, 3 kola ayrılan eylemcilerin elebaşılarının halkın arasına karışarak kaçtığını ve muhtemelen Kırgızistan'a geçmiş olabileceğini de ifade etti. 
     Olaylar sırasında emniyet güçlerinden 10 kişinin, karşı taraftan ise "çok sayıda kişinin" öldüğünü belirten ve bu sırada derin "ah" çektiği gözlenen Kerimov, "Ölen 10 kişi de bizim evlatlarımız, diğer ölenler de Özbek vatandaşı. Onlar da bizim, ama onların beyni zehirlenmiş. Çok üzgünüm. Biz buna zafer değil, facia diyoruz" ifadesini kullandı. 
     
</TEXT>
</DOC>
