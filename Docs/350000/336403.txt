<DOC>
<DOCNO> 336403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun19.html </URL>
<DATE> 2005/04/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Irak'ta yeni hükümette anlaşma sağlandı... Allavi ve ekibi yok 
</HEADLINE>
<TEXT>

     Irak liderlerinin yeni hükümet konusunda anlaşma sağladıkları ve kabineyi yarın açıklamalarının beklendiği bildirildi. 
     Hükümet kurma görüşmelerine katılanlar ve milletvekillerinin açıklamalarına göre, yeni hükümette şimdiki geçici başbakan İyad Allavi ile partisinden hiç kimse yer almayacak. 
     Bu konudaki kararın dün yapılan 10 saatlik toplantıdan sonra alındığını belirten üst düzey bir yetkili, ''Hala tamamlanması gereken bazı ayrıntılar var. Ama kabine ile ilgili açıklamanın yarın yapılması gerekiyor'' dedi. 
     Başbakan atanan İbrahim Caferi'nin kabineyi kurmak için 7 Mayıs'a kadar vakti var. 
     Allavi'nin sözcüsü Tahir el Nakip ise Allavi'nin, partisinden kimse kabineye alınmasa bile yeni hükümeti destekleyeceğini söyledi. 
     Allavi, daha önce partisine içişleri ya da savunma bakanlığı dahil 4 bakanlık verilirse hükümete katılacağını söylemişti. 
     Meclis'te çoğunlukta olan Şii Birleşik Irak İttifakı ise ''çok şey istediği'' gerekçesiyle Allavi'nin bu isteğine karşı çıkmıştı. 
     Yeni hükümetin birkaç gün içinde açıklanması durumunda Şii ittifakının, hükümetteki 32 bakanlıktan içişleri bakanlığı da dahil 17 bakanlığı üstlenmesi bekleniyor. 
     Kürtlerin 8 bakanlık, kalan bakanlıkları ise Sünnilerin alacağı belirtiliyor. 
     Ancak savunma ve petrol bakanlıklarının kime verileceği bilinmiyor. 
     
</TEXT>
</DOC>
