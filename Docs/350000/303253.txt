<DOC>
<DOCNO> 303253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/spo03.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sular durulmuyor 
</HEADLINE>
<TEXT>


Fenerbahçe ile oynanan basket maçında Başkan Yardımcısı Turgay Kıran'ın, yönetimdeki arkadaşlarını yalnız bırakarak, Sarı-Lacivertli yöneticilerle yan yana oturması tepki gördü 

CÜNEYT KARAKAYA 


Sinirlendiler 
SARI - Kırmızılı yönetim içinde gruplar oluştuğu iddiaları Fenerbahçe ile Abdi İpekçi Spor Salonu'nda önceki gün oynanan basket maçında iyice su yüzüne çıktı. Şeref Tribünü'nde protokol gereği Fenerbahçe Başkanı Aziz Yıldırım'ın yanında oturması gereken Galatasaray Kulübü Başkan Yardımcısı Turgay Kıran'ın, Mahmut Uslu ile İlhan Ekşioğlu arasında maçı seyretmesi salona gelen Sarı - Kırmızılı yöneticileri oldukça sinirlendirdi. 

Davete ret 
KARŞILAŞMAYI Galatasaray yedeklerinin bulunduğu benchin arkasında izleyen Sarı - Kırmızılı yöneticiler, Kıran'ın "Bir kişilik yer var, biriniz gelin" davetine cevap vermedi. Kıran arkadaşlarının "Ya Aziz Yıldırım ile yan yana otur, ya da bizim yanımıza gel" önerisini de geri çevirdi. Başkan Canaydın'ın Ergun Gürsoy ve Refik Arkan tartışmasındaki gibi yönetim içindeki bu krizin dışarı sızmamasına uğraştığı öğrenildi. 

Kupa maçı İzmit'te 

GALATASARAY, bir maç saha kapatma cezası nedeniyle Bursaspor ile yapacağı Türkiye Kupası 3. Kademe maçını İzmit'te oynayacak. PFDK, Ali Sami Yen Stadı'nda Fenerbahçe ile oynanan lig maçında meydana gelen saha olayları ile kötü ve çirkin tezahürat nedeniyle Galatasaray'a 1 maç saha kapatma ve 15 milyar lira para cezası vermişti. 

Elvir Baliç vedalaştı 

KONYASPOR'A transfer olan Elvir Baliç dün Florya'ya gelerek yöneticilerle görüştü. Sarı - Kırmızılı kulüpten 350 bin dolar alacağı olan ve Konyaspor'a gidebilmek için bunun 150 bin dolarını silen Boşnak oyuncunun, kalan paranın iki taksitte ödenmesini kabul ettiği öğrenildi. Sözleşmesini karşılıklı olarak fesheden Baliç'in eşyalarını toplayarak arkadaşlarıyla da vedalaştığı bildirildi. 


</TEXT>
</DOC>
