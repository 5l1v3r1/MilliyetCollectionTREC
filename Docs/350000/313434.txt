<DOC>
<DOCNO> 313434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun52.html </URL>
<DATE> 2005/02/08/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Annan, İsrail ile Filistin arasındaki ateşkesten memnun 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Filistin Devlet Başkanı Mahmud Abbas ve İsrail Başbakanı Ariel Şaron'un bugün Şarm el-Şeyh'te vardıkları ateşkes anlaşmasından duyduğu memnuniyeti dile getirdi. 
     Annan, sözcüsü Fred Eckhard aracılığıyla yaptığı açıklamada, dört yıl süren ölüm ve acıların ardından yapılan bu ortak açıklamanın, barış sürecinin yeniden başlatılması için bir fırsat oluşturacağına inandığını belirtti. 
     Ortadoğu Yol Haritası çerçevesindeki yükümlülüklerinin bir parçası olarak, liderlerden daha fazla işbirliği yapmalarını beklediğini ifade eden Annan, Şarm el-Şeyh zirvesini düzenleyen Mısır Devlet Başkanı Hüsnü Mübarek'e de barış sürecinde üstlenmiş olduğu liderlikten dolayı teşekkür etti. 
     Annan, gelecek kritik aylarda Mübarek ve Ürdün Kralı Abdullah'ın barış sürecine aktif katılımının Ortadoğu'da adil, kalıcı ve kapsamlı bir barışa ulaşma şansını büyük ölçüde artıracağını da kaydetti. 
     
</TEXT>
</DOC>
