<DOC>
<DOCNO> 339249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy22.html </URL>
<DATE> 2005/05/03/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Baykal 34 oy alacaksın, 'İstediğimi yaparım' diyeceksin, yağma yok 
</HEADLINE>
<TEXT>

     CHP Genel Başkanı Deniz Baykal, Anayasa Mahkemesi ile ilgili tartışmalara değinerek, "Anayasa Mahkemesi’ni bu Meclis, milli irade kurdu. Kurduktan sonra da ne kadar yararlı olduğunu gördü. Türkiye’de denge, huzur o sayede gidiyor. 
     Böyle ’dediğim dedik, istersem yaparım’ dönemleri bitti. Yüzde 34 oy alacaksın, ’Parlamento’da üçte ikilik çoğunluğu buldum, istediğimi yaparım’ diyeceksin, yağma yok... Kimse sana onu yaptırmaz" dedi. 
     Baykal, partisinin grup toplantısında, bir süre önce yaşanan türban tartışmalarının ardından, "Anayasa Mahkemesi kapatılsın mı kapatılmasın mı ’ tartışmalarının gündeme geldiğini ifade etti. 
     Bu tartışmaların "Türkiye için yanlış" olduğunu ve bunları konuşmanın kimseye yararı bulunmadığını belirten Baykal, bir muhalefet partisi olarak bu tartışmaların dışında kalmaya özen gösterdiklerini söyledi. 
     Her vesileyle iktidar yetkililerine, "Aman sakın ha bu konulara dokunmayın, gündeme getirmeyin. Bu tartışmadan ne size ne ülkeye yarar gelir. Siz işinize bakın, Türkiye’nin kalkınmasını gerçekleştirin" uyarısında bulunduklarını kaydeden Baykal, sözlerini şöyle sürdürdü 
     "Türkiye, bu konuları aştı. Kendi iç barışını, huzurunu, dengesini kurdu. Bu barışın arkasında 80 küsur yıl yatıyor. Bu dönem içinde çekilen nice acı, sıkıntı var. Şimdi bu konuyu tekrar orasından, burasından, ’üç tane oy alacağız, birtakım çevreleri kışkırtacağız, onları tahrik edeceğiz’ diye siyaset gündemine taşımak yanlıştır, yapmayın diye her seferinde söylüyoruz. Birden bire tamamen bizim dışımızda bir tartışma ülke gündemine geldi, oturdu." Baykal, bu tartışmanın, bir süre önce Başbakan Recep Tayyip Erdoğan’ın, "Türkiye’de türban konusunda bir toplumsal mutabakat oluşmuştur. Artık bu mutabakatın gereği yapılmalıdır. Baykal gerekli katkıyı versin bu konuya birlikte Meclis’te çözelim" açıklamasıyla gündeme geldiğini söyledi. 
     
     "İKTİDAR DERS ALMIŞ OLMALIDIR" 

     Gelinen noktanın, bu konuda bir toplumsal mutabakat olmadığını gösterdiğini ifade eden Baykal, sözlerini şöyle sürdürdü 
     "Biz, böyle bir mutabakatın olmadığını bildiğimiz için ağzımızı bile açmadık. Bir süre sonra demeçler birbiri ardına gelmeye başladı. 
     Genelkurmay Başkanı, Anayasa Mahkemesi Başkanı konuştu. Genelkurmay Başkanı’nı suçlayamadılar, suçlayacak birisini aradılar. ’Anayasa Mahkemesi Başkanı niye konuşuyor, zamanı mı’ filan demeye başladılar. 
     Çok yanlış olmuştur. Çok gereksiz bir tartışma açılmıştır. 
     Türkiye’nin bu tartışmalardan herhangi bir şekilde yararlanması söz konusu değildir. Ama bir yarar aranıyorsa yarar şu noktadadır deneyen iktidar yaşayarak görmüştür ki bu konuda harekete geçmek Türkiye’nin istikrarı, huzuru ve barışı açısından uygun değildir. Bu dersi iktidar, bu girişimi sonucunda almış olmalıdır." 
     
     "YAĞMA YOK" 

     Baykal, Anayasa Mahkemesi’nin, Türkiye’nin siyasal hayatında yaşanarak geliştirilmiş, oluşmuş bir temel kurumu olduğunu belirterek, şöyle devam etti 
     "Meclis, Türkiye’nin kalbi, ruhu, özü... Anayasa Mahkemesi’ni bu Meclis, milli irade kurdu. Kurduktan sonra da ne kadar yararlı olduğunu gördü. Türkiye’de denge, huzur o sayede gidiyor. Böyle ’dediğim dedik, istersem yaparım’ dönemleri bitti. Yüzde 34 oy alacaksın, ’Parlamento’da üçte ikilik çoğunluğu buldum istediğimi yaparım’ diyeceksin yağma yok... Kimse sana onu yaptırmaz. Bu tartışma kanıtladı ki isteyen tartışır da o tartışmayla Türkiye’de bir şey değişmez." "Bazılarının şurayı değiştirelim, burayı değiştirelim derken Anayasa’nın özüne tasallut etmeye kalktıklarını" savunan Baykal, o özü koruma mücadelesi yürüttüklerini söyledi. 
     
     "YAZ-BOZ TAHTASI DEĞİL" 

     Türkiye’de hukukun ve siyasetin yerinin belli olduğunu kaydeden Baykal, "Bu ülkede her sabah erken kalkan, bugün Türkiye’nin rejimi ne olsun diye tartışma yapamaz. Türkiye, rejimin ne olacağını bir kişinin keyfi takdiriyle değil, milyonlarca insanımızın savaş, siyaset meydanlarında, Erzurum, Sivas kongrelerinde, Anadolu’da verdiği mücadeleler sonucunda kararlaştırdı" dedi. 
     "Demokrasi, siyasetin, rejimin, anayasanın tarih içinde oluşmuş temel ilkelerinin yaz-boz tahtasına çevrildiği bir milli egzersiz alanı değildir" diyen Baykal, şunları kaydetti 
     "Türkiye’de egemenliği TBMM’nin temsil ettiği doğrudur ama, bu egemenliğin Anayasamızın kurumlarının eliyle birlikte kullanıldığı da bir başka temel gerçektir. Bütün bunlar, demokrasimizin özüdür. Bu tartışmayı gereksiz, anlamsız bir tartışma, Başbakan’ın ’Acaba şartlar uygun mu, buradan tutturabilir miyiz’ diye bir deneme yapması ve o deneme karşısında toplumun kararlı bir tavır sergilemesiyle gerçeğin ortaya çıkması açısından yarar sağlayan bir girişim olarak görüyorum. 
     Artık iktidar da görmüştür ki bunlarla oynamamak, bunları kurcalamamak lazımdır. Anayasa Mahkemesi’ni her 15 yılda bir tartışarak, Türkiye’de huzur ve istikrar sağlanamaz." Baykal, Avrupa ülkelerinin sözde Ermeni soykırımı konusunda Türkiye’ye karşı takındıkları tavrın, Engizisyon adaleti ve ortaçağ zihniyeti olduğunu ifade ederek, "Bu yaklaşım, Avrupa açısından çok tehlikeli bir gelişmedir" dedi. 
     Baykal, partisinin grup toplantısında yaptığı konuşmada, İsviçre’de, "Ermeni soykırımı yoktur" dediği için Türk Tarih Kurumu Başkanı Yusuf Halaçoğlu hakkında başlatılan soruşturmanın, Belçika’da, aynı sözü söylemenin karşılığında 8 günden 1 yıla kadar hapis cezası verilmesi için yapılan girişimlerin ve bazı Avrupa ülkelerinin konuya ilişkin olarak aldıkları parlamento kararlarının, Avrupa’yı, Avrupa yapan değerlerden uzaklaştırdığını söyledi. 
     Bu uygulamaların, bir ortaçağ zihniyetini yansıttığını ve tek taraflı kararlarla tam bir Engizisyon adaleti uygulandığını belirten Baykal, "Dünya, bu zihniyeti aşarak ilerliyor. Bu Avrupa, Rousseau’nun, Montesque’nin Avrupa’sı değildir. Bu, Engizisyon, Papalık ve Ortaçağ Avrupası’dır" dedi. 
     En çok, Polonya Parlamentosu’nun aldığı kararının kendisini yaraladığını belirten Baykal, tarihte ve bugün, bu ülke ile ilişkilerde, böyle bir karar alınmasını gerektirecek hiçbir olumsuzluk bulunmadığını kaydetti. 
     Deniz Baykal, bu konuda dünyaya iki gerçeğin hatırlatılmasıyla büyük fayda sağlanacağını bunlardan ilkinin 1915 yılında kaybolan ve öldürülen Müslüman sayısının ortaya konulması olduğunu söyledi. 
     Baykal, ikinci gerçeğin ise Türk diplomatlarına karşı, Ermeni terör örgütü Asala’nın yaptığı terör eylemleri ve öldürülen diplomatlar olduğunu belirterek, "Bu teröristlerin cezaya çarptırılmamaları da bugünkü terör eylemlerini cesaretlendirmiştir" diye konuştu. 
     İktidarın 3 yıla yaklaşan uygulamalarında, toplumun, "AK Parti’nin yolsuzluk çarkının nasıl döndüğünü" görmeye başladığını öne süren Baykal, sözlerini şöyle sürdürdü 
     "İktidar, kendi atadığı bürokratlar aracılığıyla yapılan yolsuzlukların ardından, özellikle yolsuzluk boyutunun siyasi ayağını ortaya çıkarmak açısından milletvekili dokunulmazlığını kaldırması gerekirken, şimdi bize, ’sizde de var’ diye suçlamada bulunmaya başladı. Bakın bir kez daha söylüyorum benim hakkımda da dosya var. 
     Kaldırın dokunulmazlığımı. Ama bunu yapmıyorsunuz. Çünkü size de sıra geleceğini biliyorsunuz. 
     CHP’li milletvekilleri hakkında nasıl bir hukuki perişanlık içinde fezleke hazırlandığını, Adalet Bakanı’nın bile bu duruma isyan etme noktasına geldiğini biliyoruz. Buna rağmen diyoruz ki bunu yapın ama, sizden bir şey istiyoruz CHP milletvekillerinden kimin hakkında bu iddialar varsa kaldırın dokunulmazlığını ve yargı önüne çıkaralım. 
     Yargılamanın önüne Çin Seddi’ni çıkaran sizsiniz. Kaldırın diyoruz, ’hayır’ diyorsunuz. Bu, nasıl bir çelişkidir." CHP hakkında bu konulara ilişkin yanlış değerlendirmelerde bulunan bazı çevreler de olduğunu belirten Baykal, sözlerini, "CHP ödünsüz ve net biçimde bu konulardaki tavrını ortaya koymuştur. CHP, tüm milletvekillerinin dokunulmazlıklarını kaldırmaya hazırdır. Kimseden korkumuz yok, herkese meydan okuyoruz. Gerekeni yapın. Ama yapamıyorsanız da bize saygı gösterin. Bunu yapmazsanız Türk halkı bu yaklaşımınızı çok iyi değerlendirecektir" diye tamamladı. 
     
</TEXT>
</DOC>
