<DOC>
<DOCNO> 334570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur33.html </URL>
<DATE> 2005/04/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Patnos'ta patlama 1 çocuk öldü, 2 çocuk yaralandı 
</HEADLINE>
<TEXT>

     Ağrı'nın Patnos İlçesi'nde meydana gelen patlamada 1 çocuk öldü, 2 çocuk yaralandı. 
     Alınan bilgiye göre, Bölge Trafik Müdürlüğü'nün arka bölümünde yer alan dağlık bölgede patlama oldu. Patlama nedeniyle İsmail Işık 15 adlı çocuk yaşamını yitirdi. Emrah 10 ve Adem 9 Akbay adlı çocuklar yaralandı. 
     Patlamada yaralanan 2 çocuk Van'a getirilerek Yüzüncü Yıl Üniversitesi Tıp Fakültesi Hastanesi'nde tedavi altına alındı. 
     Ağrı'nın Patnos İlçesi'nde Bölge Trafik Müdürlüğü'nün arka bölümünde yer alan dağlık bölgede, henüz belirlenemeyen bir nedenle meydana gelen patlamada yaralanan Emrah 10 ve Adem Akbay 9 , Van'a getirildi, Yüzüncü Yıl Üniversitesi Tıp Fakültesi Hastanesi'nde tedavi altına alınan yaralılardan Emrah Akbay, ''Arazide koyun otlatırken dış yüzeyi görünen toprağa gömülü vaziyette bir demir parçası gördük. Toprağı kazarak demir parçasını çıkarmaya çalıştık. Ancak bu sırada arkadaşımız İsmail Işık, demir parçasına ayağıyla vurduğu sırada patlama oldu. Bundan sonrasını hatırlamıyorum'' diye konuştu. 
     Patlamanın ardından çevredeki vatandaşlar tarafından Van'a getirilen yaralılardan Adem Akbay'ın hayati tehlikesinin bulunduğu bildirildi. 
     
     SORUŞTURMA SÜRÜYOR 

     Ağrı Valisi Yusuf Yavaşcan, bir çocuğun ölümü iki çocuğun da yaralanmasına neden olan patlamayla ilgili soruşturmanın sürdüğünü bildirdi. 
     Yavaşcan, AA muhabirine yaptığı açıklamada, Patnos İlçesi'nde 34. İçgüvenlik Tugay Komutanlığı yakınlarında koyun otlatan üç çocuğun henüz buldukları ve belirlenemeyen bir maddeyi kurcalamaları sonucu meydana gelen patlamada İsmail Işık adlı çocuğunun öldüğünü, Van 100. Yıl Üniversitesi Tıp Fakültesi Hastanesi'ne sevk edilen Emrah Akbay'ın ameliyata alındığını diğer yaralı Adnan Akbay'ın da tedavisinin sürdüğünü söyledi. 
     Patlamanın ardından güvenlik güçlerinin olay yerinde inceleme yaptıklarını ve patlayıcı maddenin ne olduğunun henüz belirlenemediğini kaydeden Yavaşcan, ''Askeri yetkililer patlayıcının kendilerine ait olmadığını bildirdiler. Olay yerinden toplanan fünye ve diğer metal parçaları incelenmek üzere Erzurum Emniyet Müdürlüğü'ne bağlı Polis Laboratuvarına gönderildi'' diye konuştu. 
     Laboratuvar incelemesi sonucu patlayıcının cinsinin belirlenebileceğini anlatan Yavaşcan, ''Olayla ilgili soruşturma sürdürülüyor. Çocukların mayına bastığı şeklindeki söylentiler yanlış'' dedi. 
     
</TEXT>
</DOC>
