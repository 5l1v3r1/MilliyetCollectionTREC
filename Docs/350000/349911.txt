<DOC>
<DOCNO> 349911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun12.html </URL>
<DATE> 2005/06/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Barzani Bağımsız Kürt devleti mümkün, ama bu Irak’ın çıkarına aykırı 
</HEADLINE>
<TEXT>

     Can HASASU ERBİL, DHA 

      IRAK Kürdistan Demokrat Partisi IKDP lideri Mesut Barzani, bağımsız bir Kürt devletinin’ mümkün olduğunu iddia ederek, "Ancak bu, Irak’ın çıkarına değildir" ifadesini kullandı. Barzani, Kerkük’ün kimliğinin ise halk oylamasıyla belli olacağını savundu. 
     IKDP lideri, El Hayat gazetesine verdiği demeçte, Irak geçici anayasasının yeni anayasaya temel teşkil etmesini istediklerini belirterek, "Federasyon konusunda endişesi olanlar, bunun konfederasyona, hatta bağımsız bir Kürt devletine kadar gitmesinden korkuyor. Bu korkular yersizdir. Bağımsız bir Kürt devleti kurmak mümkündür, ama bu ne Irak’ın, ne de Kürt bölgesinin çıkarınadır" ifadelerini kullandı. 
     
     KERKÜK KÜRT KİMLİĞİ TAŞIYAN BİR KENTTİR 
     Kerkük sorununun, geçici anayasanın 58’inci maddesinde öngörüldüğü şekilde çözülmesi gerektiğini söyleyen Barzani, söz konusu maddeye göre kentteki etnik yapının Saddam öncesi döneme getirilmesinden sonra yapılacak bir halk oylamasının sonuçlarına razı olacaklarını ifade etti. 
     Kerkük’ün, bazı çevrelerin dile getirdiği gibi Bağdat benzeri bir Irak kenti olmadığını savunan Barzani, kentin Erbil ve Süleymaniye gibi Kürt kimliği taşıdığını ileri sürdü. 
     
</TEXT>
</DOC>
