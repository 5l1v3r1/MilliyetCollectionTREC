<DOC>
<DOCNO> 338421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko08.html </URL>
<DATE> 2005/04/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Babacan Artık dünyanın her tarafında Türkiye konuşuluyor... 
</HEADLINE>
<TEXT>

     Devlet Bakanı Ali Babacan, son yıllarda yakalanan siyasi ve ekonomik istikrarın Türkiye’yi tüm ülkeler arasında önemli bir noktaya getirdiğini belirterek, "Artık dünyanın her tarafında Türkiye konuşuluyor, takip ediliyor" dedi. 
     Babacan düzenlediği basın toplantısında, Asya Kalkınma Bankası’nın 2-6 Mayıs’ta İstanbul’da yapılacak olan 38’inci Yıllık Genel Kurul Toplantısı hakkında bilgi verdi. Genel kurulun başlıca gündem maddelerini yoksulluğun azaltılması, bölgesel bütünleşme ve işbirliğinin artırılması, Asya ile Avrupa işbirliğinin geliştirilmesi konularının oluşturduğunu ifade eden Babacan, 3 Mayıs’ta bu toplantılar kapsamında Türk Günü düzenleneceğini ifade etti. 
     Başbakan Recep Tayyip Erdoğan’ın da 5 Mayıs’ta genel kurulda bir konuşma yapacağını ifade eden Babacan, Türkiye’nin iki yıldır hazırlık çalışmalarını yürüttüğü toplantıya, 41’i bakan seviyesinde olmak üzere üye 63 ülkenin guvernörleri başkanlığındaki heyetler, üye olmayan 8 ülkeden gözlemci heyetler, BM, IMF, Dünya Bankası, İslam Kalkınma Bankası, Karadeniz Ticaret ve Kalkınma Bankası, Dünya Sağlık Örgütü, Dünya Ticaret Örgütü gibi yaklaşık uluslararası organizasyondan gözlemcilerin katılacağını bildirdi. 
     Babacan, katılımın 3 bini aşması beklenen toplantının Türkiye için tarihi bir önem taşıdığını, zirvenin kusursuz yapılması için her türlü önlemin alındığını ifade etti. 
     Asya Kalkınma Bankası’na 63 ülkenin üye olduğunu ve 2 binden fazla çalışanı bulunduğunu ifade eden Babacan, Banka’nın Türkiye’de yeterince tanınmadığını söyledi. 
     Banka’nın Türkiye’de yapılacak genel kurulunun önemli bir fırsat olduğunu bildiren Babacan, "Bu fırsatı değerlendirerek hem Asya Kalkınma Bankası’nın Türkiye’deki tanıtımı yaparken, öte yandan Türkiye’nin tüm bu ülkelere tanıtımını iyi yapmamız gerekiyor" dedi. 
     
     "DÜNYANIN HER TARAFINDA TÜRKİYE KONUŞULUYOR" 
     Türkiye’de son yıllarda yakalanan siyasi ve ekonomik istikrarın, gelişen dış ticaret hacminin Türkiye’yi tüm dünya ülkeleri arasında önemli bir noktaya getirdiğini ifade eden Babacan, "Artık dünyanın her tarafından Türkiye konuşuluyor, takip ediliyor. Toplantıya katılımın bu kadar yüksek olmasının en önemli sebebi de Türkiye’ye olan ilgi" dedi. 
     Toplantının ekonomi ve finans fuarı niteliği taşıdığını kaydeden Babacan, toplantılara paralel pek çok oturumun gerçekleştirileceğini bildirdi. 
     Asya ülkeleriyle ilgili bilgiler de veren Babacan, Asya ülkelerinin son üç yılda ortalama yüzde 6.6 büyüdüğünü, 2005-2007 yılları arasında yıllık ortalama yüzde 6.5-6.9 
     arasında büyüme öngörüldüğünü söyledi. 
     Babacan, Asya Kalkınma Bankası’nın 52 milyar dolarlık sermaye yapısıyla bölgede önemli kurumsal bir aktör olduğunu vurgulayarak, Tsunami felaketi sonrasında Banka’nın yardıma koşan kuruluşların başında geldiğini bildirdi. 
     Toplantının gündeminde Tsunami felaketenin bulunmadığını ifade eden Babacan, gelecek haftanın İstanbul için yoğun geçeceğini kaydetti. 

ANKA 
     
</TEXT>
</DOC>
