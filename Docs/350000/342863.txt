<DOC>
<DOCNO> 342863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/aspo.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhani lider 1-0 
</HEADLINE>
<TEXT>


Galatasaray'ın yenilgi haberiyle umutlandı, ancak üç puan için kıpırdamadı. Cenk'in penaltı golüne engel olamadı, tur şansını kaçırdı, ligin finali Şükrü Saracoğlu'na kaldı 


90 dakika 

Ankaragücü'nün büyük savaşı 
MEHMET DEMİRKOL 

Bu sezon, bugüne kadar seyrettiğim en iyi Ankaragücü'ydü sahadaki. Yıl boyunca diğer üç hocasıyla ciddi savunma sıkıntısı çeken Başkent ekibi, Adnan Şentürk yönetiminde bu açıdan önemli bir gelişme kaydetmiş. Orta sahada hiç olmadıkları kadar kalabalık ve etkiliydiler. Ama 40'ıncı dakika civarında rakip sahaya yerleşmelerine rağmen pozisyon bulmakta çok zorluk çektiler. Savunma sorunlarında iyileşme sağlamışlardı, ancak skor kazanma yolunda iktidardan yoksunlardı. İlk yarıda sadece bir kez, bir uzun topla gollük şans yakaladılar. Bu da yeterli olmaktan çok uzaktı. Çünkü Fenerbahçe'den bir puan isteseniz dahi daha fazla hücum bulmanız gerekir. 
Fenerbahçe, bunca ilerlemeye rağmen ancak bu kadarını yapabilen rakibine karşı, yine sadece Serhat'ın kanadından etkinlik sağlayabildi. Başka bir yolla rakip kaleye inemediler. Alex yine, bu kez Özgür'ün yakın takibiyle etkisiz kalmıştı. Fenerbahçe savunmanın kanatlarını neredeyse hiç ileri çıkartmayınca baskı kuramadılar. Böyle olunca daha çok denedikleri uzun toplar, şişirmeler oldu. Bu da Ankaragücü'nün işine yaradı. Sorunlu savunmalarının tek önemli özelliği olan uzun boyun avantajını yaşadılar. 
İkinci yarıda Fenerbahçe daha kalabalık rakip kaleye gitmeye başladı, ama bu kez ilk yarıdaki az sayıdaki pozisyonu da bulamıyorlardı. Temel gol planları yine şişirmelerdi. Ankaragücü ise daha çok yerden oynamaya başladı. Düşme hattında olmalarına rağmen sahada daha rahat, daha dengeli duruyorlardı. Yine çok pozisyon bulamadılar, ama daha iyiydiler. Golü bulduktan sonra sakin oyunları daha da oturdu. Fenerbahçe'ye bu bölümde sadece bir pozisyon veren bir oyun tarzını sahaya koydular. Ve doğrusu kümede kalmayı sonuna dek hak ettiler. 

Daum'a saldırı 

İstanbul'a dönen Fenerbahçe kafilesini karşılayan Sarı - Lacivertli taraftarlardan biri Alman hocaya yenilginin hesabını sormaya kalktı. Sabiha Gökçen Havaalanı'na gelen yüz kadar taraftar, davul ve zurnalarla kafileye moral vermeye çalışırken, içlerinden biri hızla yaklaşıp, Daum'un boğazına sarıldı. Taraftarın, "Yeter artık. Takımı bırak, git" dediği öğrenildi. Araya giren diğer taraftarlar şahsı yaka paça uzaklaştırdı. 

Bunu hep yapıyor 

Teknik Direktör Daum, Ankaragücü önünde oyun düzeni, sürpriz değişiklikleriyle yine herkesi şaşırttı. Alman hoca yenilgi sonrası ilk kez basının karşısına çıkmadı 

YUSUF KOBAL 

Galatasaray yenilgisi sonrası ağır eleştirilerin hedefi olan ve Fenerbahçe'deki geleceği tartışılmaya başlanan Fenerbahçe Teknik Direktörü Christoph Daum, Ankaragücü maçına da damgasını vurdu. 
Ümit Özat'ı orta sahada, Mahmut Hanefi'yi de solda oynatarak herkesi şaşırtan Alman hoca, tecrübeli oyuncuyu daha sonra önce savunmanın soluna, ardından da defansın göbeğine çekti. 
İkinci yarı boyunca ısınmaya gönderdiği van Hooijdonk'u oyuna almayan ve tercihini Murat Hacıoğlu'ndan yana kullanan Daum, bu değişikliği ile de sürpriz yaptı. Alman hocanın sezon başından beri yedek kulübesine mahkum ettiği Murat'ı sahaya sürmesinde, Hooijdonk ile yaşadığı krizin büyük rol oynadığı belirtildi. Daum ile Hollandalı yıldız Galatasaray maçından sonra da tartışmıştı. 
Alman hoca, karşılaşma bitiminde ise basın toplantısına gelmedi. Sezon başından bu yana ilk kez medyanın karşısına çıkmayan Daum'un bir hayli gergin olduğu belirtildi. 
Bu arada Başkan Aziz Yıldırım karşılaşma sonrası soyunma odasına giderek futbolcularına yine moral vermeye çalıştı. Kötü oynadıklarını belirten Yıldırım, "Galatasaray'ı yenerek şampiyonluk turu atacağınıza eminim. Futbolda böyle şeyler olur. Yeter ki çabuk toparlanın" ifadesini kullandı. 

GÜNÜN YILDIZI 
Adnan Şentürk 
Doğrusu sezon boyunca seyrettiğim birçok maçta gördüğüm en kapasitesiz Süper Lig takımı Ankaragücü'ydü. Ama geçen haftaki Galatasaray maçından sonra dün Fenerbahçe karşısında izlediğim takım, bir ekibin sezon içinde hatta sonunda gösterebileceği en inanılmaz performans artışını sergiliyordu. Sahaya çok iyi yayılıp Fenerbahçe'nin oyun oynama çabalarına set çekmeyi başardılar. Adnan Şentürk'ü yaptığı bu işten dolayı kutlamak gerekir. Evet Fenerbahçe hafta içindeki 5-1'den dolayı moralsizdi, ama küme düşme hattındaki bir takımın moral durumu daha mı iyidir Belli ki Şentürk, Daum'un bu konuda yapamadığını da çok iyi yapmış. Ve takımına büyük moral vermiş. Bu açıdan da kutlanmalı. 

GÜNÜN KARARI 
İlginç bir penaltı 
Umut'un attığı şut sonrası Rüştü'den seken topa koşarken yerden kalkan Ümit'le yaptığı mücadelede yerde kalışına hakem Bülent Demirlek yardımcısının kararıyla penaltı kararını verdi. Umut'un topa ulaşma ihtimalinin de azlığı göz önüne alındığında penaltı kararı çokça tartışılacak gibi. Hakemlerin kararı asıldır. Ama bana sanki değilmiş gibi geldi. 

MAÇIN DAKİKALARI 
Sadece Tuncay'ın pozisyonu vardı 
8 Maçın ilk pozisyonu Ankaragücü'nden. Faruk Namdar'ın derin yüksek pasında topla müsait pozisyonda buluşan Cenk, Önder'in de - sonradan penaltı itirazlarına yol açan - müdahalesiyle topa kötü vurdu. 
16 Alex'in sola Ümit Özat'a attığı ortayı Kaptan kale önüne Nobre'ye kafayla indirdi, ama Brezilyalı'dan önce savunma topa müdahale etti. 
22 Önder'in Alex'ten aldığı topla sağdan yaptığı orta Luciano'nun önüne düştü, onun Tuncay'a pasında genç oyuncunun 6 pastan şutu savunmaya çarpıp kornere gitti. 
35 Aurelio'nun verdiği pasla ceza sahası yayına sağdan yaklaşan Alex'in uzaktan vurduğu şut, Orkun'un sağındaki direğin hemen yanından auta çıktı. 
58 Tuncay, solda savunmadan seken topu ceza sahası dışından ve çaprazdan şutladı. Serhat'ın son anda yaptığı hamle yetersizdi. Aut. 
66 Umut'un yaklaşık 30 metreden attığı sert şut, Rüştü'de kaldı. 
71 Bir kontratakta Umut sağdan ceza sahasına girip şutladı, Rüştü'den seken topa yeniden hareketlenirken Ümit'in müdahalesiyle düştü. Yan hakemin uyarısıyla verilen penaltıyı Cenk, Rüştü'nün sağına direk dibine yolladı 1-0 
82 Evren'in sağ çaprazdan yirmi metre civarından attığı şut, Rüştü'nün sağındaki 90'ı sıyırıp dışarı çıktı. 
90 Bir korner sonrası savunmadan seken topu Deniz, Luciano'nun önüne indirdi. Onun şutu Adem Dursun'un müdahalesiyle kornere gitti. 

GÜNÜN ANALİZİ 
Daum'un 'son' hamleleri 
4 haftadır sahada olmayan Ümit dün yine kaptandı. Orta sahada oyuna başladı. Sonra savunma kanadına alındı, ardından savunmaya geçti. Ama sezon boyunca tüm bu mevkilerde iyi oynayan kaptan dün oldukça formsuzdu. Buna rağmen 90 dakika sahada kaldı. Oyuna çok iyi başlayan ve Fenerbahçe'yi ileri sürükleyen tek oyuncu olan Serhat ise 68'inci dakikada kulübeye çekildi. Daum, Galatasaray maçında da aynı hamleyi yapmış ve Yozgatlı'dan verim alamamıştı, ama aynı şeyi denedi ve aynı sonucu aldı. Öte yandan sadece topu şişirmelerine rağmen Van Hooijdonk'u kenarda tutup Murat Hacıoğlu'nu sahaya sürdü. 


YILDIZ TABLOSU 
ANKARAGÜCÜ 54 Orkun 6 19 Emre 6 4 Hakan 6 2 Adem 6 20 Zengue 6 14 Ayhan 6 39 Faruk 6 76 İsmet Dk.46 6 36 Özgür 7 77 Evren 6 12 Onur Dk.90 1 21 Cenk 6 74 Agustine Dk.72 5 38 Umut 6 

YEDEKLER 
22 Zafer, 11 Effa, 23 Huzeyte, 26 Ali Akdeniz, 1 Recep 

FENERBAHÇE 34 Rüştü 6 19 Önder 5 2 Luciano 5 24 Deniz 5 16 Mahmut 4 27 Kemal Dk.68 4 9 Serhat 5 7 Mehmet Dk.68 4 15 Aurelio 6 5 Ümit 5 10 Tuncay 4 8 Murat Dk.82 4 11 Nobre 4 20 Alex 3 

YEDEKLER 
1 Volkan, 17 Hooijdonk, 21 Selçuk, 29 Semih 


</TEXT>
</DOC>
