<DOC>
<DOCNO> 339042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/ekonomi/eko07.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekiller itiraz etti, teşvik yasası Erdoğan'a gidiyor 
</HEADLINE>
<TEXT>



IMF'nin bütçeye ek yük getireceği gerekçesiyle karşı çıktığı, teşvikli il sayısını 36'dan 49'a çıkaran yasa tasarısına milletvekillerinin çeşitli itirazları nedeniyle Başbakan Tayyip Erdoğan'ın katılacağı bir toplantıda çözüm aranacak. 
AKP Grup Başkanvekili Eyüp Fatsa, komisyondan geçen ve Genel Kurul gündeminde olan teşvik yasasının bu hafta ele alınacağını, ancak Başbakan Erdoğan ve ilgili bakanların da katılımıyla bir MYK toplantısı yapılacağını ve son kararın burada verileceğini söyledi. Sorunun ne olduğu ve çözüm konularındaki sorular üzerine Fatsa, il sayısının 49'dan aşağı çekilmesi ya da artırılmasının söz konusu olmadığını belirterek şunları söyledi 
"Bazı illerden ve bu illerin milletvekillerinden itirazlar var. Sanayileşmiş illere komşu olan ve teşvik kapsamına alınan illerden itirazlar var. Örneğin Adıyaman, Gaziantep ve Kahramanmaraş'a komşu olduğu için ne kadar teşvik verilirse verilsin, hiçbir sanayi kuruluşunun her türlü alt yapının hazır olduğu bu iki ili bırakarak Adıyaman'a gelemeyeceği görüşü var. Bu tür birbirine yakın ve sınır olan illerde, benzeri sorunlar ve itirazlar var." 


</TEXT>
</DOC>
