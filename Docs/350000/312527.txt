<DOC>
<DOCNO> 312527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonyas09.html </URL>
<DATE> 2005/02/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gangster Nicholson kaçacak, polis Leonardo kovalayacak 
</HEADLINE>
<TEXT>

     ''The Aviator'' adlı filmiyle 11 dalda Oscar'a aday olan Martin Scorcese yeni filminde de yine ünlü oyuncuları biraraya topladı. ''The Departed'' isimli yapımda, efsane aktör Jack Nicholson gangster şefini, Leonardo Dicaprio ise onun peşindeki sivil polisi canlandıracak. 
     Daily Variety'nin haberine göre, son dönemde gangster ve macera filmlerinin değişmez oyuncuları Scorcese'nin yeni projesinde buluştu. 
     Sinemanın 3 Oscarlı efsanesi Jack Nicholson da son olarak proje için Scorcese ile el sıkışarak kadroya dahil oldu. Ünlü aktör, filmde gangster çetesinin başını canlandırırken, ''En İyi Erkek Oyuncu'' dalında Oscar ödülüne aday gösterilen Leonardo DiCaprio da kendine gangster süsü veren sivil polisi canlandıracak. 
     ''Oceans 12'' filminde Danny Ocean'ın kurduğu çetenin üyelerinden birini canlandıran Matt Damon, bu yeni yapımda da emniyet teşkilatına sızarak polis olan, ancak burada el altından çetenin işlerini yürüten İrlandalı bir gangster rolünde seyirci karşısına çıkacak. 
     Hong-Kong yapımı ''Infernal Affairs'' isimli filmin yeni çevrimi niteliğini taşıyan ''The Departed''ın çekimlerine Nisan ayında başlanacak. 
     
</TEXT>
</DOC>
