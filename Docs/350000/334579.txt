<DOC>
<DOCNO> 334579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur42.html </URL>
<DATE> 2005/04/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ölen annesinin kılığına giren kişi anlatıyor Kimse şüphelenmedi 
</HEADLINE>
<TEXT>

     Balıkesir'de, evinin bodrum katına gömdüğü annesinin kıyafetlerini giyerek, iki yıldır emekli maaşını tahsil ettiği iddiasıyla tutuklanan kişinin yargılanmasına başlandı. 
     Balıkesir Ağır Ceza Mahkemesi'nde, ''Dolandırıcılık'' suçundan 2 ila 5 yıl arası hapis cezası talebiyle tutuklu olarak yargılanan sanık Şerafettin Gencel, duruşmada, babasından kalan maaşı, annesinin kimliği ile onun yerine geçerek çektiğini kabul etti. 
     Kalp rahatsızlığı bulunduğunu söylediği annesi Ümmühan Gencel'in 16 Ocak 2003'te vefat ettiğini belirten Şerafettin Gencel, ''O dönemde yoklama kaçağı olduğum için aranıyordum. Ben de dışarıya çıkamadığım için defin işlemlerini yaptıramadım. Bu nedenle annemin cesedini bodrum katına gömdüm. Daha sonra maddi sıkıntıya girince, annemin giysilerini kullanarak maaşı çekmeyi denedim. Kimse de şüphelenmeyince devam ettim'' dedi. 
     Duruşmada tanık olarak dinlenen bankanın güvenlik görevlisi Ahmet Mehmet Alan ise ''Ben 8 yıldır bankada çalışıyorum. Gencel, tüm kıyafetleriyle yaşlı bir kadın gibiydi. Hiç şüphelenmedim'' diye konuştu. 
     Diğer tanıkların da dinlediği duruşma, eksik evrakın tamamlanması için ertelendi. 
     
</TEXT>
</DOC>
