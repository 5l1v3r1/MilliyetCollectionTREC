<DOC>
<DOCNO> 300270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo01.html </URL>
<DATE> 2004/12/23/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Ümit Karan kiraya verilecek... 
</HEADLINE>
<TEXT>

     Galatasaray Kulübü İkinci Başkanı ve Futbol Şubesi Sorumlusu Ergun Gürsoy, teknik direktör Gheorghe Hagi'nin gönderilmesini istediği Ümit Karan ile ilgili, ''Sözleşmeli oyuncumuz, zorla gönderemeyiz'' dedi. 
     Gürsoy, Kardemir Karabükspor maçından sonra, taraftarın sevgi gösterisinde bulunduğu Ümit Karan konusunda basın mensuplarının sorularını yanıtlarken, şunları kaydetti 
     ''Ümit Karan bizim oyuncumuz. Futbolcular gelir, gider. Oynarlar ya da oynamazlar. Bu teknik direktörün inisiyatifinde. Hagi ile bir kez daha görüşeceğiz. Sözleşmeli oyuncumuzu zorla gönderemeyiz. Gitmek istemiyorsa yapacak bir şeyimiz yok. Ama gelen futbolcular ömür boyu Galatasaray'da oynayacak diye bir şey de yok.'' Ergun Gürsoy, takımdan gönderilecek futbolcularla ilgili ''Üç aşağı beş yukarı, medyada çıkan oyuncuları göndereceğiz'' derken, yabancı transferini de 10 gün içinde sonuçlandıracaklarını, birkaç alternatif isim üzerinde durduklarını söyledi. 
     
     ÜMİT KİRAYA VERİLECEK 
     Futbol şubesi sorumlularından Fatih Gökşen ise Ümit Karan'ın durumuyla ilgili ''Ümit bizim oyuncumuz. Ama taraftarımız, bugün sahaya çıkan ve mücadele eden futbolculara haksızlık yaptı. Ümit Karan'ı kiraya vereceğiz'' açıklamasını yaptı. 
     Galatasaraylı futbolcu Hakan Şükür de maç sonrası yaptığı açıklamada, ligin ikinci yarısında çok farklı bir Galatasaray'ın izleneceğine inandığını, puan farkını kapatarak 100. yılda şampiyonluğa ulaşmayı istediklerini kaydetti. 
     Hakan, taraftarın Ümit Karan'a sevgi gösterisinde bulunmasının gayet doğal olduğunu, ancak bu konuda kararı teknik direktör ve yönetimin vereceğini ifade etti. 
     
</TEXT>
</DOC>
