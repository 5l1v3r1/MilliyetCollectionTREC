<DOC>
<DOCNO> 300354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur46.html </URL>
<DATE> 2004/12/23/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Alışverişte cinayet zanlısı yakalandı... 
</HEADLINE>
<TEXT>

     Bursa'nın Orhangazi İlçesi'nde cinayet suçundan aranan kişi, Yalova'da bir markette alışveriş yapan polis memuru tarafından yakalandı. 
     Alınan bilgiye göre, Orhangazi İlçe Emniyet Müdürlüğü'nde görevli ve kimliği açıklanmayan polis memuru, Yalova'nın Bağlaraltı Mahallesi'nde bir markette alışveriş yaptığı sırada, Orhangazi'de 4 ay önce işlenen bir cinayetin zanlısı olarak aranan Hüseyin D'yi fark etti. 
     Polis memurunun kendisini tanımasının ardından kaçmaya çalışan ve tabancayla ateş eden zanlı, polis memuru tarafından etkisiz hale getirilerek, yakalandı. 
     Gözaltına alınan ve üzerinde İsmail Bektaş adına düzenlenmiş sahte kimlik bulunan zanlının, sorgulamasının ardından adliyeye sevk edileceği bildirildi. 
     
</TEXT>
</DOC>
