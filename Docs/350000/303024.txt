<DOC>
<DOCNO> 303024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko08.html </URL>
<DATE> 2005/01/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Grev ertelemelerine ILO tepkisi... 
</HEADLINE>
<TEXT>

     Uluslararası Çalışma Örgütü ILO , geçen yıllarda 3 kez grevi ertelenen Kristal-İş'in başvurusu üzerine verdiği kararda, ''cam grevinin, milli güvenliği tehdit ettiğine ilişkin yeterli gerekçe bulunmadığı, bu nedenle grev ertelemesinin, sendikal hak ihlali olduğunu'' belirtti. 
     Edinilen bilgiye göre, Kristal-İş'in grev ertelemeleri ve Paşabahçe Eskişehir fabrikasındaki işten çıkarmalarla ilgili başvurusunu gündemine alan ILO Sendika Özgürlüğü Komitesi, hükümetten de aldığı açıklamanın ardından karara vardı. 
     Komitenin kararı, ILO Yönetim Kurulu'nca onaylanarak yayımlandı, ayrıca Kristal-İş'e gönderildi. 
     Kararda, ''hükümetin, işten çıkarmanın sendikanın işyeri yetkisini önlemeyi amaçladığına ilişkin Kristal-İş'in iddiaları konusunda herhangi bir yorum yapmadığı'' kaydedilerek, hükümetten, ''sendikal ayırımcılık olaylarının yaşandığı Türkiye'de, işçileri sendikal ayırımcılığın her türüne karşı koruyacak yasal değişikleri yapması'' istendi. 
     Kararda, ''Hükümet, Eskişehir Paşabahçe fabrikasında yaşanan işten çıkarmaların soruşturulmasını ve eğer sendikal nedenlerle işten çıkarıldıkları saptanırsa, işçilerin herhangi bir ücret kayıpları olmaksızın işlerine geri dönmelerini sağlamalıdır'' denildi. 
     
     CAM GREVİNİN ERTELENMESİ 
     ''Cam grevinin milli güvenliği tehdit ettiğine ilişkin yeterli gerekçe bulunmadığı, bu nedenle grev ertelenmenin sendikal hak ihlali olduğu'' belirtilen kararda, ''cam, lastik ve belediye hizmetleri gibi ulusal güvenlik ve genel sağlıkla ilgisi olmayan alanlarda pek çok tekrarı olan erteleme uygulamalarının, grev hakkını önleyici nitelikte ve ILO sözleşmelerine aykırı olduğu'' ifade edildi. 
     Kararda, sendikaların, toplusözleşme yapabilmesi için aranan işyeri barajının da sendikal özgürlüğe aykırı olduğu kaydedilerek, ''Bir işyerinde çoğunluğa sahip sendika yoksa, üyesi olan sendika en azından kendi üyeleri için toplu pazarlık yapabilmelidir'' denildi. 
     Kristal-İş'in, Şişecam'a bağlı işyerlerinde 2001 ve 2003'teki grevleri, Bakanlar Kurulu'nca ''milli güvenliği bozucu nitelikte'', 2004'teki grevi ise ''genel sağlığı ve milli güvenliği bozucu nitelikte görülmesi'' gerekçe gösterilerek ertelenmişti. 
     
</TEXT>
</DOC>
