<DOC>
<DOCNO> 313292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/aeko.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzüm, narenciye ve fındığa destek yok 
</HEADLINE>
<TEXT>


Tarım Bakanlığı'nın tartışmaya açtığı Yeni Tarım Kanun Taslağı'na göre bağcılara, narenciyecilere, fındık ve kuru üzüm üreticilerine doğrudan gelir desteği ödenmeyecek 

Ahmet Erhan Çelik 

Tarım ve Köyişleri Bakanlığı, Akdeniz, Karadeniz ve Ege'deki çiftçileri gözden çıkardı. Yeni Tarım Kanun Taslağı'na göre bağcılık yapanlara, narenciyecilere, fındık ve kuru üzüm üreticilerine, çayır ve mera sahiplerine bu yıl doğrudan gelir desteği DGD ödenmeyecek. 
Bakanlığın tartışmaya açtığı yeni taslağın geçici 1. maddesinde 2004 yılı DGD haklarının 2005'te nasıl ödeneceğine ilişkin uygulama detaylarına yer verildi. DGD ödemesi yapılacak ve yapılmayacak çiftçi grupları tanımlanırken şöyle denildi 
"Meyve ve sebze alanları, çayır ve mera alanları, orman envali ürünler, alternatif ürün projesi kapsamındaki fındık ve tütün alanları, çevre amaçlı tarım arazileri kapsamı dışında kalan alanlarda bitkisel üretim faaliyetlerde bulunanlara DGD ödemeleri yapılır." 
Bu düzenlemeye göre, fındık ve narenciye başta olmak üzere her türlü meyve ve sebze üreticisi, özel mülkiyet bile olsa çayır ve mera sahipleri, kavaklık sahipleri, kereste üreticileri, devletin belirlediği alanlar dışında tütün ekenler ve benzeri işler yapan çiftçiler DGD alamayacak. 

3.5 milyon hektara destek yok 
Tarım ve Köyişleri Bakanı Sami Güçlü, sektörden gelen itirazlar üzerine 2005'te DGD ödemesi yapılmayacak ürünlerle ilgili ayrı bir yasal düzenlemeyi 'düşünebileceklerini' bildirdi. Ancak söz konusu ürünlere nasıl destek verileceği konusunda henüz herhangi bir çalışma yapılmadığı kaydedildi. 
Taslak aynen yasalaşacak olursa devlet desteğini 3.5 milyon hektar büyüklüğündeki ekilebilir alandan çekmiş olacak. 
Bakanlık tahminlerine göre, nadasa bırakılan araziler hariç ekilebilir alanlar halen 22 - 23 milyon hektar büyüklüğünde bulunuyor. 

Ödemeler gecikecek Başbakan Recep Tayyip Erdoğan'ın "nisan sonuna kadar ödenecek" dediği DGD ödemelerinde de gecikme yaşanacağı büyük ölçüde belli oldu. 
Hükümet, DGD ödemeleri için 2005 bütçesinde 1.9 milyar YTL katrilyon lira ödenek ayırdığı için geçen yılın hakları dekar başına 16 değil 10 YTL milyon TL olarak ödenecek. 6 YTL'lik kısım ise her durumda 2006 yılına sarkacak. 


</TEXT>
</DOC>
