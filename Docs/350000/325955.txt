<DOC>
<DOCNO> 325955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy46.html </URL>
<DATE> 2005/03/22/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
"Türkiye'nin bayrağına dünyanın dahi saygısızlık etmesine izin vermeyiz" 
</HEADLINE>
<TEXT>

     DYP Genel Başkanı Mehmet Ağar, ''Türkiye'nin bayrağına, sadece 3-5 çapulcunun değil, dünyanın dahi saygısızlık etmesine müsaade etmeyiz'' dedi. 
     Ağar, THY'nin tarifeli seferi ile bu akşam Ankara'dan Antalya'ya geldi. 
     Havaalanı VİP Salonu'nda partililerce karşılanan Ağar, basın mensuplarının Mersin'deki Nevruz gösterileri sırasında Türk Bayrağı'na yapılan saygısızlık hatırlatılarak yönelttikleri soruları şöyle cevaplandırdı 
     ''DYP, Türkiye'yi iç çatışma içerisine sokmak isteyenlere karşı vardır. Türkiye'nin bayrağına, sadece 3-5 çapulcunun değil, dünyanın dahi saygısızlık etmesine müsaade etmeyiz. Ne olduğu belli olmayan bir grubun yaptıklarına DYP asla izin vermez.'' ''Türkiye bir bütündür bütün kalacaktır'' diyen Ağar, Türkiye'yi iç savaşın eşiğine getirmek isteyenlerin heveslerinin kursaklarında kalacağını belirtti. 
     Havaalanı VİP Salonu dışında bekleyen kalabalık partilileri gören Ağar, parti otobüsüne çıkarak, şunları söyledi 
     ''Gece konuşmak yasak ama gördüm ki hepinizde büyük heyecan var. Bizler biliyoruz Antalya'nın sesi gürdür. Antalya'da çok güzel 3 gün geçireceğiz. Türkiye'nin duymak istedikleri şeyleri Antalya'dan söyleyeceğiz. Türkiye'nin gururunu koruyamayan, herkesi bezdiren bu hükümeti anlatacağız. Biz her zaman söylüyoruz Türkiye'nin her tarafı alev alev. Sizlere Antalya'nın Serik İlçesi'nden sesleneceğiz. Herkes parti bayrağını değil Türk bayrağını alarak Serik'teki mitinge gelsin.'' 
     
</TEXT>
</DOC>
