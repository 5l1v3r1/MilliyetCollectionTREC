<DOC>
<DOCNO> 306227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur32.html </URL>
<DATE> 2005/01/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Söylenti depremi 
</HEADLINE>
<TEXT>

     Önay YILMAZ İSTANBUL 

Güney Asya'da meydana gelen deprem ve tsunaminin ardından önceki gün Çanakkale Boğazı'nda, bugün Gökova, Marmaris, İstanbul'da Avcılar sahili ve Kadıköy kıyılarında suların çekildiğinin gözlenmesi, halk arasında tedirginliğe yol açtı. 
     Bazı internet sitelerinde "İstanbul'da deniz çekiliyor" haberlerinin yayınlanması üzerine, kentte 'deprem geliyor' söylentisi yayılmaya başladı. Ancak yapılan bilimsel gözlemlere göre durumda en azından depremsellik açısından herhangi bir anormallik yok. 
     Avcılar'da bulunan kayıkçı barınağında suların 60 cm kadar çekilmesi, balıkçılar ve vatandaşların deprem ve tsunamiyle ilgili farklı yorumlar yapmasına neden oldu. Balıkçıların bir kısmı olayın normal olduğunu savunurken, diğer balıkçılar suların hiç bu kadar çekilmediğini ve tedirginlik duyduklarını dile getirdi. Kadıköy Hasanpaşa'da bulunan Kurbağalıdere'de de suların 15 cm kadar çekildiği gözlendi. 
     Seyir Hidrografi ve Oşinografi Dairesi Başkanlığı yetkilileri, suların çekilmesinin normal olduğunu, bunun atmosferik koşullara, gelgit olaylarına bağlı olabileceğini, kendilerinin yaptıkları ölçümlerde herhangi bir anormallik gözlemediklerini belirttiler. Kandilli Rasathanesi ve Deprem Araştırma Merkezi Enstitüsü ile TÜBİTAK Marmara Araştırma Merkezi Yer ve Deniz Bilimleri Enstitüsü yetkilileri de, depremsellik açısından herhangi bir anormal durumun olmadığını söylediler. 
     

     
</TEXT>
</DOC>
