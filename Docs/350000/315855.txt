<DOC>
<DOCNO> 315855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur14.html </URL>
<DATE> 2005/02/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
PKK'dan Türkiye'ye Nevruz tehdidi 
</HEADLINE>
<TEXT>

     DHA 

      TERÖR ÖRGÜTÜ PKK Kongra- Gel'in yürütme konseyi başkanı Murat Karayılan, tehditler savurarak, Nevruz'a kadar bekleyeceklerini, Türkiye'nin adım atmaması halinde yeniden savaşacaklarını söyledi. Karayılan, Türkiye'nin savaşta değil diplomaside başarı kazandığını ve bunun sonucu Öcalan'ı teslim aldığını ifade ederek, "Öcalan, Suriye'den çıkıp Avrupa'da dolaşırken yanında bulunan örgüt militan ve sorumlularının hepsi, yakalanmasından sonra, kaçtı'' dedi. 
     Teröristbaşı Öcalan'ın Kenya'da yakalanıp Türkiye'ye getirilmesinin yıl dönümü nedeniyle, örgüte ait olduğu belirtilen Mezopotamya Haber Ajansı'na açıklama yapan Murat Karayılan, "Tercihimiz barıştır. Henüz bir savaş kararı yoktur, fakat sabır tükenmiş, son sınırına gelinmiştir. Fedai gibi mücadele edeceğiz'' diye konuştu. 
     Karayılan, teröristbaşı Öcalan'a karşı yapıldığını öne sürdüğü komplonun derinliğini kavrayamadıklarını ifade ederek, "Komplonun iç ayaklarının olma ihtimalini çok fazla göz önünde bulundurmadık. Bir gaflet durumudur. Oysa uluslararası komplonun amaçları az çok belliydi. Önderliği esir almak ve hareketi tasfiye etmek hedefleniyordu. Öcalan, Yunanistan, Rusya, Roma ve Kenya'dayken yanında bulunan örgütün temsilcilerinin hepsi, o yakalandıktan sonra örgütten kaçtı. Bunların başında Avrupa Temsilcisi Kani Yılmaz ve Mizgin Şen, Rusya Temsilcisi Numan Uçar Mahir Welat geliyor'' dedi. 
     Murat Karayılan, ABD'nin terör örgütü PKK'ya yönelik hareketinin olup olmayacağına, "ABD, Öcalan'ı kendine engel gördüğü için Türkiye'ye teslim etti. ABD, Kürt halkını esas almak istiyor. Onun için Kürt halkına karşı hemen şiddete yönelmez, yönelmedi de. PKK, Kürt halkı içinde örgütlü bir yapıdır. PKK'ye yönelme Kürt halkına yönelme anlamına gelecektir. Oysa ABD Kürt halkını karşısına almak istemiyor. Asıl hedefi ise, hareketi parçalamak ve etkisiz kılmaktır. Bu bütünlük arz eden bir mantığı ifade etmektedir. Buna karşı Türk devletinin birçok dayatmaları oldu. Dikkat edilirse böyle bir şeye girilmedi'' diye konuştu. 
     Murat Karayılan, uluslararası güçlerin yardımıyla Öcalan'ın Türkiye'ye verilmesinin tam bir yenilgi olarak algılanmak istenildiğini ve bunun kendilerine dayatıldığını ifade ederek, "Biz bunu kabul etmiyoruz. Savaş meydanında güçler yenişemedi. Diplomasi cephesinde Türk devletinin bir başarısı var, bunun sonucu olarak Öcalan Türkiye'ye verildi'' dedi. 
     
</TEXT>
</DOC>
