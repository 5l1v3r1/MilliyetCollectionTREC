<DOC>
<DOCNO> 313459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko20.html </URL>
<DATE> 2005/02/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Oyakbank Ocak enflasyonu gerçek bir kırılmaya işaret ediyor 
</HEADLINE>
<TEXT>

     Oyakbank, reel faizlerin kalıcı olarak tek hanelere inmesinin, ''mali baskınlığın hala problem olduğu bir zamanda çok gerçekçi bir beklenti olmadığını'' bildirdi. 
     Oyakbank tarafından hazırlanan Şubat ayı ekonomik bülteninde, mali sistem üzerindeki büyüme baskısının ise AB'ye üyelik yolunda Türkiye'ye yabancı ilgisi ile bir miktar aşılabilir gibi göründüğü ifade edildi. 
     Bültende yer alan değerlendirmelere göre, ekonomide sağlanan göreli istikrarın TL'yi desteklemesi enflasyonla mücadeleye destek olurken, 2005 yılının ilk ayında tüketici enflasyonunun yüzde 0.55'e gerilemesi, iç talepte görülen canlanmanın geçici olması halinde bu yıl da enflasyon hedefinin rahatlıkla tutturulabileceğini düşündürttü. 
     Bültene göre, Aralık ayında AB'den müzakere tarihi alan Türkiye, aylık bazda tarihinin en yüksek dış ticaret 4 milyar dolar ve cari açığını 3 milyar dolar kaydederken, aynı zamanda yüzde 60'ı Topluluk ülkelerinden gelmek üzere yabancı portföy girişlerinde de ciddi bir artış gördü. Aralık ayında yabancıların yurt içindeki net menkul kıymet alımları 2 milyar dolar ile rekor seviyeye çıktı. 
     Dış ticaret açığındaki artış, yılın ikinci yarısında soğuma sinyalleri veren iç talepte nisbi bir canlanmanın yeniden başladığını gösterirken, 2004 toplamında ihracatın ve ithalatın GSMH'ye oranı sırasıyla yüzde 21.3 ve yüzde 33'e çıktı. Dış ticaretin GSMH'ye oranı ise yüzde 11.72 ile 2000'deki yüzde 13.3 düzeyindeki rekor seviyenin altında kaldı. Bülten'de daha sonra şöyle denildi 
     
     ''TÜRKİYE EKONOMİSİ DAHA DIŞA AÇIK HALE GELDİ'' 
     ''Bir diğer deyişle, Türkiye ekonomisi daha dışa açık hale gelirken, TL'nin reel değerlenmesinin de etkisiyle tüketim mallarının ithalatı rekor düzeylere ulaştı. Buna ek olarak yatırım eğiliminin güçlenmesi ve büyüyen ihracat hacminin ithal girdilere bağımlılığı ithalatı artıran diğer unsurlar oldu. 
     Turizm gelirlerindeki önceki yıla oranla yüzde 20'in üzerindeki artışa karşın, ihracat dışındaki hizmet gelirlerinin GSMH'ye oranla artış gösterememesi nedeniyle cari işlemler açığının GSMH'ye oranı 2004'te yüzde 5.3'e ulaştı.'' Bültende, ''ekonominin daha dışa açık hale gelmesi, AB üyeliği ve IMF programı söz konusu açığın finansmanında zorluk yaşanmasına engel olsa da, finansmanın ağırlıklı olarak kısa vadeli olması bir kırılganlık olmaya devam ediyor'' denildi. 
     Ayrıca Para Politikası Kurulu'nun ilk toplantısının ardından, 11 Ocak'ta sürpriz şekilde referans faizlerini yüzde 1 puan düşüren Merkez Bankası'nın, 2005 enflasyon hedefinin gerçekleştirilebilirliği konusunda fazla risk görmediğinin anlaşıldığı ifade edilirken, ''ancak yine de nominal ve reel faizlerin düşüşü sıkı mali politikalardaki istikrar ve yapısal reformlardaki gelişmelere bağlı kalacak. Bu bağlamda IMF programında yaşanan gecikmeler, reform uygulamasında yaşanan aksaklıklarla birlikte bir risk unsuru olarak dikkat çekiyor'' görüşüne yer verildi. 
     
     YENİ ENDEKS 
     Bülten'de DİE'nin bu yıl, 2003 temel yıllı yeni fiyat endeksleri kullanmaya başlandığı hatırlatılırken, mal gruplarının ağırlıklarının değişmesinin, 2005'te enflasyon ölçümünde azaltıcı etki yapması beklendiği ifade edildi. 
     Bülten'de, ''ancak yeni endeks için geçmiş yıllarla yapılan kıyaslama, Ocak enflasyonunun gerçek bir kırılmaya işaret ettiğini göstermektedir'' denildi. 
     
</TEXT>
</DOC>
