<DOC>
<DOCNO> 340582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/guncel/agun.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedizler de öldü insanlık da 
</HEADLINE>
<TEXT>


Tüm uyarılara rağmen yedizlerini doğurmakta ısrar eden Sibel Deniz, Anneler Günü'nden bir gece önce, bebeklerin tümünü kaybetti. 7 cenini sergileyen hastane ise bir skandala imza attı 

MÜNİR KOÇARSLAN ARZU ÇETİK İZMİR MİLLİYET - DHA 

Sibel Deniz, aşılama yöntemiyle yedizlere hamile kaldığında, doktorların tüm uyarılarına rağmen "hepsini birlikte doğurmaya" karar verdi. Ancak Deniz, önceki gece, Anneler Günü'ne bir gün kala, bebeklerinin hepsini kaybetti. Konuşmakta zorluk çekmesine karşın kısa bir açıklama yapan Deniz, "Kendimi rüyada gibi hissediyorum. Anneler Günü'nden bir gün önce bu olayı yaşamam beni çok üzdü. Ama vicdanım rahat. Demek ki bebeklerimin ömrü bu kadarmış. Bugün yine aynı durumla karşılaşsam, yediz bebek beklediğimi öğrensem, sanırım yine hepsini doğurmak isterim" dedi. 

'Sürpriz olmadı' 
Tüpraş'ta işçi olan baba Hüseyin Deniz 35 ise, "Tüm riskleri doktorlar bize anlatmıştı. Aslında bebekleri kaybetmemiz bizim için sürpriz olmadı. Kendimizi her şeye hazırlamıştık. Bebekleri kaybettiğimiz için bir yandan üzülüyorum, eşimin sağlığı yerinde olduğu için de seviniyorum. Üzüntüyü ve sevinci bir arada yaşıyorum" diye konuştu. Sibel Deniz'in annesi Halime Güngör de, bebekleri kaybettikleri için çok üzüldüklerini belirtirken, "Önemli olan kızımın hayatta olması" şeklinde konuştu. 

10 dakika yaşadılar 
Özel hastanenin başhekimi ve kadın doğum uzmanı olan Opr. Dr. Özer Gürbüz, düzenlediği basın toplantısında, Deniz'in tekrar anne olabileceğini açıkladı. Gürbüz, şunları söyledi 
"6 Mayıs Cuma gecesi saat 22.30'da Sibel Deniz'in kanaması arttı ve erken doğum ağrıları başladı. Yapılan tüm tıbbi tedavilere rağmen kanama devam etti ve doğum ağrıları sıklaştı. 7 Mayıs Cumartesi saat 02.30'da en altta bulunan ve amnios suyu azalan bebek vajinal yoldan düştü. Diğer bebeklerin kalması için yaklaşık 1.5 saat tıbbi tedaviye devam ettik. 
Fakat aşırı kanama ve annenin hayatının tehlikeye girmesi nedeniyle, anneyi acil olarak operasyona aldık. Sezaryenle diğer 6 bebek alınarak kanama durduruldu, annenin hayatı kurtarıldı. Bebeklerin beşi erkek, ikisi kızdı. Fakat 19 haftalık ve ortalama 400-450 gram olmaları sebebiyle yaşamaları mümkün olmadı. Bebekler 10 dakika hayatta kalabildi. Dünyada 19. haftada yaşatılabilmiş bebek yok." 

Anne kabul etmedi 
Çoğul gebelik riski nedeniyle bütün doktorların ortak görüşü olan bebek sayısının 3'e indirilmesi önerisini anneye kabul ettiremediklerini vurgulayan Gürbüz, "Yedizlerin hepsini doğurmaya karar vermesi, 7 bebeği istemesinden değil, 4 bebeğinden vazgeçememesinden kaynaklandı. Aslında, Sibel Deniz, 11 yıl çocuk özlemi çektiği için, annelik duygusuyla, canı pahasına çok büyük bir fedak rlık yaptı" dedi. 

Doğum değil düşük 
22. haftayı geçirmiş bebeklerin dünyaya gelmesine "doğum" dendiğini belirten Gürbüz, şu açıklamayı yaptı "19 haftalık yedizler canlı dünyaya geldi, ancak bu bizim için doğum değil. Biz bunu düşük olarak kabul ediyoruz." 

Soruşturma açılıyor 

İZMİR Tabip Odası Başkanı Dr. Zeki Gül, Central Hospital Başhekimi Opr. Dr. Özer Gürbüz'ün 7 cenini teşhir etmekle suçlandığını ve olayla ilgili soruşturma açılması için çalışmalara başladıklarını açıkladı. Gül, şunları kaydetti "Birçok telefon aldık. Kamuoyu hastanenin konuyu reklam olarak kullandığı görüşünde. İzmir Tabip Odası olarak bilimsel ve etik anlamda soruşturma açılması için çalışmalara başladık. Ölüye saygı, hele bebek ölümlerine saygı dünyada var. Reklamın alınmadığı tek yer kefen belki de. Kefende üreten firmanın adı da olmaz. Ceninlerin reklam unsuru olarak kullanılması kabul edilemez. Fotoğraflar ülkemiz tahripk r tıp ortamının fotoğrafı." 

Toprağa verildiler 

BABA Hüseyin Deniz, hastaneden aldığı yedizleri, birkaç yakınıyla birlikte Aliağa Belediyesi Mezarlığı'nda toprağa verdi. 
Mezarlıktaki defin işlemine Hüseyin Deniz'in babası Ferit Deniz, ağabeyleri Fikret ve Mehmet Deniz ile Sibel Deniz'in annesi Halime Güngör katıldı. Beyaz kefene sarılan yedizler, tek bir mezara gömüldü. 22 haftayı doldurmayan yedizler için dini tören düzenlenmedi. Bu arada, Hüseyin Deniz, bebeklerin sergileneceğinin kendisine bildirilmediğini söyledi. Deniz şöyle konuştu "Özer Gürbüz, benden 'Basın açıklaması yapacağız' diye imza istedi. 'Kamuoyu çok ilgileniyor' dedi. Kafam karışık. Ne yaptığımı bilmiyorum." 

Doktor İsteyen görüntü alabilir 

CENTRAL Hospital'dan sabah medya kuruluşlarına gönderilen bültende, "Basın toplantısı 11.00'de hastanede yapılacak ve yedizler basına gösterilecektir" cümlesi dikkat çekti. Basın toplantısında yedizlerin nasıl kaybedildiğini anlatan Gürbüz, isteyenlerin yedizlerden görüntü alabileceğini söyledi. Gürbüz, olayın tartışma yaratması üzerine şunları söyledi "Bebeklerin basına gösterilmesi reklam amaçlı değil. Hem tıbbi etiğe sığmaz, hem de RTÜK tarafından yayımlanması mümkün değil. Arşiv amaçlı kullanılabileceğini, dosyalarında saklayabileceklerini gazetecilere söyledim. Yediz olduğunu iddia etmiştik. İleride bebeklerin yediz değil de dördüz, beşiz olduğu şeklinde bir vuku gelişebilirdi. Görüntüler yayımlanmayacağı, arşivlerde kullanılacağı düşüncesiyle izin verdim." Hastaneden yapılan açıklamada da, görüntülerin arşiv amaçlı kullanılması için verildiği bildirildi. 

Gazeteciler İzin verdi 
Toplantıdaki gazeteciler ise, "Başhekim bize, bu fotoğrafları yayımlamayın ya da çekmeyin diye bir şey söylemedi. İzin verdi, bilgisi dahilinde görüntüler alındı. Eğer arşiv için fotoğraflar çekilecekse, gazetecilere değil, bir fotoğrafçıya da bu işi yaptırabilirlerdi" açıklamasını yaptılar. 


</TEXT>
</DOC>
