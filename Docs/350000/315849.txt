<DOC>
<DOCNO> 315849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur08.html </URL>
<DATE> 2005/02/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Otomobilde aşk hastanede bitti 
</HEADLINE>
<TEXT>

     Hasan BÖLÜKBAŞ DHA 

AKSARAY'da kaporta ustası 36 yaşındaki evli ve 2 çocuk babası Şuayip D., kepenklerini kapattığı atölyesinin içine park ettiği otomobilinde 30 yaşındaki sevgilisi Ayşe B. B. ile sevişirken, egzoz gazından zehirlendi. Yasak aşk yaşayan iki sevgiliyi, öğlen olmasına karşın Şuayip D.'nin atölyesini açmamasından şüphelenen komşuları mutlak ölümden kurtardı. Yoğun Bakım'da tedaviye alınan çiftin, Sevgililer Günü nedeniyle buluştuğu belirtildi. 
     Kaporta Atölyesi sahibi Şuayip D., akşam işyerini kapatıp gittikten sonra, bir süredir yasak aşk yaşadığı belirtilen Ayşe B. B.'ı kendisine ait 68 EH 404 plakalı otomobiliyle alıp eğlenmeye gitti. Bir restoranda başbaşa yemek yiyen çift, geç saatlerde D.'ın atölyesine geldi. 
     Otomobili içeri sokan Şuayip D., kimse görmesin diye kepenkleri de kapattı. Otomobilin arka koltuğunda sevişmeye başlayan çift, sıcak olsun diye motoru çalıştırıp kaloriferi yaktı. Bir süre sonra içeri dolan egzoz gazından zehirlendi. Bugün öğlen olmasına karşın, Şuayip D.'ın işyerini açmamasından şüphelenen komşuları, içerden motor sesi geldiğini farketti. 
     Çilingirle kepenkleri açılan atölyedeki otomobilin içinde çırılçıplak baygın halde bulunan çift, hemen Aksaray Devlet Hastanesi'ne kaldırıldı. Karbonmonoksit zehirlenmesi teşhisiyle yoğun bakıma alınan Şuayip D. ve sevgilisi Ayşe B.B.'ın hayati tehlikelerinin bulunduğu belirtilirken, olayla ilgili Aksaray Cumhuriyet Savcılığı tarafından soruşturma başlatıldığı bildirildi. 
     

     
</TEXT>
</DOC>
