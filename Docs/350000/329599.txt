<DOC>
<DOCNO> 329599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yazar/guclu.html </URL>
<DATE> 2005/04/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gülsün Sağlamer Avrupa liginde 
</HEADLINE>
<TEXT>


Türk üniversiteleri, dünya üniversiteler liginde. ilk 500'e giremeseler de Avrupa'da ciddi anlamda kabul görmeye başladılar. 
Eski İTÜ Rektörü Prof. Dr. Gülsün Sağlamer, Avrupa Üniversiteler Birliği yönetim kuruluna seçildi. 8 kişilik yönetim kuruluna giren ilk Türk oldu. 
Avrupa üniversiteleri daha önce Avrupa Rektörler Birliği ve AB'ye üye Üniversiteler Birliği olmak üzere iki farklı yapılanma içerisindeydi. 2001'de Avrupa Üniversiteler Birliği adı altında tek çatı altında toplandı. 
Eski Boğaziçi Üniversitesi Rektörü Ergun Toğrol da bu kurullardan birinin yönetim kurulunda yer almıştı. 
Sağlamer'in 700'ü aşkın Avrupa üniversitesinin üye olduğu böylesine önemli bir kurumun yönetim kuruluna seçilmesi, Türkiye ve Türk üniversiteleri açısından önemli bir gelişme. 
Kıyasıya bir seçim yarışının yaşandığı seçimlerde, Sağlamer'in Avusturyalı başkandan sonra en fazla oyu olması, Türk üniversitelerinin Avrupa nezdindeki prestijinin bir göstergesi olarak değerlendiriliyor. 
Türkiye'den 37 üniversitenin üye olduğu Avrupa Üniversiteler Birliği, Avrupa'nın yükseköğretim konusundaki en üst organı. Bir anlamda Avrupa YÖK'ü. 
Gülsün Sağlamer, İTÜ'de başarılı olduğu kadar, bir o kadar da tartışmalı bir rektörlük dönemi geçirdi. Oldukça hırslı biri. Rektörlükten sonra bakalım ne yapacak diye merakla beklerken Avrupa'dan bu haber geldi. Her ne kadar önemli bir görev olsa da onu fazlasıyla tatmin edeceğini sanmıyorum. Önümüzdeki aylarda, yıllarda kendisini daha farklı ve daha etkin görevlerde görürsek hiç şaşırmayalım. 
Sağlamer'i yönetim kuruluna, Akdeniz, İzmir Teknoloji, Uludağ, Ankara, Hacettepe ve Boğaziçi üniversiteleri önermiş. İçlerinde yıllarca rektörlüğünü yaptığı İTÜ yokmuş. Enteresan .. 

Müfredat 
Müfredata yönelik değişikliklere tepkiler sürüyor. Bakanlık yetkilileri, gelen tepkileri "yüzeysel ve yeniliğe karşı olanların direnişi" şeklinde yorumlasa da, durum hiç de öyle değil. 
Öğretmeninden yayıncısına, öğrencisinden dershanecilere kadar, eğitimle uzaktan yakından ilgili hemen herkes, bugüne kadar yapılanlardan pek çoğunun göz boyamanın ötesine geçmediğini dile getiriyor. 
Gelecek yıla yönelik ders kitapları basılmışken, müfredatta nasıl bir değişikliğe gidildiğinden, yeni ders dağılımının hangi mantıkla yapıldığına kadar çok yönlü eleştiriler geliyor. Talim Terbiye Kurulu, yoğun bir çalışma içerisinde. Öncekileri sırtüstü yatıyorlar, çözüm üretmiyorlar diye eleştiriyorduk. Şimdikilere ise sık sık "Aman arada bir frene basın. Soluklanın" uyarısı yapmak zorunda kalıyoruz. 
Çünkü yaptıklarını, bırakın kamuoyu, öğretmenler bile tam anlayabilmiş değiller. Akademisyenlerin kuşkuyla karşılamasının nedeni ise hızlandırılmış projeler. Böylesine köklü değişiklikler, öyle birkaç yıla sığdırılamaz görüşündeler. 
Başta Bakan Çelik ve arkadaşları olmak üzere hemen herkes haklı. Bakan yıllardır kangrene dönüşen sorunları bir an önce çözmeye çalışıyor, eğitim camiası da yöntem ve sürat konusunda endişelere kapılıyor. 
Hükümet gibi Milli Eğitim Bakanlığı da yaptıklarını anlatma konusunda, çok başarılı bir performansa sahip değil. En başarılı oldukları, takdire şayan konuları bile kamuoyuna anlatmakta güçlük çekiyorlar. 
Diğer konular bir yana, müfredat ve ders dağılım çizelgesi konularındaki gelişmeler, ayrıntılı bir şekilde kamuoyuyla, özellikle de öğretmenlerle paylaşılmalıdır. 
Özetin özeti Değişime ve hızlı çözüm arayışlarına elbette evet. Ama neler yapıldığını ve neler yapılmaya çalışıldığını bilmeye de herkesin hakkı var. 



</TEXT>
</DOC>
