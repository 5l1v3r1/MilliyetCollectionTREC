<DOC>
<DOCNO> 306938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun19.html </URL>
<DATE> 2005/01/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Berlusconi'nin sözleri yine ortalığı karıştıracak gibi... 
</HEADLINE>
<TEXT>

     İtalya Başbakanı Silvio Berlusconi, merkez-sol muhalefeti, ''Solcular iktidara gelirlerse sadece yoksulluk, terör ve ölüm getirirler'' sözleriyle eleştirdi. 
     İtalya'da, nisanda yapılacak yerel seçimlerden önce merkez-sol yelpazede yer alan partilerin, Büyük Demokratik İttifak adı altında, Romano Prodi liderliğinde tek bir çatı altında toplanabilme çabaları sürüyor. 
     Buna karşılık, bünyesinde merkez-sağ partileri barındıran Özgürlük Evi İttifakı'nın lideri Başbakan Silvio Berlusconi bugün yaptığı bir konuşmada, ''Solcular iktidara gelirlerse sadece yoksulluk, terör ve ölüm getirirler'' dedi. 
     Berlusconi, Forza İtalya Partisi'nin Roccaraso'da düzenlediği bir mitingde canlı telefon bağlantısıyla yaptığı konuşmada, Özgürlük Evi İttifakı'nın nisan ayındaki yerel seçimlerden de 2006'daki genel seçimden de zaferle çıkacağını savunarak, şunları kaydetti 
     ''Solun iktidara gelmesi gibi bir durumda sonuç ortadadır Yoksulluk, terör ve ölüm. Komünizmin iktidar olduğu her yerde böyle olmuştur. İktidarın onların eline geçmesi, bizim arzuladığımız liberal devletin sonu demektir.'' Berlusconi, İtalyan solunun kendi aralarında bile anlaşmakta güçlük çektiğine işaret ederek, ''Ortaya bir program koyabilmeleri beni de sevindirir. Yeter ki kendi aralarında anlaşma sağlayabilsinler. Umarım, içeriği nasıl olursa olsun, ortaya bir program çıkarmayı başarabilirler. Zira bugüne kadar ortaya bir program dahi koyamadılar'' dedi. 
     Başbakan Berlusconi, Francesco Rutelli tarafından ''İtalya'nın gelmiş geçmiş en kötü başbakanı'' olarak nitelendirilmesinin hatırlatılması üzerine ise ''Bu tür sözler, soldaki saldırganlığın göstergesidir'' diye konuştu. 
     İtalya'da merkez-sol muhalefetin, geçmişteki Zeytin Dalı İttifakı'nın sınırlarını genişletme çabaları da sürüyor. Merkez-sol, Yeniden Komünist Yapılanma Partisi ile de birlikte hareket ederek, gelecek seçimlere Prodi liderliğinde Büyük Demokratik İttifak adı altında katılabilmeyi hedefliyor. 
     Prodi ile Papatyalar Hareketi lideri Francesco Rutelli arasında düne kadar devam eden anlaşmazlığın bugün çözüldüğü açıklandı. 
     Papatyalar Hareketi'nin Fiosele'deki toplantısında Prodi ile el sıkışan Rutelli, ''Romano Prodi önderliğinde, yerel seçimleri kazanmak, merkez-solda geniş bir birlik sağlayabilmek için doğru yoldayız'' dedi. 
     Ancak Rutelli'nin, ''Artık 10 yıl önceki İtalya'da değiliz. Sosyal demokrasi fikri ömrünü tamamlamıştır. Değişmemiz lazım'' sözleri, sol partiler arasında polemik konusu olmaya devam ediyor. 
     Solun Demokratları Partisi'nden Valdo Spini, bugün yaptığı açıklamada Rutelli'nin sözlerini, ''şaşırtıcı ve kabul edilemez'' olarak niteledi. Spini, Büyük Demokratik İttifak yerine ''Sosyalistler ve Demokratlar Federasyonu'' adı altında bir ittifak kurulmasını önerdi. 
     İtalyan Komünistler Partisi lideri Armando Cossutta da Rutelli'nin sözlerini ''vahim'' olarak nitelendirerek, ''Bu tür ifadeler, sola sadece oy kaybettirir. Büyük Demokratik İttifak bünyesinde, Rutelli'ninkine benzer yaklaşımların önü kesilmelidir'' dedi. 
     
</TEXT>
</DOC>
