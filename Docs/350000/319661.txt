<DOC>
<DOCNO> 319661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo02.html </URL>
<DATE> 2005/03/01/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Galatasaray, Diyarbakır'da... 
</HEADLINE>
<TEXT>

     Galatasaray, Türkiye Kupası çeyrek finalinde yarın Diyarbakırspor ile yapacağı maç için bu kente gitti. 
     Sarı-kırmızılı kafileyle birlikte Diyarbakır'a giden futbol şube sorumlusu Fatih Gökşen, kadroya alınmayan futbolculardan Hakan Şükür'ün ufak bir sakatlığı bulunduğunu belirterek, ''Onu hem dinlendirme hem tedavi amaçlı götürmüyoruz'' dedi. Gökşen, Diyarbakırspor ile oynayacakları maçın önemli olduğunu ifade ederek, ''Kupada yolumuza devam etmek ve Samsunspor mağlubiyetinden sonra moralimizi düzeltmek istiyoruz. İnşallah güzel bir maç olur, kazanıp döneriz'' diye konuştu. 
     Beşiktaş ile bu hafta yapılacak derbi maçı öncesi futbolcuların konsantrasyonunun ne durumda olduğunun sorulması üzerine ise Gökşen, şunları söyledi 
     ''Samsunspor deplasmanından geldik ve şimdi Diyarbakırspor deplasmanına gidiyoruz. Cumartesi günü de derbi maçına çıkacağız. Bu süre içinde rakibimiz ise dinleniyor. Gönül isterdi ki, bu boşlukta ertelenen maçlar da oynansın. Ama federasyon herhalde bu gibi detayları düşünemedi.'' 
     
     ''FEDERASYON VE HAKEMLER EŞİT MESAFEDE OLMALI'' 

     Fatih Gökşen, derbi maçın pazar gününe alınması konusunda Futbol Federasyonu'ndan herhangi bir talepleri olmadığını dile getirirken, sezon başından beri yapıcı olmaya çalışmalarına rağmen, birçok konuda faturanın kendilerine kesildiğinden yakındı. 
     Fenerbahçe ile oynadıkları derbi maçta merdivenlerin boşaltılamaması gerekçesiyle sahalarının kapatılmasını örnek gösteren Gökşen, ''Merdivenler boşaltılmış ve Futbol Federasyonu Başkanı Levent Bıçakcı da olur vermişti. Ama buna rağmen saha kapama cezası aldık. Galibiyetimizin cezası bu oldu. Bu sene ne yazık ki birçok şeyin faturasını ödüyoruz. Hocamızın Samsunspor maçı sonrası yaptığı, 'Birincilik verilmiştir' gibi sözler de, onun isyanıdır. Bizim takımımızdan, oyunumuzdan herhangi bir şikayetimiz yok. Önemli olan federasyonun ve hakemlerin bütün takımlara karşı eşit mesafede olması. Merdiven boşluğu yüzünden ilk cezayı biz gördük. Ondan sonra sizler merdivenden dolayı ceza yiyen takım gördünüz mü Bütün takımların oynadığı maçlarda merdivenler hep boş mu Ama her şeyde Galatasaray ilk cezayı yemekte. Fikstüre bakın, oynadığımız maçlar hep cuma veya cumartesi günü. Rakiplerimiz bizden sonra oynuyor. Ne yazık ki, konuşma yasağımız var. Yönetim kurulu kararıdır. Bugün ben de bunu çiğnemiş oldum ama başkanım da kusuruma bakmasın.'' 
     
     ''ŞAMPİYONLUĞUN EN BÜYÜK ADAYI YİNE BİZİZ'' 

     Fatih Gökşen, ligde Samsunspor'un kendilerine karşı aldığı galibiyeti kesinlikle küçümsemediklerini belirterek, ''Biz de oyun olarak kötüydük. Şanssızlıklarımız da devam ediyor. Ben inanıyorum ve camiamız da inansın ki yine şampiyonluğun en büyük adayı biziz. Yeter ki federasyon ve hakemler herkese aynı mesafede dursunlar'' şeklinde konuştu. 
     
</TEXT>
</DOC>
