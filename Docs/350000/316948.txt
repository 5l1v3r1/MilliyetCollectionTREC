<DOC>
<DOCNO> 316948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/soneko02.html </URL>
<DATE> 2005/02/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kale Grubu ÇTSO üyelerinin borçlarının ödenmesi söz konusu değil 
</HEADLINE>
<TEXT>

     Kale Grubu şirketlerinden yapılan ortak açıklamada, kuruluşun, Çanakkale Ticaret ve Sanayi Odası ÇTSO üyelerinin aidat borçlarını ödediği yolundaki iddianın gerçek dışı olduğu belirtildi. 
     Açıklamada, ÇTSO Yönetim Kurulu Başkanı Niyazi Önen'in, ÇTSO Meclisi'nin dünkü toplantısında, Kaleseramik Çanakkale Kalebodur Seramik Sanayi A.Ş başta olmak üzere Kale Grubu'na ait Çanakkale'de faaliyet gösteren 9 kuruluşu da ima ederek yaptığı konuşmada, 'Çanakkale Seramik, Kale Grubu kuruluşlarının ÇTSO'nun yönetimine el koymak istediği ve Kale Grubu şirket yöneticilerinin bu yönde hareket ettiğini' söylediği belirtildi. 
     ''27 yıldır ÇTSO Yönetim Kurulu Başkanlığı'nı sürdüren Önen, 5 Mart'ta yapılacak oda seçimleriyle tekrar en az 3 yıl daha Oda Başkanlığı'nda kalmak istemektedir'' denilen açıklamada, ''Başkanları seçme yetkisine sahip olan Oda Meslek Komitesi ve Meclisi'nin üyelerinin seçim neticeleri belli olmadan, oda kanununa ve demokratik kurallara aykırı olarak kendisini değişmez başkan ilan edip, kampanya başlatmış olduğundan bu talihsiz konuşmayı yaptığını zannediyoruz'' ifadesine yer verildi. 
     Kale Grubu kuruluşlarının yöneticilerinin 1971 yılından bu yana oda yönetiminde görev yaptıkları ve hala yapmakta oldukları kaydedilen açıklamada, ''Yöneticilerimiz oda hizmetinde olmuşlar, Kale Grubu tabelasını odaya asmamışlardır. Onların görevi, temsil ettikleri şirketlere değil, bağlı oldukları odaya ve bölgeye hizmettir'' denildi. 
     
</TEXT>
</DOC>
