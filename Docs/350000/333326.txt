<DOC>
<DOCNO> 333326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko32.html </URL>
<DATE> 2005/04/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fitch Yeni AB üyesi ülkelerden kaynaklanan rekabet artıyor 
</HEADLINE>
<TEXT>

     Uluslararası kredi derecelendirme kuruluşu Fitch, Türk otomotiv sektörü üzerinde, ''yeni AB üyesi ülkelerden kaynaklanan rekabet baskısının arttığını'' bildirdi. 
     Fitch'den yapılan açıklamada, ''Türk otomotiv üreticileri rekabet güçlerini artırmak zorundalar. Aksi takdirde mali ve diğer teşviklerden yararlanan yeni AB üyesi ülkelerdeki üreticiler karşısında pazar kaybederek marjinalleşmek durumunda kalacaklar'' denildi. 
     Türkiye'de araştırma geliştirme ar-ge çalışmalarının teşvik edilmesinin, oto endüstrisinin orta ve uzun vadedeki başarısı için ''çok önemli'' olduğunu belirten Fitch, kurumlar vergisinde indirim, vergi istisnası ve bedava arazi tahsisi gibi teşvikler sağlayan Doğu Avrupa ülkeleriyle rekabette atılacak benzer adımların, Türkiye'de yatırım ortamının iyileştirilmesine katkı sağlayacağını kaydetti. 
     Fitch bu arada, Çek Cumhuriyeti, Polonya, Slovenya, Romanya ve Bulgaristan gibi ülkelerin, lojistik olarak AB pazarına daha yakın olmanın da avantajını kullanarak, bazı yeni yatırımları çekmede Türkiye'yi geride bıraktığının altını çizdi. 
     Fitch'e göre söz konusu ülkeler, kayda değer teşvikler sağlamak yanında, uluslararası uygulamalara hızlı adapte olabilen ve yüksek kaliteli ürün üretebilen işgücüne sahip iken, Türkiye 'düşük işgücü maliyeti, esnek çalışma saatleri, görece düşük fazla mesai ücretleri ile esnek sendika sözleşmeleri ve düşük sendikalaşma oranı' gibi avantajlar sunuyor. 
     
     KÜÇÜK ÖLÇEKLİ VE AİLE ŞİRKETLERİNE UYARI 
     Öte yandan Türkiye'de otomotiv yedek parça alanında faaliyet gösteren küçük ölçekli şirketler ve aile şirketlerinin orta vadede satılması ya da birleşmesini bekleyen Fitch, bu fırsatı kaçıracak şirketlerin ise kapanacağı uyarısında bulundu. 
     
</TEXT>
</DOC>
