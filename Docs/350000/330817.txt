<DOC>
<DOCNO> 330817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur02.html </URL>
<DATE> 2005/04/06/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Yahya Murat Demirel hakkındaki davalar birleştiriliyor 
</HEADLINE>
<TEXT>

     El konulan Egebank'ın eski sahibi Yahya Murat Demirel'in bankaya ait parayı zimmetine geçirdiği iddiasıyla yargılandığı davanın, ''Egebank Davası'' ile birleştirilmesi kararlaştırıldı. 
     İstanbul 8. Ağır Ceza Mahkemesi'ndeki duruşmaya, tutuksuz sanık Yahya Murat Demirel katılmadı. 
     Duruşmada söz alan Demirel'in avukatı Turan Kurtuluş, görülmekte olan dava ile İstanbul 1. Ağır Ceza Mahkemesi'nde yargılaması süren ''Egebank Davası'' arasında fiili ve hukuki irtibat bulunduğunu belirterek, davaların birleştirilmesini talep etti. 
     Müdahil TMSF avukatı Uğur Uruşak da, davalar arasında irtibat olduğunu, ancak davalara bakmakla yetkili mahkemenin İstanbul 8. Ağır Ceza Mahkemesi olduğunu düşündüklerini söyledi. 
     Mahkeme Heyeti, bu dava dosyasının, İstanbul 1. Ağır Ceza Mahkemesi'de görülen ''Egebank Davası'' ile birleştirilmesine karar verdi. 
     İstanbul Cumhuriyet Başsavcılığı'nca hazırlanan iddianamede, Yahya Murat Demirel'in çeşitli hileli işlemlerle bankaya ait parayı zimmetine geçirdiği öne sürülüyor. 
     Sanığın eyleminin 4389 sayılı Bankalar Kanunu'nun ''zimmet'' suçunu düzenleyen 22. maddesinin 3. fıkrası kapsamında kaldığı belirtilen iddianamede, Demirel'in söz konusu madde uyarınca 6 ile 12 yıl arasında ağır hapis cezasına çarptırılması talep ediliyor. 
     
</TEXT>
</DOC>
