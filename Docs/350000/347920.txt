<DOC>
<DOCNO> 347920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo29.html </URL>
<DATE> 2005/06/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbulspor Sadece bu sezon için ligden düşme uygulaması kaldırılsın 
</HEADLINE>
<TEXT>

     İstanbulspor Kulübü İkinci Başkanı Orhan Seyfi Güner, bu sezon için Birinci Süper Lig'den düşme uygulamasının kaldırılması gerektiğini savundu. 
     Orhan Seyfi Güner, Futbol Federasyonu Olağan Mali Genel Kurulu'nda yaptığı konuşmada, seçimle göreve getirilen ilk Merkez Hakem Kurulu'nun MHK aldığı kararların geçersiz sayılması gerektiğini savunarak, ''İstanbulspor olarak MHK'deki değişiklikten sonra çıktığımız bütün maçlara itirazda bulunduk. Çünkü MHK Yönetmeliği'nde hukuki bir boşluk var. Kulüplerin burada uğradığı birçok haksızlık sözkonusu. Alınan kararların Birinci Süper Lig'den düşen takımlar açısından da haksızlık olduğuna inanıyor ve bu sezon için düşmenin kaldırılmasını istiyoruz. Bu hukukun gereğidir. Aksi taktirde Türk futbolu kaosa gider'' diye konuştu. 
     Güner, liglerin tescil edilmesiyle ilgili olarak da, ''Kulüplerin yasal itiraz süresi dolmadan nasıl oluyor da ligler tescil ediliyor İstanbulspor olarak belki de Trabzonspor maçına itiraz edeceğiz. Bu konudaki taleplerimizi ve itirazlarımızı daha önce federasyona bildirdik. Fakat bizi dikkate almadılar. Bunun üzerine mahkemeye başvurduk. Fakat Futbol Federasyonu, bu davamızı 10 gün içinde geri almadığımız taktirde, kulübün tescilinin iptal edileceğini bize bildirdi. Bu konuda gerekirse UEFA ve FIFA'ya kadar gideceğiz.'' Güner, Futbol Federasyonu faaliyet raporunun kendilerine mali genel kurul toplantısından yalnızca 15 dakika önce dağıtıldığını ve raporu inceleyemediklerini belirterek, ''Bu yüzden faaliyet raporunu yok sayıyoruz'' dedi. 
     Futbol Federasyonu Başkanvekili Şekip Mosturoğlu ise Orhan Seyfi Güner'in iddialarına şöyle yanıt verdi 
     ''Orhan Seyfi Güner, eleştiri boyutunu aşan ve hakarete varan söylemlerde bulundu. Söylediği gibi liglerin tescilini dün yaptık. Yöntem gereği kulüplerin itiraz hakları saklı kalmak kaydıyla, liglerin tamamlanmasının ardından tescil edilmesi gerekiyordu. Biz de bunu uyguladık.'' Mosturoğlu, İstanbulspor Kulübü'nün bu sezon Birinci Süper Lig'den düşme uygulamasının kaldırılması yönündeki başvurusuyla ilgili olarak da, ''Bize tüzel kişilik olarak başvuru yapıldı. Oysa bu başvurunun hukuksal bir müteala olması lazımdı. Bu nedenle dikkate alınamadı'' dedi. 
     
</TEXT>
</DOC>
