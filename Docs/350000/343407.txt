<DOC>
<DOCNO> 343407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur12.html </URL>
<DATE> 2005/05/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tıp fakültesi öğrencisi trafik kazasında öldü 
</HEADLINE>
<TEXT>

     Edirne’de, bindiği minibüsün başka bir minibüsle çarpışması sonucu camdan fırlayan ve minibüsün altında kalan öğrenci, hayatını kaybetti. 
     AA muhabirinin edindiği bilgiye göre, Edirne Otogarı’ndaki bir seyahat firmasına ait 22 NA 370 plakalı minibüsle yolcu taşıyan Seyfi Güdücü, önünde giden ve Trakya Üniversitesi TÜ Tıp Fakültesi’ne yolcu taşıyan Fatih Cartoğlu’nun kullandığı 22 M 0065 plakalı minibüsle çarpıştı. 
     Çarpışmanın etkisiyle 22 M 0065 plakalı minibüsün camından fırlayan TÜ Tıp Fakültesi 5. sınıf öğrencisi Hakan Cingi 27 , minibüsün altında kalarak yaşamını yitirdi. 
     Kazada yaralanan minibüs sürücüsü Güdücü, TÜ Tıp Fakültesi Hastanesi’nde tedavi altına alındı. 
     
     ÜNİVERSİTE AYAĞA KALKTI 

     Trakya Üniversitesi TÜ Rektörü Prof. 
     Dr. Enver Duran, öğretim üyeleri, öğrenciler ve üniversite çalışanları, Tıp Fakültesi öğrencisi Hakan Cingi’nin bu sabah trafik kazasında hayatını kaybetmesi nedeniyle protesto gösterisi yaptı. 
     Ellerinde "Trafikte oyun değil, uyum istiyoruz", "Kırmızı ışıkta bir doktorun hayatı durdu", "Fakülte girişine çiçek dikme polis dik" yazılı dövizlerle, TÜ Tıp Fakültesi Hastanesi girişinde toplanan grup, Acil Servisi önünden, Ord. Prof. Dr. Hulusi Behçet Bulvarı’nı geçerek, kazanın olduğu D-100 Karayolu’na gitti. 
     Karayolunu bir süre trafiği kapatan grup, alkışlarla, Hakan Cingi’nin ölümüne neden olan kazayı protesto etti. 
     Prof. Dr. Duran, burada yaptığı basın açıklamasında, bugün bir evlatlarını, bir talebelerini ve bir çiçeği açmadan kaybettiklerini söyledi. 
     
     REKTÖR DURAN 

     Yetkililere seslenen Rektör Prof. Dr. Duran, şunları söyledi 
     "Böyle vurdumduymazlık olmaz. İki ay önce kazanın meydana geldiği yerle ilgili ikinci bir kazanın olmaması için gerekli önlemlerin alınmasına yönelik yazı yazdık. Dinleyen kim. Bir aile olarak ağlıyoruz. Kim geri getirecek bizim evladımızı, hangi bürokrat yerine koyacak. Görevini yapmayan sorumlu nereye kaçacak. Toplum sizi affetmez, vicdanınız sizi mahkum eder. Mazeretlerin, imkansızlıkların ve kağıtların arkasına saklanmayın." TÜ Tıp Fakültesi 6. sınıf öğrencisi Gamze Geyik de kazanın meydana gelişi ve sonrasındaki olayların sorumlularının ortaya çıkarılmasını ve yargı önünde gerekli işlemlerin yapılmasını istedi. 
     Cingi’nin resimlerini taşıyan öğrenciler, arkadaşları için gözyaşı döktüler. 
     Edirne Otogarı’ndaki bir seyahat firmasına ait 22 NA 370 plakalı minibüsle yolcu taşıyan Seyfi Güdücü, bu sabah önünde giden ve TÜ Tıp Fakültesi’ne yolcu taşıyan Fatih Cartoğlu’nun kullandığı minibüsle çarpışmıştı. Çarpışmanın etkisiyle minibüsün camından fırlayan TÜ Tıp Fakültesi 6. sınıf öğrencisi Hakan Cingi 27 , minibüsün altında kalarak hayatını kaybetmişti. 
     
</TEXT>
</DOC>
