<DOC>
<DOCNO> 343973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko06.html </URL>
<DATE> 2005/05/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD'den Çin'e yeni kısıtlamalar... 
</HEADLINE>
<TEXT>

     Çin’den yaptığı tekstil ve hazır giyim ithalatına geçen hafta üç kategoride sınırlamalar getiren ABD, bu kısıtlamaların kapsamını genişletti. 
     ABD Ticaret Bakanı Carlos Gutierrez, konuya ilişkin yaptığı yazılı açıklamada, "bu kararımız, yönetimimizin Amerikan tekstil üreticilerine ve bu sektörde çalışan işçilere olan bağlılığını gösteriyor" dedi. 
     ABD’nin geçen hafta ilan ettiği kısıtlamalar, pamuklu pantolonlar, pamuklu gömlekler ve iç çamaşırlarını kapsıyordu. Son açıklanan sınırlamalara da, geçen haftaki duyurunun dışında kalan pantolon, gömlek, tişort ürünlerinin ve pamuk ipliğinin dahil edildiği belirtildi. 
     Dünya Ticaret Örgütü’nun 2001 yılında aldığı karara göre, bu yıl başından itibaren küresel tekstil ticaretinde uygulanan kotalar kaldırılmıştı. Ancak, karar çerçevesinde, kotaların kaldırılmasından dolayı bazı ülkelerde bu sektörde piyasanın büyük zarar görmesi durumunda, o ülkelere "koruyucu önlemler alma" hakkı tanınmıştı. 
     Kotaların kalkmasının ardından bu yıl başından sonra Çin’den ABD’ye yapılan tekstil ihracatında hemen hemen bütün kategorilerde büyük artışlar meydana gelmiş, hatta bu artışlar bazı kategorilerde geçen yıla oranla yüzde bini asmıştı. ABD, bu çerçevede Dünya Ticaret Örgütü’nun tanıdığı hak doğrultusunda Çin’den yaptığı tekstil ve hazır giyim ithalatına son kısıtlamaları getirdi. 
     ABD’nin geçen Cuma ilan ettiği tekstil ithalatı kısıtlaması kararına tepki gösteren Çin’in, yeni getirilen sınırlamaları da eleştirmesi bekleniyor. 
     Amerikan tekstil üreticileri, kotaların kalkmasının ardından Çin’den yapılan tekstil ithalatının patlaması yüzünden ABD’deki sektörün yüzde 10’dan fazla bölümünün işini kaybettiğini belirterek, Çin ürünlerine kısıtlama getirilmesi için mücadele ediyordu. 
     Türk tekstil sanayii de, ABD’nin yanı sıra AB’nin de, Çin’den yaptığı tekstil ithalatına kısıtlama getirmesine çalışıyor. 
     Çin, yapay olarak para birimini düşük tutarak ve kendi tekstil sanayiine sübvansiyonlar sağlayarak dünya tekstil piyasasını ele geçirmeye çalışmakla suçlanıyor. 
     Amerikan tüketici kuruluşları ise Çin’den yapılan tekstil ithalatına kısıtlamalar getirilmesi yüzünden ABD’de fiyatların artacağını ve tüketicilerin zarar göreceğini savunuyor. 
     
</TEXT>
</DOC>
