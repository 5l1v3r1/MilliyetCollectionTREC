<DOC>
<DOCNO> 335661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur49.html </URL>
<DATE> 2005/04/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Milletvekilinin çiftliğinde dikkatsizlik ölüm getirdi 
</HEADLINE>
<TEXT>

     Mersin'in Tarsus İlçesi'nde, CHP Milletvekili Ali Oksal'a ait tarlada çalışan genç işçi, traktörle zirai ilaç makinesinin bağlantı şaftına sıkışarak öldü. 
     AA muhabirinin aldığı bilgiye göre, Zübeyir Köyü'nde, CHP Mersin Milletvekili Ali Oksal'ın çiftliğinde, tarlada hastalık ve zararlılarla mücadele amacıyla ilaçlama yapan Volkan Poyraz'ın 22 ceketi, kullandığı traktör ile zirai ilaç makinesi arasında bağlantıyı sağlayan şafta dolandı. Ceketini şafttan kurtaramayan Poyraz, sıkışma sonucu olay yerinde öldü. 
     Baba Mehmet Poyraz, olayı, oğlunun işçi arkadaşlarının haber vermesi üzerine öğrendiklerini belirtti. Baba Poyraz, oğlunun ölümünün kendisinde tarif edilemez bir acı yarattığını vurguladı. 
     Anne Nurten Poyraz da yıllardır çiftlikte çalıştıklarını, oğullarına tarım işinde güvendiklerini, ancak ölüm haberinin ardından yıkıldıklarını söyledi. 
     Cenaze törenine katılan ve olay nedeniyle çok üzüntülü olduğu gözlenen Milletvekili Oksal, Volkan Poyraz'ı çocuğu gibi sevdiğini, kendilerinin yanında yetiştiğini ifade ederek, ailesine her türlü maddi ve manevi desteği vereceğini söyledi. 
     Poyraz'ın 6 ay önce askerden geldiği ve çiftlikte çalışmaya başladığı öğrenildi. Poyraz'ın seçim döneminde Ali Oksal'ın seçim kampanyasında da görev aldığı kaydedildi. 
     
</TEXT>
</DOC>
