<DOC>
<DOCNO> 322553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy10.html </URL>
<DATE> 2005/03/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bilinçaltı ses ve görüntü efektlerine karşı önlem... 
</HEADLINE>
<TEXT>

     AK Parti Adana Milletvekili Atilla Başoğlu, tüketicilerin bilinçaltı ses ve görüntü efektlerine karşı korunmasını öngören bir yasa teklifi hazırladı. 
     Başoğlu'nun TBMM Başkanlığı'na sunduğu yasa teklifi, radyo, televizyon, video, ses, film ve her türlü benzeri iletişim ürünlerinde, çift ses kayıtları dahil olmak üzere tüketicilerin algılarında, bilinçdışı etkilere sebep olabilecek ''Bilinçaltı reklam ve mesaj'' olarak isimlendirilen hiçbir özel teçhizat ve tekniğin kullanılmamasını öngörüyor. Teklife göre, sinema, video ve müzik eserleri veya benzeri ürünlerde bilinçaltı mesajların belirlenmesi durumunda her türlü sorumluluk yerli yapımlarda yapımcısına, yabancı yapımlarda ithalatçısına ait olacak. İletişim araçlarının kullanımında, tüketicilerin algılarında bilinçdışı etkilere neden olabilecek özel teçhizat ve tekniklerin kullanıldığının belirlenmesi durumunda sorumlular her türlü af kapsamının dışında kalmak üzere en az 10 yıl ağır hapis cezasına ve 6 milyar YTL'den az olmamak üzere para cezasına çarptırılacak. 
     Teklifin gerekçesinde, insan beyninin ve bilincinin tüm limitlerinin ve karanlık yönlerinin tamamıyla aydınlatılmadığı kaydedildi. Bu nedenle özel teknik ve teçhizat kullanımının nasıl bir etki oluşturup oluşturmayacağı bilimsel metotlarla sorgulanıp kesin olarak belirleninceye kadar bu tür tekniklerin kullanımına sınırlandırma ve denetim getirilmesi gerektiği ifade edildi. 
     
</TEXT>
</DOC>
