<DOC>
<DOCNO> 334230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko18.html </URL>
<DATE> 2005/04/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Unakıtan, "Roman havası"yla turizm sezonunu açtı... 
</HEADLINE>
<TEXT>

     Maliye Bakanı Kemal Unakıtan, Avrupa Birliği'ne giriş sürecinin başlamasının Türkiye'de her şeyi değiştirdiğini belirterek, ''Geçen yıl Türkiye'ye 17,5 milyon turist geldi. Bu rakam bir rekordur. Bu sene bu rekorun üzerine çıkılarak daha fazla turist gelecektir'' dedi. 
     Unakıtan'ın, Edirne'de, Turizm Haftası'nın açılışı dolayısıyla Kültür ve Turizm Bakanlığı'na ait çelengi Atatürk Anıtı'na koyarak, saygı duruşunda bulunduğu tören, İstiklal Marşı'nın okunmasıyla başladı. 
     Turizm Haftası'nın açılışının hayırlı olmasına dileyen Unakıtan, turizmin son zamanlarda çok önem arz etmeye başladığını ve turizmin bacasız endüstri olduğunu söyledi. Ekonomik açıdan turizmin büyük katkı sağladığını belirten Unakıtan, geçen yıl Türkiye'ye 17,5 milyon turistin geldiğini söyledi. Bu rakamın bir rekor olduğunu bildiren Unakıtan, şunları kaydetti 
     ''Bu sene bu rekorun üzerine çıkılarak daha fazla turist gelecek. İstanbul'daki otellerin doluluk oranını yüzde 100 oldu. Artık İstanbul'un çevresindeki otellerde ancak yer bulunabiliyor. Türkiye'nin önemi arttı artık, eskisi gibi değil. Avrupa Birliği'ne giriş sürecinin başlaması Türkiye'de her şeyi değiştirdi. Bundan sonra kongre, kültür ve din turizmi de fazla olacak. Türkiye genç ve dinamik yapısıyla turizm ürünü üretiyor.'' Edirne'nin tarihi açıdan eski eserlerle dolu bir şehir olduğunu belirten Unakıtan, ilde birçok dine mensup kişilerin barış içinde yaşadıklarını gösterdiklerini söyledi. 
     Edirne'yi ve etkinliklerini tanıtmak için, belediye başkanlığı öncülüğünde, Bulgaristan ve Yunanistan'la temas içinde olunması gerektiğini belirten Unakıtan, ile 5 yıldızlı otel yapılması konusunda girişimde bulunulduğunu söyledi. Edirne'de 5 yıldızlı otelin yapılacağı bölgeyi belirlediklerini ve yapacak müteşebbise arsayı bedava vereceklerini bildiren Unkakıtan, konuyu Edirne Valisi Nusret Miroğlu'na havale ettiğini ve hızlı bir yapılaşma istediğini söyledi. Biran önce 5 yıldız otelin temelinin atılmasını isteyen Unakıtan, şunları kaydetti 
     ''Edirne'ye çok güzel eser kazandıralım ve gelen bir kaç gün kalsın. Fatih Sultan Mehmet'in doğduğu yeri tanıtalım. Edirne'ye yurt içinden çok büyük ilgi var. Hem şehrimizi tanıtalım, hem misafir edelim dolayısıyla 3-5 kuruş kazanalım. Yabancı turistlerden buraya Japonlar gelir. Edirne'ye Japon turistin ayağını alıştıralım ve burada konaklamalarını sağlayalım. Edirne'ye ayrıca büyük alışveriş merkezleri kazandırmamız lazım. İngiltere'den bir firma da burada alışveriş merkezi kurmak istiyor.'' Trakya Üniversitesi Tıp Fakültesi Hastanesi'ni ziyaret ettiğini ve gelişmiş sağlık tesislerinin bulunduğunu bildiren Unakıtan, sınır ülkelerinde bulunan kişilerin bu hastanelerden yararlanmasının sağlanmasının, Edirne'ye katkı sağlayacağını belirtti. 
     Turizm ve Kültür Bakanı Atilla Koç'un 6 Mayıs 2005'te Edirne'ye geleceğini belirten Unakıtan, ''Sayın müsteşar muavini bakana söyle, Turizm Bakanlığı'nın ödeneklerini buraya kaydıracağız. Buraya geldiğinde sayın vali ve belediye başkanı ona sahip çıkın ve fazla para almaya dikkat etin. Siz sözünü alın ben ona vermeden bütçeden direk parayı size aktarırım'' dedi. 
     
     İSTANBUL'DAN TURİST ÇEKMEK 
     Kültür ve Turizm Bakanlığı Müsteşar Yardımcısı Ali Alp de, Antalya'da bulunduğu için Kültür ve Turizm Bakanı Atilla Koç'un burada bulunamadığını belirtti. 
     Edirne'nin metrekare başına en fazla Osmanlı eserinin düştüğü bir kent olduğunu söyleyen Alp, bu durumun ciddi bir kültürel miras olduğunu kaydetti. Alp, ''Bu mirası yabancılara pazarlamadan önce kendi insanımıza sunmak zorundayız. Özellikle İstanbul buraya çok yakın. Buradan çok sayıda yerli turist gelerek, İle katkı sağlayabilir. Edirne'de 2 yıldızın üzerinde otel yok. Bu altyapı sorunu çözülmeli ve şehir turları ile Edirne keşfedilmelidir'' dedi. 
     
     DİĞER KONUŞMACILAR 
     Edirne Valisi Nusret Miroğlu da, Edirne'nin turizm potansiyelinin çok büyük olduğu belirterek, ''Edirne 100 milyon dolar gelir elde etmesi gerekirken bu payın yüzde 5'i kadar gelir elde ediyor'' dedi. 
     Edirne'nin komşu Bulgaristan ve Yunanistan'la yaptığı sınır ötesi işbirliği anlaşmaları ile şimdiden AB'ye girmiş gibi bir pozisyonu bulunduğunu belirten Miroğlu, Osmanlı'ya 92 yıl başkentlik yapmış Edirne'nin çok sayıda tarihi eseri bünyesinde barındırdığını söyledi. 
     Edirne Belediye Başkanı Haldi Sedefçi de, ilin Anıtkent görünümde olduğunu belirterek, özellikle inanç turizmi açısından önemli bir potansiyele sahip olunduğunu söyledi. Edirne'nin en büyük eksikliğinin tanıtım ve reklam yönünde olduğunu vurgulayan Sedefçi, ''Bu konuda Maliye Bakanı Unakıtan'ın katkı ve desteğini teşekkür ediyoruz'' dedi. 
     Edirne Devlet Türk Müziği Topluluğu'nun Türk Sanat Müziği parçalar seslendirdiği törende, Belediye Halkoyunları ekipleri folklor gösterisi sundu. 
     
     BAKAN'DAN BELEDİYE BAŞKANI'NA BAHŞİŞ 
     Daha sonra Kültür ve Turizm Bakanlığı'na bağlı Roman Halkoyunları Topluluğu tarafından, Atatürk Anıtı önünde gösteri düzenlendi. Roman havalarının ağırlıkta olduğu parçalara tempo tutan Bakan Unakıtan, ''kadifeden kesesi'' adlı parça seslendirildiğinde, Belediye Başkanı Sedefçi, AK Parti Edirne milletvekilleri Ali Ayağ ile Necdet Budak, AK Parti İl Başkanı Ali İhsan Gürkaynak'a ''hadi geçin oynayın'' dedi. 
     Bunun üzerine Sedefçi, milletvekilleri Ayağ ve Budak ile Gürkaynak karşılıklı oynadı. Bakan Unakıtan, Sedefçi'ye 10 YTL bahşiş verdi. 
     Tören, davul-zurna eşliğinde, Tarihi Kırkpınar Yağlı Güreşleri'nde güreşen pehlivanların sunduğu ''gösteri güreşi'' ile sona erdi. 
     
</TEXT>
</DOC>
