<DOC>
<DOCNO> 301283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko30.html </URL>
<DATE> 2004/12/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Garanti'den yeni banka kartı Paracard 
</HEADLINE>
<TEXT>

     Garanti Bankası, Paracard adlı yeni bir banka kartını kullanıma sundu. 
     Garanti Bankası'ndan yapılan açıklamada, Garanti24 kartının yerini alan Paracard'ın, vadesiz mevduat hesabı açtıran tüm müşterilere verileceği ve müşterilerin ellerinde bulunan Garanti24 kartlarının 3 yıl içinde Paracard ile değiştirileceği bildirildi. 
     Garanti Ödeme Sistemleri Genel Müdürü Mehmet Sezgin, ağırlıklı olarak ATM'den nakit para çekmek için kullanılan banka kartlarının alışverişte de kullanımını artırmak ve bonus kazandırdığını vurgulamak amacıyla Paracard'ı sunmaya karar verdiklerini kaydetti. 
     Sezgin, Avrupa ve Amerika'da son 10 yılda banka kartlarının alışverişte kullanımının arttığına dikkat çekerek, Türkiye'nin AB yolunda en önemli konularından biri olan kayıtlı ekonomiye geçişte sayıları 40 milyona yaklaşan banka kartlarının önemli bir rol oynayacağını belirtti. 
     Bankalararası Kart Merkezi'nin ''Banka kartı demek nakit para demek'' sloganıyla başlattığı kampanyanın amacının da aynı olduğunu vurgulayan Sezgin, şu anda kredi kartı cirosunun yüzde 1'ini oluşturan banka kartları kullanımının önümüzdeki 3 yıl içinde düşük enflasyon ve banka kartlarının yaygınlaşmasıyla 10 kat artarak yüzde 10'lara ulaşacağını beklediklerini bildirdi. 
     Sezgin, YTL'ye geçiş sürecinde de banka kartı kullanımının artacağını öngördüklerini kaydetti. 
     
</TEXT>
</DOC>
