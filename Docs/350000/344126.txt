<DOC>
<DOCNO> 344126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/siyaset/siy02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatif Ermeni Konferansı 
</HEADLINE>
<TEXT>


Boğaziçi Üniversitesi'nde, "Ermeni soykırımı" iddialarıyla ilgili olarak, çoğu resmi görüşü sorgulayan isimlerin konuşacağı geniş katılımlı bir konferans toplanıyor 

İSTANBUL Milliyet 


Ermeni soykırım iddiaları, Türkiye'de ilk kez "alternatif" bir konferansta ele alınacak. Katılımcı listesi dikkate alındığında, konferansın "resmi görüş"ün sorgulandığı bir eksene oturması bekleniyor. 
Ağırlıklı olarak devletin 1915 Ermeni olaylarına ve tehcire ilişkin resmi tezini sorgulayan tarihçi, sosyolog ve gazetecilerin davet edildiği konferans, 25 Mayıs'ta Boğaziçi Üniversitesi Kültür Merkezi'nde başlayacak. "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferans üç gün sürecek. Konferans, Bilgi üniversitesi'nden Prof. Murat Belge, Sabancı Üniversitesi'nden Doç. Halil Berktay ve Boğaziçi Üniversitesi'nden Prof. Selim Deringil tarafından düzenlendi. Gönderilen davet mektubunda şöyle denildi 
"Konferans düzenleyicileri, bu yeni oluşumun ortak paydasını, vicdani bir sorumluluğun idraki olarak ifade ediyorlar. Bu, yalnız bilimsel gerçek açısından veya dünya vatandaşlığı nezdinde bir sorumluluk değil, ülkemize, toplumumuza, demokrasimize karşı da bir sorumluluktur. Farklı, eleştirel ve alternatif seslerin yükselmesi, Türkiye toplumunun aslında ne kadar zengin bir düşünce çoğulluğuna sahip olduğunu göstermek, gene en fazla Türkiye'nin yararına olacaktır." 

Katılımcılardan bazıları 

Birinci gün yapılacak oturumlara şu isimler katılacak Şerif Mardin, Halil Berktay, Selim Deringil, Murat Belge, Mete Tunçay, Osman Köker, Fikret Adanır, Fatma Müge Göçek, Nazan Maksudyan, Hakan Erdem, Akşin Somel, Oktay Özel, Edhem Eldem, Meltem Toksöz, Stefan Yerasimos, Nesim Şeker, Rober Koptaş ve Elif Şafak. 
İkinci gün katılacak isimler şöyle Taha Parla, Fuat Dündar, Taner Akçam, Sarkis Seropyan, Fethiye Çetin, Cevdet Aykan, Gündüz Vassaf, Metin Kunt, Ayhan Aktar, Erol Köroğlu ve Baskın Oran da konuşmacı olacak. 
Üçüncü gün de daha çok gazetecilerin katıldığı oturumlar gerçekleştirilecek. Nükhet Sirman, Hrant Dink, Ferhat Kentel, Karin Karakaşlı, Murat Belge, Ali Bayramoğlu, Etyen Mahçupyan, Ahmet İnsel, Murat Paker, Şahin Alpay, İsmet Berkan, Ahmet Hakan, Oral Çalışlar, Kürşat Bumin, Fehmi Koru, Üstün Ergüder, Esra Çuhadar Gürkaynak, Cem Özdemir, İlter Türkmen, Turgut Tarhanlı ve Mete Tunçay katılımcılar arasında olacak. 


</TEXT>
</DOC>
