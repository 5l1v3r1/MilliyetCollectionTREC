<DOC>
<DOCNO> 328305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas12.html </URL>
<DATE> 2005/03/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Lüks sofraların vazgeçilmezi "Keme.." 
</HEADLINE>
<TEXT>

     Güneydoğu Anadolu Bölgesi'nde doğada kendiliğinden yetişen bir mantar türü olan keme, Türkiye'de yetiştirilmediği için Halep'ten getiriliyor ve kilosu 25-30 dolar arasında değişen fiyatlardan alıcı buluyor. 
     Patates görünümünde olan ve tarımsal üretimi yapılmayan arazilerden, köylüler tarafından toplanan kemenin fiyatı, pazara sunulan ürün miktarına göre artıyor ya da azalıyor. Bölgede yaşayanların, ''kumi'', ''dümbelek'', ''tombalak'', ''çöl mantarı'' ve ''siyah patates'' gibi adlarla da andığı keme, sadece şubat ve mart aylarında bulunabiliyor. Ekonomik durumu iyi, damak zevkini gözeten Gaziantepliler , ''toprak havyarı'' olarak da tanımlanan kemeyi, başka illerden gelen konuklarına ikram etmeye özen gösteriyorlar. 
     Güneydoğu Anadolu Bölgesi ile Arap ülkelerinin mutfaklarında daha çok bilinen ve yer alan kemenin, kebabı, lahmacunu, yumurtalısı, yoğurtlusu ve dolması yapılabiliyor. 
     Yetiştiği yörelerde baharın müjdecisi olarak bilinen keme, az bulunması nedeniyle oldukça pahalı bir yiyecek olmasının yanı sıra, lezzetli ve vitamin bakımından zengin olduğu belirtiliyor. 
     
     PORSİYONU 12.5 MİLYON LİRA 
     Yıllardır ''keme kebabı'' servisi yapan lokantanın sahiplerinden Burhan Çağdaş, AA muhabirine, kemenin, özel müşterileri bulunan pahalı bir ürün olduğunu söyledi. 
     Kemenin Gaziantep'te daha çok kebap olarak tüketildiğini, kemeyi şu anda Türkiye'de bulamadığı için Suriye'den getirttiğini belirten Çağdaş, ''Keme doğada az bulunduğu için şu anda çok pahalı. Halep'te kilogramı 25-30 dolardan satılıyor. Türkiye'de henüz yetiştirilmediği için biz de 25-30 dolara Halep'ten getirtiyoruz'' dedi. Çağdaş, geçtiğimiz yıl kemenin kilogramının 50 dolara kadar çıktığını, bir porsiyon keme kebabının fiyatının 12,5 YTL'ye 12 milyon 500 bin lira , satıldığını sözlerine ekledi. 
     
     BOTANİKÇİ ARSLANYÜREK'İN AÇIKLAMASI 
     Botanikçi İlhan Arslanyürek de, kemenin, kırsal kesimde yetişen, ancak köylüler tarafından tüketilmeyen protein değeri çok yüksek bir ürün olduğunu kaydetti. Türkiye'de yoğun olarak Fırat havzasında yetişen kemenin, GAP kapsamındaki baraj ve gölet yatırımları nedeniyle, her geçen yıl azaldığını bildiren Arslanyürek, şöyle devam etti 
     ''Keme, kebap yanında değişik tür yemek yapımında da kullanılan bir sebzedir. Sağlık sorunları nedeniyle, et yiyemeyenler için ideal besindir. Kemeye, yağışların bol olduğu yıllarda daha çok rastlanmaktadır. Keme toplanan alanlar korunmalı, bu pahalı ve değerli sebzenin kültüre alınması için çalışmalar yapılmalıdır.'' Arslanyürek, kemenin, bir tek Fransa'da kültüre alındığını, İtalya'da ise doğadan eğitilmiş köpekler aracılığıyla toplandığını sözlerine ekledi. 
     
</TEXT>
</DOC>
