<DOC>
<DOCNO> 327827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy04.html </URL>
<DATE> 2005/03/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
CHP'de istifa günü... SHP'nin ''grup'' planı 
</HEADLINE>
<TEXT>

     EZELHAN ÜSTÜNKAYA Ankara 

Şişli Belediye Başkanı Mustafa Sarıgül'ün partiden ihracının ardından, Sarıgül'ü destekleyen beş milletvekilinin de bugün CHP'den istifa etmesi bekleniyor. 
     İstanbul Milletvekili Ahmet Güryüz Ketenci, İzmir Milletvekili Hakkı Akalın, Amasya Milletvekili Mustafa Sayar, Mersin Milletvekili Ersoy Bulut ve Hatay Milletvekili Züheyir Amber'in bugün düzenleyecekleri basın toplantısı ile partilerinden istifa ettiklerini açıklamaları bekleniyor. 
     Beş milletvekilinin yeni adresinin ise SHP olacağı belirtiliyor. Ketenci ve arkadaşlarının SHP'ye katılmaları halinde, bu parti 1.8 trilyon liralık Hazine yardımını almaya da hak kazanacak. 
     Bir siyasi partinin Hazine'den yardım alabilmesi için en az üç milletvekiline sahip oması gerekiyor. 
     TBMM'de grup kuracak milletvekili sayısına ulaşmayı amaçlayan SHP yönetimi, güneydoğu milletvekilleri ve DYP'li bazı milletvekilleri ile de temasını sürdürüyor. 
     ANAP'la temasta olanlar CHP'li muhaliflerin bir bölümünün de ANAP'la teması sürüyor. CHP Hatay Milletvekili Züheyir Amber ile CHP İstanbul Milletvekili Kemal Derviş'e yakınlığı ile bilinen İstanbul Milletvekili Zeynep Damla Gürel'in ANAP'a sıcak baktığı belirtiliyor. 
     
</TEXT>
</DOC>
