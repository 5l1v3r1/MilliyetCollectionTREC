<DOC>
<DOCNO> 308426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun15.html </URL>
<DATE> 2005/01/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sri Lanka'da yardım için savaşa ara 
</HEADLINE>
<TEXT>

     Tsunami felaketinin vurduğu ülkelerden Sri Lanka'da bağımsızlık için mücadele eden Tamil Eelam Kurtuluş Kaplanları, felaketzedelere yardımın yoğunlaştırılabilmesi için hükümete karşı yürüttüğü mücadeleye ara verdiğini bildirdi. 
     Tamil Eelam Kurtuluş Kaplanları'nın baş görüşmecisi Anton Balasingham, örgüt lideri Velupillai Prabhakaran ile Norveç Dışişleri Bakanı Jan Petersen arasındaki görüşmede, örgütün kontrolünde bulunan ve tsunaminin vurduğu ülkenin kuzeydoğu bölgelerindeki onbinlerce felaketzedenin durumunun ele alındığını kaydetti. 
     Balasingham, görüşmenin ardından yaptığı açıklamada, ''Siyasi mücadele devam edecek, ancak bunu şimdilik bir kenara bırakmalıyız. Mücadele devam edecek, ancak şu an için dikkatlerimizi felakete yoğunlaştıracağız. Norveç kuzeyde yaşayan halka yardıma yönelik bir işleyişten yana'' dedi. 
     Petersen de açıklamasında, görüşmede felaketzedelerin durumunu ele aldıklarını belirterek, Tamil Eelam Kurtuluş Kaplanları'nın kontrolündeki bölgelerin ciddi biçimde zarar gördüğünü ve buralara yardımı koordine etmek istediklerini kaydetti. 
     Felaket Sri Lanka'da yaklaşık 31 bin kişinin hayatına mal olmuş, ülke kıyılarının dörtte üçü zarar görmüştü. 
     Tamil Eelam Kurtuluş Kaplanları'nın ülkenin kuzey ve doğusunda bağımsızlık için 1983'te başlattığı mücadelede 60 binden fazla kişi yaşamını yitirdi. 
     
</TEXT>
</DOC>
