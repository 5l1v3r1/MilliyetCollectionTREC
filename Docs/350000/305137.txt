<DOC>
<DOCNO> 305137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy13.html </URL>
<DATE> 2005/01/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Başbakan'ın ilişkide olduğu şirketler Hükümet kararlarını etkiliyor" 
</HEADLINE>
<TEXT>

     CHP Grup Başkanvekili Haluk Koç, Şeker Kurumu'nun lağvedilmesiyle ilgili kararda uluslararası şeker ya da tatlandırıcı firmaların etkisinin olmasından endişe duyduklarını söyledi. Koç, ''Başbakan'ın ticari ilişkilerini yoğunlaştırdığı yerli şirketlerle bu uluslararası şirketlerin ilişkisinin, Hükümet'in karar alma noktasında etkili olduğundan kuşku duyuyoruz'' dedi. 
     Koç, Parlamento'da düzenlediği basın toplantısında, Şeker Kurumu'nun kapatılmasını değerlendirdi. Hükümet'in bu kararı Şeker Kurumu'na ve sivil toplum örgütlerine danışmadan, bunlara bilgi vermeden aldığını savunan Koç, bu konunun çok önemli olduğunu, üzerinde duyarlılıkların yoğunlaştırılması gerektiğini kaydetti. 
     Şeker Kurumu'nun IMF ile varılan anlaşmalar sonunda 2001 yılında kurulduğunu anımsatan Koç, kurumun sektördeki özelleştirme, şeker kotalarının sınırlandırılması, tarım alanlarının başka şekilde kullanılmasına destek olması ve kurumsal çerçeve çizmesinin amaçladığını anlattı. Koç, Hükümet'in kurumun sınırlayıcı işlevine tahammülü olmadığını savunarak, ''Teslim olan Türkiye'nin çoktan teslim olmuş bir iktidarı'' dedi. 
     Kararın şeker sektöründeki özelleştirmeyi hızlandıracağını, şekerin ithalata bağlı olmasına yolaçacağını ifade eden Koç, sözlerini şöyle sürdürdü 
     ''Ulusal duyarlılığa seslenmek istiyorum, bu alınan kararda uluslararası şeker ya da tatlandırıcı firmaların etkisinin olmasından endişe duyuyoruz. Başbakan'ın ticari ilişkilerini yoğunlaştırdığı yerli şirketlerle bu uluslararası şirketlerin ilişkisinin hükümetin karar alma noktasında etkili olduğundan kuşku duyuyoruz. Türkiye'de tarım, pancar üretimi, nişasta bazlı tatlandırıcı kotaları, Başbakan'ın şirketleri, Başbakan'ın şirketlerinin ürünlerini dağıttığı yerli firmalar ve bunların uluslararası dev şirket ortaklıkları... Böyle bir ilişki yumağında Sayın Başbakan kimlere diyet ödüyor 
     Çok kolay Abdi İpekçi Salonu'nda elinde bagetle Beraber yürüdük biz bu yollarda şarkısını söylemek. Kimlerle yürüyor Başbakan bu yollarda... İyi niyetli gençlerle birlikte mi yürüyor gerçekten... Bu işe el atan uluslararası şirket, yerli ortağı ve bu çıkar evliliğinden doğan ürünlerin dağıtımından sorumlu üç şirketin sahiplerinden olan Başbakan ve ailesidir. Türkiye'deki manzara budur.'' 
     
     ''CHP'DE YAŞANANLAR UZANTISI...'' 

     Koç, basın toplantısında ABD Başkanı George W. Bush'un tatlandırıcı üreticisi bir firmanın içine düştüğü sıkıntıdan kurtarılması için Başbakan Recep Tayyip Erdoğan'dan ricada bulunduğu haberlerinin basına yansıdığını anımsattı. Endüstri Bölgeleri Yasası'nda değişiklik yapan yasa ile bu firmaya bir af getirildiğini kaydeden Koç, ''Parçalar birbirine ekleniyor. Bunların önemi yok, varsa yoksa CHP. Türkiye'de birileri aldı malı götürüyor'' dedi. 
     Şeker Kurumu lağvedilirken Şeker Kurulu'nun görev süresinin uzatıldığını belirten Koç, kurum olmadan kurulun hiçbir işlevi olmadığını söyledi. Koç, ''Topsuz, tüfeksiz Türkiye'nin ulusal değerlerinin ele geçirilme savaşı yaşandığını'' savunarak, CHP'de yaşananların da bunun uzantısı olduğunu ifade etti. ''Sormayan, sorgulamayan bir CHP istendiğini'' kaydeden Koç, ilişkilerin gözden geçirilmesinin, kimin kimle dans ettiğinin iyi anlaşılması gerektiğini söyledi. 
     Bir gazetecinin Başbakan Erdoğan'ın, CHP'ye yönelik ''Rüşvet'' değerlendirmesini sorması üzerine Koç, ''CHP kendi evinin içini düzenleyecek, sıkıntıları aşacak kadar güçlü, onurlu bir siyasi partidir'' dedi. Koç, bazı bakanlarla ilgili yolsuzluk iddialarının gündemde olduğunu savunarak, Başbakan Erdoğan'ın bu konuda konuşabilmesi için öncelikle dokunulmazlıkların kaldırılmasını sağlaması gerektiğini ifade etti. 
     
</TEXT>
</DOC>
