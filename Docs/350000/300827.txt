<DOC>
<DOCNO> 300827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/dundar.html </URL>
<DATE> 2004/12/25/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Tam 9 ay 10 gün var 
</HEADLINE>
<TEXT>


İnanmazsanız siz de sayın Ben baktım bugünden itibaren tamı tamına 9 ay 10 gün var, AB ile müzakerelerin başlamasına... 
"Mucizeler perisi" bir şey mi ima ediyor acaba 

Brüksel'deki "zorlu buluşma"dan sonra kurbağa testinden umulan sonuç çıktı 
Doğum günü 3 Ekim... 
Şimdi, annelerin pek iyi bildiği o sancılı süreç başlıyor. 
Türkiye, önce doğumu gerçekleştirecek doktoru, yani "başmüzakereci"yi ve doğum ekibini, yani müzakere heyetini seçecek. 
Ardından en "mide bulandıran" ilk 3 aylık döneme girilecek. 
Hızla değişmeye başlayan bünyede bulantılar ve kusmalar görülecek. 
"Aş erme" nedeniyle "serbestçe dolaşma isteği"nden "ağız sulandıran fonlar"a kadar her şey iştah kabartacak. Ancak bunlara izin verilmediği gibi, sigara, sakatat gibi eski alışkanlıklar da yasaklanacak. 
Tabii bünyede değişmeme yönünde ciddi bir direniş olacak. Ve bunun sonucu olarak da "aşırı duygusal reaksiyonlar" doğacak. 
Bunları şimdiden gözlemeye başladık. Daha da artabilir. 

İkinci dönem bahara rastlıyor. 
Artık eski giysiler, değişen bünyeye dar gelmeye başlayacak. 
"Doktor ve ekibi", vitamin desteğine, kan tahlillerine ve risk analizlerine girişecek. 
3 Ekim yaklaşıp da sonuç, ultrasonda görünür hale geldikçe heyecan ve beklentiler hepten artacak. 
Bu dönemde ağırlaşan bebek, sırtta ve kasıklarda gerilmelere yol açacak. 
Bu "gerilim"lerin en bilineni "Kıbrıs sendromu"dur. 
Hamileliğin 4. ayına rastlayacak seçimlerle, sonrasında zuhur edecek seçim yapma zorunluluğu, bünyede ciddi riskler doğurabilir. 

Son 3 aya gelince... 
Sürecin en zorlu dönemi yaza denk geliyor. 
Temmuz, ağustos, eylül ayları "çok sıcak" geçecek. 
Bünye o dönemde yerinden kalkıp yürüyemez hale gelecek. 
"Yük" büyüdükçe aynada kendini süzerek "Ben eski ben değilim. Çok değiştim, çirkinleştim" demeye, eski halini özlemeye, hareket kabiliyeti daraldıkça da bunalıma girmeye başlayacak. 
"Duygusal tepkiler" had safhaya çıkacak. 
Üstüne üstlük bir de "tekmeler" başlayacak. 
Doğum öncesi en çok desteğe ihtiyaç duyduğumuz dönem bu olacak. 

Önümüzdeki 9 ay 10 günü nasıl geçiririz, sancılar yoğunlaşıp da 3 Ekim'de masada ıkınmaya başladığımızda ne halde oluruz, bilemiyorum. 
Bildiğim şu ki, kurbağa testinin "pozitif" çıktığı haberi, ailede beklendiği gibi "pozitif" karşılanmadı. 
Tersine son bir haftada, bizi bekleyen koşulların daha iyi anlaşılması ve zengin babanın "Çocuğu kabul edip etmemeyi kendi aileme sorarım" türünden saçmalamaları nedeniyle, ilk heyecanın yerini hayal kırıklığının ve öfkenin almakta olduğunu söylemek mümkün. 
"Bize neye mal olacak " endişesine bağlı bir düşük ya da sakat doğum tehlikesi ihtimal dahilinde... 
Başbakan Erdoğan'ın hemen bugünden başlayarak, herkesin hayatını etkileyecek bu çok önemli kararı ve doğum sürecinde başımıza gelebilecekleri samimiyetle kamuoyuyla paylaşmasında ve bundan sonra alınacak kararlara örgütlü kamuoyunu dahil etmesinde büyük yarar var. 
Yoksa 3 Ekim'de, kucağında kimsenin sahiplenmek istemediği bir bebekle ortada kalabilir. 



</TEXT>
</DOC>
