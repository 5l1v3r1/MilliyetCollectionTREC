<DOC>
<DOCNO> 300795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/axspo03.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni gözde Romagnoli 
</HEADLINE>
<TEXT>


Galatasaray'da 10 numara arayışlarında rota Arjantin'e çevrildi. Sarı-Kırmızılı yöneticiler, San Lorenzo'nun 23 yaşındaki orta saha oyuncusunu renklerine katabilmek için harekete geçti 

HALİL ÖZER 


Temaslar başladı 
SARI - Kırmızılı kulüpte 10 numara arayışları, yeni alternatifler üzerine yoğunlaştı. Brezilyalı Felipe'yi rafa kaldıran yöneticiler, rotayı Arjantin pazarına çevirdi. Galatasaray, Arjantin Ligi takımlarından San Lorenzo'nun orta sahadaki yıldızı Romagnoli'yi gündemine aldı. Başarılı futbolcu bu sezon oynadığı maçlarda üç kez fileleri havalandırdı. 

Karagounis iddiası 
GALATASARAY'IN, Ramagnoli'nin yanısıra Inter'de forma giyen Yunan oyuncu Karagounis'i de gündemine aldığı öğrenildi. Kadrodaki yıldızlar nedeniyle bu sezon toplam 12 maçta forma giyebilen başarılı oyuncunun transferinin oldukça zor olduğu bildirildi. Inter'den ayrılmaya hazırlanan Karagounis için bugüne kadar 22 kulübün teklif yaptığı iddia edildi. 

Aslan'da kriz kapıda 

Saidou rest çekti 
ARA transfer döneminde kontenjan açmak için Saidou'yu göndermeye hazırlanan Galatasaray'a Kamerunlu futbolcunun menajerinden kötü haber geldi. Menajer Abdullah Kılınç, yıldız futbolcunun Sarı - Kırmızılı kulüpten ayrılmayı kesinlikle düşünmediğini belirterek, "Bizim sözleşmemiz devam ediyor. Fesh etmemiz söz konusu değil. Son sözümüz bu" açıklamasını yaptı. 

İkna turları sürüyor 
FATİH Gökşen'in, menajer Abdullah Kılınç ile görüşmelerini sürdürdüğü ve sözleşmenin feshi için ortak bir nokta aradığı öğrenildi. Hatırlanacağı gibi sezon başında Fransa'nın Nantes Kulübü, Saidou'yu istemişti. Galatasaray'ın, Saidou konusunda net bir çözüm bulamaması durumunda, Fransızlar'ın kapısını çalıp, bu oyuncuyu kiralamayı teklif edeceği iddia edildi. 

Yanıt hakkı başkanda 

Galatasaraylı yöneticilerin, PFDK'yı topa tutma hazırlıkları Özhan Canaydın'a takıldı. Canaydın'ın, "Cezaya gereken tepkiyi ben göstereceğim" dediği öğrenildi 

'Yıldırım başardı' 
FUTBOL Federasyonu Disiplin Kurulu'nun, Fenerbahçe derbisinden sonra Galatasaray'a bir maç saha kapatma cezası vermesi Sarı - Kırmızılı yönetimi kızdırdı. PFDK kararının açıklamasının ardından durum değerlendirmesi yapan yöneticiler, Fenerbahçe Başkanı Aziz Yıldırım'ın maç sonundaki açıklamalarıyla kurulu etki altına almayı başardığı görüşünde birleşti. 

Yönetimi susturdu 
BU karara sert tepki göstermek isteyen Sarı - Kırmızılılar, Başkan Özhan Canaydın'dan gelen uyarı üzerine geri adım atmak zorunda kaldı. Canaydın'ın, konunun başkanlar seviyesinde bir kriz olduğunu belirtip, cezayla ilgili gerekli açıklamaları kendisinin yapacağını bildirdirdiği öğrenildi. Galatasaray cephesi, şimdi merakla Canaydın'ı bekliyor. 

'İkincilik bize yetmez' 

KAPTAN Bülent Korkmaz, Süper Lig'in ilk yarısında başarılı bir grafik çizmelerine karşın ikincilik koltuğunda oturmaktan memnun olmadıklarını açıkladı. Galatasaray'ın emektar kaptanı, "İstikrarlı bir ilk yarı geçirdik. Ancak bizim hedefimiz her zaman liderlik. Bunu başarabilmek için daha fazla çalışmalıyız" dedi. Bu arada Bülent liglere verilen arayı değerlendirmek için Maldiv Adaları'na gitti. 

Gökşen'den sert eleştiri 

'Herkesin borcu var' 
GALATASARAY Futbol Şube Sorumluları'ndan Fatih Gökşen, futbolculara olan borçlarıyla ilgili çıkan haberlere tepki gösterdi. Gökşen, bu tür haberlerin bir tek kendileri için yapıldığını iddia edip, "Galatasaray'dan başka futbolcularına borcu olan kulüp yok mu Neden hep biz gündeme geliyoruz anlayamadım. Bunları neden yazdıklarını çok iyi biliyoruz" yorumunu yaptı. 

'Paraları kalmaz' 
GÖKŞEN, Galatasaray'da kimsenin parasının kalmayacağını belirtip, ilerleyen günlerde ödemeleri yapacaklarını açıkladı. Fatih Gökşen şunları söyledi "Birçok kulübün futbolcusuna borcu var. Bugünkü piyasada bu çok normal. Önemli olan ödemeyi yapabilmek. Bu sorunları aşabilmek için elimizden geleni yapıyoruz. Kısa sürede bu problemi çözmek istiyoruz." 

Hagi'nin aklı Hasan'da kaldı 

GALATASARAY Teknik Direktörü Hagi'nin, Çanakkale Dardanelspor'da forma giyen Hasan Kabze'nin transfer edilmesi için yönetime rapor verdiği bildirildi. Bu sezon oynadığı 17 lig maçında toplam 11 gol atıp, 6 asist yapan Hasan'ın, Sarı - Kırmızılı formayı giymeye sıcak baktığı iddia edildi. Yardımcı antrenör Metin Yıldız'ın da genç futbolcuyu izleyip, olumlu görüş bildirdiği belirtildi. Hasan'ın transferi önümüzdeki günlerde netlik kazanacak. 

Baliç Çok şaşkınım 

ARA transfer döneminde gönderilmesi kararlaştırılan Baliç, şaşkınlık içinde olduğunu açıkladı. Boşnak futbolcu, "Birden bire böyle karar alındı. Ama saygı duyuyorum. Sözleşmem devam ediyor, alacaklarım var. Bizi istemiyorlarsa yapacak bir şey yok" dedi. 

Biletler satışta 

GALATASARAY'IN 15 Ocak'ta Schalke ile Almanya'da oynayacağı maçın biletleri satışa çıkarıldı. 7 ile 25 Euro arasında değişen fiyatlara karşın gurbetçilerin biletlere yoğun ilgi gösterdiği açıklandı. Alman kulübü yetkilileri, maç günü tribünlerin tamamen dolmasını bekliyor. 

Yılbaşı kutlaması 

SARI - Kırmızılı camiada yeni yıl çeşitli etkinliklerle kutlanacak. Galatasaraylı Sanayici ve İşadamları Derneği'nin 28 Aralık pazar günü Günay Restaurant'ta yılbaşı partisi vereceği öğrenildi. Geceye Başkan Özhan Canaydın, yöneticiler ve İstanbul'da kalan futbolcuların katılması bekleniyor. 


</TEXT>
</DOC>
