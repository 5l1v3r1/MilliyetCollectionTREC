<DOC>
<DOCNO> 329343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy15.html </URL>
<DATE> 2005/04/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Adalet Bakanlığı İtalyan gazetesi Ağca ile röportaj yapmadı 
</HEADLINE>
<TEXT>

     Adalet Bakanlığı, bir İtalyan gazetesinin Kartal H Tipi Cezaevi hükümlüsü Mehmet Ali Ağca ile yüz yüze röportaj yaptığına dair iddiaların gerçeği yansıtmadığını bildirdi. 
     Adalet Bakanlığı'ndan konuya ilişkin yapılan yazılı açıklamada, ''Bakanlığımız tarafından bu yabancı gazeteye görüş izni verilmemiş ve iddia edilen görüşme gerçekleşmemiştir'' denildi. 
     Açıklamada ayrıca, Mehmet Ali Ağca'nın da ''hiçbir gazeteci ile bizzat görüşmediğine'' dair kendi el yazısı ile yazdığı dilekçeye de yer verildi. 
     Mehmet Ali Ağca'nın, Ceza ve Tevkif Evleri Genel Müdürlüğü'ne gönderdiği dilekçe şöyle 
     ''Son günlerde yerli ve yabancı basın yayın organlarında şahsıma dair birtakım asılsız haberler yayınlanmıştır. Halbuki hiçbir gazeteci ile bizzat görüşmedim, bu tip yanlış anlaşılmaların düzeltilmesi için ve batı dünyasına ve Hıristiyanlık alemine hakikate dayalı güzel barışçı, kardeşlik mesajları gönderebilmem için Adalet Bakanlığı'nın Avrupa, Amerika, Türk medyasının mensuplarına gerekli görüş izinleri vermesi gayet faydalı olacaktır. Bu konuda gerekenin yapılacağına inanıyor, saygılarımı sunuyorum.'' 
     
</TEXT>
</DOC>
