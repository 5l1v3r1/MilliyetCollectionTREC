<DOC>
<DOCNO> 333115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas07.html </URL>
<DATE> 2005/04/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İnce sesli yetişkin erkeklere müjde 
</HEADLINE>
<TEXT>

     Nesrin COŞKUN DHA 

      İZMİR'de Alsancak Devlet Hastanesi Kulak Burun Boğaz KBB Kliniği bünyesinde açılan Foniatri Ünitesi'nde, ses hastalıkları terapi ve hipnozla tedavi ediliyor. KBB Uzmanı Dr. İlter Denizoğlu, gırtlağın bir hafızası olduğunu, bazen bu hafızada sorunlar yaşandığını belirtti. Hipnozla, hastanın kullanmadığı kaslarını kullanmasını sağladıklarını anlatan Dr. Denizoğlu, "Özellikle, ince sesli yetişkinlerin tedavisinde, bu yöntemle büyük başarı elde ettiklerini söyledi. 
     Ses hastalıklarının genellikle, işleri gereği seslerini kullanmak zorunda olan öğretmen, imam, avukat, seyyar satıcı, ses sanatçısı, spiker gibi meslek gruplarında görüldüğünü kaydeden Dr. Denizoğlu, Foniatri' ya da ses terapisinin, ülkemizde gelişmekte olan bir bilim dalı olduğunu vurguladı. Nodül, ses teli felçleri, ses tellerindeki polipler, ergenlik çağlarında gelişen ses bozuklukları gibi her türlü ses hastalığının, tanı ve tedavisini kapsadığını kaydeden Dr. Denizoğlu, şunları söyledi 
     "Ses kısıklığı meydana geldikten 4- 5 gün sonra geçmemişse, üst solunum yolu enfeksiyonu olup olmadığına bakılmaksızın mutlaka KBB uzmanı görmeli. Mümkünse, foniatri laboratuvarı olan KBB kliniğinde değerlendirilmeli. Ses bozukluğu ihmal edilmemeli. Ses problemi oluştuktan sonra önemsenmeyince, kulak ses problemine alışıyor. Bu, özellikle de yanlış kullanıma bağlı ses problemi ise, ileride ses tellerinde anatomik bozukluklara, nodüllere, poliplere kadar gidebiliyor. Ses hastalıklarından biri de ergenlikten kalıyor. Bu dönemde hormonal değişim yaşanırken, bazen ses vücudu takip edemiyor, Her şeyiyle normal bir gelişim aşamasında, kişide ince ses kalabiliyor. Puberfobi' denilen bu ses bozukluğu kişiyi oldukça rahatsız ediyor, hatta psikolojisini bozabiliyor. Foniatri Laboratuvarımızda, bu tür ses bozuklukları 1- 2 seanslık terapiyle düzeliyor. Özellikle bu hastalığın tedavisinde referans hastane haline geldik'' diye konuştu. 
     
     BİLİNÇLİ HİPNOZ 
     Foniatri Laboratuvarı'nda ilk olarak hastaların seslerini bilgisayar analiziyle ayırt ettiklerini belirten KBB Uzmanı Dr. İlter Denizoğlu, şöyle devam etti 
     "Ses tellerini normal şartlarda görebilmemiz mümkün değil. Ancak hastalara ses problemlerini, bilgisayar yardımıyla aldığımız görüntülerle ekranda gösteriyoruz. Ses tellerinde kas kullanım bozukluğu olan, buna bağlı nodül gelişmiş hasta, bilgisayar ekranında kendi ses telini kas kullanım bozukluğu ile birlikte görüyor. Bu durumda düzeltmek ve o kişiye ulaşmak çok daha kolay oluyor. Foniatrik tedavi, ses terapileri anlamında davranışsal bir tedavi. Yani sıkan bir ayakkabı giyen bir insanın yürüyüşünü değiştirmeye çalışıyoruz. Davranışsal metodlarla bunu deniyoruz. Kişinin müzik kulağı varsa tedaviden daha çabuk cevap alıyoruz. Ergenlik döneminde gelişen ses bozukluğu bir iki seansta normala dönerken, nodüllerle 3- 4 ay uğraşabiliyoruz. Bunun dışında bazı fonksiyonel ses hastalıkları var. Bunlar ciddi streslerden sonra, bazı enfeksiyonlardan sonra gırtlağın kullanımındaki bir bozukluk şeklinde karşımıza çıkıyor. Eğer bir psikiyatrik problem yoksa, biz bu hastalarda bilinçli tıbbi hipnoz uygulamaları yapıyoruz. Bunlar da oldukça etkili oluyor. Gırtlağın hafızası bazen sekteye uğruyor. Hipnozla hastanın bu fonksiyonel bozukluk oluşmadan önceki kasları tekrar kullanmasını sağlayacak uyarılarda bulunuyoruz. Bu yöntemle de başarılı olduğumuz hastalarımız var.'' 
     
</TEXT>
</DOC>
