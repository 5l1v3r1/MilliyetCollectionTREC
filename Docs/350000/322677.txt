<DOC>
<DOCNO> 322677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas20.html </URL>
<DATE> 2005/03/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Mercan Dede'nin 'Su' albümü, İngiltere'de piyasaya çıktı... 
</HEADLINE>
<TEXT>

     Mercan Dede adıyla tanınan ve sufi müziğini çağdaş electronica tarzı müzikle birleştiren Türk müzisyen Arkın Ilıcalı'nın ''Su'' adlı albümü, İngiltere'de satışa sunuldu. 
     Albümün internet üzerinden yapılan reklamlarında, albüme katkıda bulunan konuk sanatçılar da tanıtıldı. Bunlar arasında Londra Caz Festivali'nde İngiliz sanatseverlerle buluşan sufi şarkıcı Dafer Yusuf, ödüllü Hint kökenli İngiliz vokalist Susheela Raman, türkücü Sabahat Akkiraz, şarkıcı Özcan Deniz, rapçi Ceza, kemancı Hugh Marsh, 15 yaşındaki klarnet virtüözü Aykut Sütoğlu ve kanun ustası Göksel Baktagir'in adları bulunuyor. 
     Mercan Dede'nin ''Su'' albümü için yapılan olumlu yorumlar da dikkat çekti. Telegraph gazetesi yazarı Mark Hudson, albümü ''kendi türünde muhteşem ve kendini dinleten bir albüm'' olarak niteledi. 
     Times gazetesi yazarı Nigel Williamson da albümle ilgili yorumunda, albümün her noktasında büyük bir yaratıcılığın hissedilebildiğini kaydetti. Yazar, albümün ''kendini dinlettiği'' konusunda Telegraph yazarı meslektaşına hak verirken, Mercan Dede'nin müziğinin, Türk müziğinin bütün unsurlarını içinde barındırdığını bildirdi. 
     Londra'nın ünlü akşam gazetesi Evening Star ise albüme ''dört üzerinden dört yıldız'' verirken, Dede'nin sadece albümünün değil, canlı veriminin da başlı başına bir ''olay'' olduğunu yazdı. 
     
</TEXT>
</DOC>
