<DOC>
<DOCNO> 301008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/spor/axspo02.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan, kazandı 
</HEADLINE>
<TEXT>


Teknik Direktör Christoph Daum ilk yarıda oyuncularına performansına göre prim dağıttı. Takımın yükünü çeken Aurelio en çok kazanan isim olurken, Nobre ikinci sırada yer aldı 

YUSUF KOBAL 


Herkesin notunu tuttu 
FENERBAHÇE Teknik Direktörü Daum, ilk yarı boyunca oyuncularının Süper Lig ve Şampiyonlar Ligi'ndeki performanslarını tek tek not etti. Prim sistemini, başarıya göre endeksleyen Alman hoca, takım içinde yükü en çok çeken futbolcuların diğer arkadaşlarına oranla daha fazla para kazanmasını sağladı. Sıralamanın en tepesinde Marco Aurelio yer alırken, Brezilyalı oyuncu adeta prim zengini oldu. 

Fatih üste para verdi 
TAKIM içinde Nobre ikinciliği elde etti. Ümit, Rüştü ve Alex de bu iki oyuncunun ardından gelerek, prim pastasından daha fazla yararlandılar. Düş kırıklığı yaratan isim ise ilk yarı boyunca sakatlıklardan yakasını kurtaramayan, şans bulduğu maçlarda da isteneni veremeyen Serhat oldu. Fatih Akyel ise prim almak yerine ceza ödeyerek Samandıra'dan ayrılmak zorunda kaldı. 

Tuncay'dan okul sözü 

Adapazarı Ticaret Odası, Sakaryalı faal milli sporcuları ödüllendirdi. Hakan Şükür ve Tayfur Havutçu'nun katılmadığı gecede, Dünya Şampiyonu bilardocu Semih Saygıner ile birlikte ödül alan Fenerbahçe'nin yıldız oyuncusu Tuncay Şanlı, Adapazarı'na bir Futbol Lisesi yaptırmak istediğini belirtti. Sakarya Valisi Nurettin Okutan da arsa tahsisi için hemen çalışma başlattı. 

Daum'un gözü yükseklerde 

Yüzde 70.9'luk oran 
TEKNİK Direktör Daum geride bıraktığı 1.5 yıllık süre içinde yaptığı resmi maçlarda yüzde 70.9 galibiyet oranı tutturdu. Bu performansıyla Fenerbahçe'deki en başarılı hocalar arasındaki yerini alan Alman hoca, takımıyla çıktığı 62 resmi karşılaşmada 44 galibiyet elde etti. Daum şimdi Sarı - Lacivertli ekipte tarihe geçmek için ligin sonunu beklemeye başladı. 

Hedefleri büyük 
TECRÜBELİ çalıştırıcı, hem yıllardır kazanılmayan Türkiye Kupası'nı kaldırmak, hem takımı üst üste iki sezon şampiyon yapmak, hem de UEFA Kupası'nda Fenerbahçe'yi zirveye taşımak için şimdiden kolları sıvadı. Geçtiğimiz sezon şampiyonluk için 500 bin Euro prim alan Daum, bu yıl da zirveyi yakalaması halinde 1 milyon Euro kazanacak ve bu anlamda da bir ilke imza atacak. 

Daum'un karnesi Sezon Organizasyon O G B M A Y 2003-2004 Süper Lig 34 23 7 4 82 41 Türkiye Kupası 4 3 - 1 10 6 2004-2005 Süper Lig 17 14 1 2 42 9 Şamp.Ligi 6 3 - 3 10 13 Türkiye Kupası 1 1 - - 6 2 

ORTEGA 20 milyon 

MEHMET ÇİFTÇİ 

Newell satıyor 
ARJANTİN'İN Newells Kulübü, Fenerbahçe'ye 3.5 milyon dolar ödeyerek kadrosuna kattığı Ariel Ortega'yı 20 milyon dolara satmaya hazır olduğunu açıkladı. Başkan Eduerdo Lopez, yıldız oyuncunun şampiyonlukta büyük katkısı bulunduğunu belirterek, "Ariel eski günlerine döndü. Bize gerek Arjantin'den, gerekse Avrupa'dan sayısız teklif yağıyor" diye konuştu. 

Teklif yağıyor 
LOPEZ, Arjantin'ten River Plate, Brezilya'dan Corinthians ve İngiltere'den iki kulübün kendileri ile temasa geçtiğini belirtti, "20 milyon dolar getiren Ortega'yı alır" dedi. Ortega'yı Fenerbahçe'den alarak çok akıllı bir yatırım yaptıklarını sözlerine ekleyen Newells Kulübü Başkanı, Arjantinli yıldızın en fazla değer yapan oyuncu olduğunu vurguladı. 

Serhat'a terapi 

BU sezon büyük bir düşüş yaşayan Serhat Akın, Antalya kampında Teknik Direktör Daum tarafından yakın takibe alınacak. Alman hoca, sezon sonunda sözleşmesi bitecek olan ve yedek kaldığı için moralman çöken genç yıldıza özel terapi uygulayacak. Son dönemlerde içine kapanan Serhat'ı ikinci yarıya formda sokmak isteyen tecrübeli çalıştırıcı, tatilde de bu oyuncunun sakatlığı ile ilgili sürekli rapor alıyor. 

Ilgar'a gün doğdu 

DEVRE arası kampına PAF takımının gözde oyuncusu Ilgar'ın da götürülmesi kararlaştırıldı. Teknik Direktör Daum, Azeri asıllı futbolcudan iyi bir performans göstermesi halinde, ikinci yarı yararlanmayı düşünüyor. Bu arada sezon içerisinde Adanaspor'dan alınan Gürhan'ın da Antalya'da özel bir programa tabii tutulacağı belirtildi. 


</TEXT>
</DOC>
