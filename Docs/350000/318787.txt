<DOC>
<DOCNO> 318787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/okur.html </URL>
<DATE> 2005/02/26/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Oda seçimleri 
</HEADLINE>
<TEXT>


Merkez sağın nabzı nerede atar Yanıt basit "Elbette odalar ve borsalarda." Niye böyle diyoruz Çünkü TOBB yığınla politikacıyı, pek çok bakanı Türk siyasetine taşıdı. Necmettin Erbakan TOBB'dan çıktı, politika sahnesine oturdu. Mehmet Yazar, Yalım Erez, TOBB Başkanı olarak politikaya soyunanlardan. Tabii ki halen Sanayi ve Ticaret Bakanlığı koltuğunda oturan Ali Coşkun'u da unutmuyoruz. 
Odaların "Ali Ağabey'i" TOBB başkanlığı yaptığı dönemde de iktidarların karşısında hep muhalefet yaptı. 
İşte bu yüzden Türkiye genelindeki 350 ticaret odası ve 160 ticaret borsasında tansiyon yüksek. 5 yıl aradan sonra yapılacak oda ve borsa seçimlerinde yoğun bir kulis trafiği var. En önemli sınav, İstanbul Ticaret Odası'nda. 350 bin üyeli İTO, hem büyük oda olması hem de tabandaki politik değişim için bir sinyal verecek. Bu sinyal önemli. Çünkü İTO da dahil tüm odaların çatı örgütü olan TOBB, bugüne kadar "merkez sağın kalesi" olarak görüldü. 
Merkez sağ 3 Kasım seçimlerinde sandığa gömüldü gömülmesine de merkez sağın nabzının attığı odalar da boşlukta kaldı. Çoğu ulusalcı oda tabanları bu seçimi bir ölçüde ayakta kalma savaşı olarak görüyor. Tartışmanın özü bu. 
TOBB'da durum bu olunca, siyasetçiler de geniş katılımlı bu yapıya sahip olma hevesine kapılıyorlar. Anadolu'nun en ücra köşesinde bile örgütlenmiş bir yapı kimin hoşuna gitmez ki 
28 Şubat sürecini hatırlayın. İş dünyası o dönem iktidarda olan Refahyol iktidarına karşı cephe almış, hükümetin kaderini değiştirmede aktif rol oynamıştı 
Ancak yaşanan krizler, odaları daha temkinli davranmaya itti. Uygulanan IMF programı, AB süreci, Kıbrıs sorunu odalar tarafından dikkatle izlendi. Sonuçta 3 Kasım seçimlerinden yüzde 34 oyla çıkan AKP'ye karşı "izleyip, görelim" kartı açıldı. 
Kısacası tüccar, esnaf, küçük, büyük işletme sahibi Anayasa'nın kendisine verdiği zorunlu üyelik hakkını sessiz kalma tercihiyle kullandı. Ancak, gün oldu devran değişti. İşsizlik, iç pazardaki durgunluk, YTL'ye geçiş, girdi maliyetlerinin yüksekliği, teşvik yasası gibi temel konular oda üyelerini farklı tartışma zeminlerine itti. Homurdanmalar başladı. 
Bu durumdan kim rahatsız olur 
Elbette siyasi iktidarlar. Sonuçta, IMF programına, AB sürecine destek gelecek için önemli. Muhalif seslerin çıkması kimsenin hoşuna gitmiyor. Ve en önemlisi, AB sürecine damgasını vurmak isteyen bir siyasi iktidar merkez sağa da yerleşmek istiyorsa yol belli değil mi 
Peki, taban rahatsız, sıkıntılı. Ama niye sessizliğini koruyor derseniz burada devreye Türk siyasetinin sıkıntılı tablosu karşınıza çıkıyor. 
Çünkü güçlü bir muhalefet yok. 
Peki ne olacak 
Kıran kırana, siyaset odaklı kulislerle örülmüş bir dönem yaşanacak. İTO'daki seçim mücadelesine bakılırsa İTO Meclis Üyesi İbrahim Çağlar'ın başkan adayı olarak ismi geçiyor. Çağlar, Bereket İplik'in sahibi. Aynı zamanda TİM çatısındaki İHKİB'in yönetim kurulu üyesi. 



</TEXT>
</DOC>
