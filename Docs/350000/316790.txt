<DOC>
<DOCNO> 316790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur33.html </URL>
<DATE> 2005/02/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Star Medya Grubu Başkanlığı'na Cengiz Özdemir getirildi... 
</HEADLINE>
<TEXT>

     Star Medya Grubu Başkanlığı'na Cengiz Özdemir getirildi. 
     TMSF'den edinilen bilgiye göre, 1999 yılından bu yana İstanbul Büyükşehir Belediyesi Kültür A.Ş. Genel Müdürü olarak görev yapan Özdemir, Star Medya Grubu Başkanlığı'na atandı. 
     Yeni göreviyle ilgili görüş ve duygularını açıklayan Cengiz Özdemir, ''Kamu adına üstlendiğimiz sorumluluğun bilinciyle, Star Medya Grubu'ndaki bütün yayınlarda, daha önceki görevlerimizde olduğu gibi, çok seslilik ve kalite ilkelerine dayalı bir yayıncılık anlayışını hayata geçireceğiz'' dedi. 
     Cengiz Özdemir, 1961 yılında Hereke'de doğdu. Orta ve lise eğitimini Türkiye'de tamamladıktan sonra 15 yıl yaşadığı Hollanda'da Leiden Devlet Üniversitesi'nin Ortadoğu Dilleri ve Kültürleri Bölümü'nde eğitimini tamamladı ve yüksek lisans diploması aldı. 
     Profesyonel olarak medya sektörüne girişi, Hollanda'da yaşadığı yıllara dayanan Özdemir, bu dönemde Hollanda Kültür Bakanlığı'nın katkılarıyla Hollandaca ve Türkçe yayınlanan haftalık ''Haber Gazetesi''nin yayın yönetmenliğini yürüttü. Aynı dönemde Nokta Dergisi'ne yazılar yazdı. 
     Türkiye'ye döndükten sonra İstanbul Büyükşehir Belediye Başkanlığı'nda Başkan Danışmanlığı görevini üstlenen Özdemir, 1999 yılından bu yana ise, İstanbul Büyükşehir Belediyesi Kültür A.Ş. Genel Müdürü olarak, İstanbul'un markalaşmasına katkıda bulunan kültür ve sanat etkinlikleri ile yatırımlarını hayata geçirdi. 
     Bu görevde bulunduğu süre içinde de medya dünyasındaki çalışmalarını devam ettiren Özdemir'in, Haftalık ve Sabah Business dergileri ile Zaman ve Radikal gazetelerinde yazı ve yorumları yayınlandı. 
     Cengiz Özdemir'in, ''Açılım'' adını taşıyan yayınlanmış bir de kitabı bulunuyor. 
     
</TEXT>
</DOC>
