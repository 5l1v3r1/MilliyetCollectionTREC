<DOC>
<DOCNO> 329601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yazar/pulur.html </URL>
<DATE> 2005/04/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Olur böyle vakalar... 
</HEADLINE>
<TEXT>


ISPARTA'nın Sütçüler İlçesi Kaymakamı Mustafa Altınpınar ortalığı birbirine kattı "Türkler 1 milyon Ermeni, 30 bin Kürt öldürdü" diyen Orhan Pamuk'un kitaplarının imhasını emredince kıyamet koptu... 
Elbette ortalık birbirine girecek, kıyamet kopacaktı... 
Orhan Pamuk'un görüşlerinin virgülüne kadar katılmasak, kitap toplatmak, imha etmek gibi işlerin yersiz, gereksiz, hatta ayıp olduğunu düşünenlerdeniz. 
Varsın adam öyle düşünsün, öyle söylesin, sen de bunların yanlış olduğunu ortaya koyarsın, yalancının mumu yatsıya kadar yanar. 

ORHAN Pamuk'un bir cümlesi vardır "Bir kitap okudum, hayatım değişti" der, Sütçüler Kaymakamı da bir emir verdi ortalığı birbirine kattı. 
Oysa, "Burası Türkiye, olur böyle şeyler" demesini bilebilsek ne ortalık karışır, ne kıyamet kopardı. 
Bu memlekette böyle şeyler olur... 

BAKIN neler olur... 
Geçen yıl Kültür ve Sanat Emekçileri Sendikası'nın Ankara'daki genel merkezine hırsız girer. Sendika başkanı Bilal Şimşir polise başvurur, bir süre sonra Ankara 20. Asliye Ceza Mahkemesi'nden bir celp gelir, hırsız bulunmuştur, parmak izinden hırsızın genel başkan Bilal Şimşir olduğu anlaşılmış ve hakkında hırsızlık davası açılmıştır. 
Düşünün, bir sendikanın genel başkanının parmak izleri kapıda, çalışma masasında bulunuyor ve onun hırsız olduğuna hükmediliyor 
Neyse ki mahkeme "Böyle şey olmaz " deyip Bilal Şimşir'i beraat ettirir. 
Bitti mi 

HİÇ biter mi, burası Türkiye 
Bilal Şimşir bir yıl sonra pasaport almak için Emniyet'e gider, herhalde "Oh, oh biz de seni arıyorduk, hoş geldin " diyerek gözaltına alınır. 
Suçu hırsızlık 
Pasaport şubesi, ayağıyla gelen hırsızı Çankaya Emniyet Müdürlüğü'ne gönderir. Bilal Şimşir 4 saat gözaltında tutulur ve anlaşılır ki, arandığı hırsızlık suçundan beraat etmiştir. 
Serbest bırakılır. 
Serbest bırakılmadan önce de doktor muayenesine gönderilir, hem muayene ücretini, hem de yol parasını öder. 

ŞİMDİ şöyle bir düşünün, evinize hırsız giriyor, eşya çalınıyor, polis parmak izi alıyor, sizi hırsız diye yakalıyor, dava açılıyor, beraat ediyorsunuz, ama yine de gözaltına alınıyorsunuz. 
Böyle bir memlekette, Orhan Pamuk'un kitaplarının imhası istenmiş çok mu 
"Burası Türkiye " deyin geçin. 
Olur böyle vakalar 



</TEXT>
</DOC>
