<DOC>
<DOCNO> 336990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko21.html </URL>
<DATE> 2005/04/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İhracatçılar yeni rekora hazırlanıyor... 
</HEADLINE>
<TEXT>

     Dilek Akın AA 

Türkiye İhracatçılar Meclisi TİM Başkan Vekili ve Akdeniz İhracatçı Birlikleri AKİB Başkanlar Kurulu Başkanı Adnan Ulubaş, son iki yılı rekorla kapatan ihracatçıların yeni rekora hazırlandığını bildirdi. 
     TİM Başkan Vekili ve AKİB Başkanlar Kurulu Başkanı Adnan Ulubaş, AA muhabirine yaptığı açıklamada, geçen yılın ilk 3 ayında 13 milyar 761 milyon 482 bin dolar olan ihracatın, bu yılın aynı döneminde yüzde 26.2'lik artışla 17 milyar 368 milyon 816 bin dolara yükseldiğini kaydetti. 
     Ulubaş, yılın ilk 3 ayındaki ihracat verilerinin yıl sonu hedefi olan 75 milyar dolarlık ihracatın yakalanacağını gösterdiğini belirtti. 
     Adnan Ulubaş, geçen yıl 64 milyar dolarlık ihracat gerçekleştirildiğini ve son iki yılın ihracatçı açısından rekorlar dönemi olduğunu anımsatarak, şunları söyledi 
     ''Başta elektrik ve vergi olmak üzere Türkiye'deki üretim girdilerinin yüksekliği ve dolar kurundaki düşüşe rağmen ihracatçı rekor kırmayı başarmıştır. Girdi maliyetleri Avrupa Birliği ülkeleri seviyesinde, dolar kuru rekabetçi olsaydı, vergi yükü bu kadar ağır olmasaydı bu yıl en az 90 milyar dolarlık ihracat hedeflerdik. Ayrıca, dış ticaret açığı değil, fazlası verirdik.'' Ulubaş, bu yıl turizm gelirleriyle birlikte dış ticaret hacminin 200 milyar doları bulacağını tahmin ettiklerini vurguladı. 
     
     CUMHURİYETİN 100. YILI HEDEFİ 
     Ulubaş, Türkiye Cumhuriyeti'nin 100. yılının kutlanacağı 2023'te hedefin 500 milyar dolarlık ihracat olduğunu, bazı olumsuzluklara rağmen Türk ihracatçısının bu hedefine doğru emin adamlarla ilerlediğini belirtti. 
     Adnan Ulubaş, ''İhracatı kısıtlayıcı, rekabeti ortadan kaldırıcı unsurlar telafi edilirse, 500 değil 750 milyar dolarlık ihracatımız olur'' dedi. 
     Ulubaş, Türkiye'nin ihracattaki en büyük kozunun coğrafi konumu ve büyük pazarlara yakınlığı olduğunu, son yıllarda Türk firmalarının markalaşmada yoğunlaşmalarının ise ümitleri güçlendirdiğini bildirdi. 
     
     ''AŞIRI DEĞERLİ TÜRK PARASI ZARAR VERİR'' 
     Adnan Ulubaş, aşırı değerli Türk parasının da Türkiye ekonomisinin büyümesinin önündeki en büyük engel olduğunu savunarak, konuşmasını şöyle sürdürdü 
     ''Şu anda Avrupa Birliği'nin yaşadığı problemler aşırı değerli Avro'dan kaynaklandı. Bazı ülkelerin ekonomilerinde dalgalanmalar görülüyor. Çin, kendi parasını dolara endeksli hale getirip, bu sayede hem ihracat hem de büyüme hızını kesmiyor. Türkiye de aşırı değerli para politikasından vazgeçerse ufku açılır.'' 
     
</TEXT>
</DOC>
