<DOC>
<DOCNO> 313602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas08.html </URL>
<DATE> 2005/02/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Buzda kaymamak için ne yapmalı 
</HEADLINE>
<TEXT>

     İbrahim ÖZÇEKİÇ DHA 

KAYGAN zeminde düşmemek için iki ayağın yere dengeli basması, hızlı yürünmemesi önerildi. 
     Erciyes Üniversitesi Tıp Fakültesi Ortopedi ve Travmatoloji Anabilim Dalı öğretim üyesi Yardımcı Doç. Dr. Fuat Duygulu, Türkiye'yi etkisine alan soğuk hava ve kar yağışı nedeniyle yayaların düşüp yaralanma riskiyle karşı karşıya kaldıklarını söyledi. 
     Karın eridikten sonra buz tutmasıyla söz konusu riskin daha da arttığını belirten Yardımcı Doç. Dr. Duygulu, son günlerde hastanelerin acil servislerine kayıp düşme sonucu gelen vakaların sayısında ciddi artış görüldüğünü kaydetti. 
     
     ELLER CEPTE YÜRÜMEYİN 

     Buzda kayıp düşmemek için öncelikle risklerin azaltılması gerektiği belirtilirken, şu uyarılar yapıldı 
     "Kösele tabanlı ayakkabılar yerine plastik ve kauçuk tabanlılar tercih edilmelidir. Yürüyüş şekli ve hızı da çok önemlidir. Kaygan zeminde düşmemek için iki ayağın da yere dengeli basması gerekir. Her iki ayağa da eşit güç verilmez, uzun ve dengesiz adımlar atılırsa kişi daha kolay düşebilir. 
     Bu havalarda dışarı çıkmak zorunda olan çocuklar ve yaşlılar, diğer yaş gruplarına göre daha büyük risk taşımaktadır. Bu tür durumların yol açtığı kalça ve bel kırılmaları özellikle yaşlılar için ölümcül olabilir. 
     Eli cebinde yürüyen bir kişi yere düşerken dengesini sağlayamayacağından daha tehlikeli kırıklar ortaya çıkabilir. Düşmelerde el ve kolla denge sağlamak yaralanma riskini azaltır. Ayrıca özellikle yaşlılar zorunlu olmadıkça sokağa çıkmamalıdır.'' 
     
</TEXT>
</DOC>
