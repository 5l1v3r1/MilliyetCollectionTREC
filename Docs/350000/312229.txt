<DOC>
<DOCNO> 312229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/spor/axspo01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksimum risk 
</HEADLINE>
<TEXT>


Beşiktaş'ın kadro durumunu ve konumunu bilerek görevi kabul ettiğini söyleyen Çalımbay, hiçbir mazerete sığınmayacağını söyledi, 6 ay içindeki 16 maçlık periyodun zorlu olduğuna dikkat çekti 


'Takıma güveniyorum' 
BEŞİKTAŞ Teknik Direktörü Rıza Çalımbay, Ümraniye Tesisleri'nde bir basın toplantısı düzenledi, futbolculara itimat telkin edip, camiaya umut mesajları iletti. Elindeki kadroya sonuna kadar güvendiğini ifade eden Çalımbay, "Biraz daha erken gelseydim, daha rahat olurdu. Ama hiçbir mazerete sığınmıyorum. 'Bu takım benim takımım değil, kurulmuş bir takım, elimdeki kadro bu' diyebilirdim. Buraya gelirken kadroyu ve takımın yerini biliyordum" dedi. 

'Neden olmasın' 
BU sezonu en iyi biçimde bitirmek için uğraşacaklarını, gelecek yıl bambaşka bir Beşiktaş izlettireceklerini vurgulayan Rıza hoca, bu 6 aylık dönemin riskli olduğunu belirtti. Beşiktaş Teknik Direktörü, Başkan Yıldırım Demirören'in, "15 yıllık sözleşme imzalamak istiyorum" sözlerini ise şöyle yorumladı "6 ayı çok iyi geçirdiğimizde ve seneye de Beşiktaş'ın hedeflerini gerçekleştirdiğimizde neden olmasın. Olmaması için hiçbir neden yok." 

'İzin vermeyeceğiz' 
EN büyük dezavantajının zaman olduğunu söyleyen Rıza Çalımbay, futbolcularına kısa sürede özgüven kazandırması gerektiğine dikkat çekti. 16 final maçı oynayacaklarını vurgulayan genç çalıştırıcı, "Futbol bu her şey olabilir. Ama futbolun dışında bizi geriye götürecek olayların hiçbirine izin vermeyeceğiz" dedi. Rıza hoca, Carew'in performansının üstüne çıkması gerektiğini söylerken, "Juanfran seneye kalmak istiyorsa her şeyini vermek zorunda" diye konuştu. 

Şeytanın bacağı kırılacak mı 

Beşiktaş, ligin ilk yarısında, kendi camiasından yetişen teknik adamlara toplam 7 puan kaptırdı. Siyah - Beyazlılar, yarın eski futbolcusu Ziya Doğan'ın çalıştırdığı Gençlerbirliği ile karşılaşacak 

Doğan da gündemdeydi 
LİGİN ilk yarısında Beşiktaş kökenli teknik adamlara 7 puan kaptıran Siyah - Beyazlılar, takımın başına Rıza Çalımbay'ı getirirken, bu hafta da Ziya Doğan'ın ekibi Gençlerbirliği ile karşılaşacak. Bosque'nin gitme olasılığı bulunduğu dönemde, adı Beşiktaş'ın gündemine oturan Doğan, Trabzonspor'dan ayrıldıktan sonra da Başkent ekibinin başına geçmişti. 

Moral motivasyon 
GENÇLERBİRLİĞİ maçında puan kaybetmemek için futbolcularını uyaran Rıza Çalımbay, dün tek antrenman yaptırdı. Oyuncularını motive etmek için yoğun çaba gösteren Çalımbay, bu konuda yardımcılarını da görevlendirdi. Son haftalarda düşüşte bulunan İbrahim Akın ile bir görüşme yapan Antrenör Gökhan Keskin, genç oyuncuya moral verdi. Antrenmana sakat olan Ahmed Hassan ve Emre katılmadı. 

Yavru Kartallar 

SÜLEYMAN HATISARU 

ÖZKAYNAK düzeniyle yıllardır Türk futboluna nice yıldızlar kazandıran Beşiktaş alt yapısı, "Yavru Kartallar"ı ile yine "gelecek garanti altında" dedirtti. İstanbul Yıldızlar Ligi'nde grubunda bitime beş hafta kala şampiyonluğu garantileyen Beşiktaş Yıldız Takımı, şu ana kadar oynadığı 21 maçtan 20 galibiyet, 1 beraberlik alarak büyük bir başarıya imza attı. 

Del Bosque Deportivo'ya 

MEHMET ÇİFTÇİ 

BEŞİKTAŞ ile resmi bağlarının kopmasını bekleyen Bosque'nin Deportivo ile anlaştığı öğrenildi. İspanyol hocanın, gelecek hafta Corunya'ya giderek sözleşme imzalayacağı açıklandı. Marca gazetesinin haberinde, Deportivo Başkanı Augusto C sar Lendoiro'nun, Bosque'den olumlu yanıt aldığı, ancak İspanyol hocanın, Teknik Direktör Jabo Irureta'nın takımla ilişkisinin kesilmesini beklediği ifade edildi. 

'Kötü bir rüyaydı ' 

Dursun'un yorumu 
SİYAH-Beyazlılar'a yeniden katılan Ahmet Dursun, Beşiktaş'tan kopuşunu, Çin macerasını, "Kötü bir rüya" olarak yorumladı. Kendine ait internet sitesinde duygularını anlatan golcü, "Başarısı için ter döktüğüm ve çeşitli başarılara imza attığım kulübümde, hiç bilinmeyen bir futbolcu gibi denenmek, kalbimde derin yaralar açtı. Ancak bu olay sonrası, Siyah - Beyazlı formanın kıymetini bir kez daha anladım" dedi. 

'Forma kolay değil' 
AHMET Dursun, "Bir gün Beşiktaş'a geri döneceğim ve kaldığım yerden devam ederek belleklere kazınacağım" diyerek kendi kendine söz verdiğini belirtti, bu sözün ilk kısmını gerçekleştirdiğini ifade etti. Siyah - Beyazlı futbolcu şöyle devam etti "Öncelikli amacım formamı almak olacak. Bunun kolay olmadığını biliyorum. Ama bunu başarmak için ne gerekiyorsa yapacağım. Terimin son damlasına kadar mücadele edeceğim." 

Kleberson başka bahara 

MANCHESTER United'tan ayrılmasına kesin gözüyle bakılan, transfer döneminde Beşiktaş'ın listesinde bulunan Brezilyalı Kleberson'a Corinthians talip oldu. Corinthians'ın Spor Direktörü Paulo Angioni, "Herkesi memnun edecek bir transfer olur. Umarım transferi gerçekleştirebiliriz" dedi. Juanfran'ın gönderilememesi nedeniyle yabancı kontenjanında sıkıntı yaşayan Siyah - Beyazlılar, Kleberson'u gelecek sezon için düşünüyordu. 

Şişede durmadı 

CÜNEYT KARAKAYA 

ALMAN futbolunun efsane isimlerinden Mattheaus, önceki gece İstanbul'un gözde mekanlarından Reina'da Beşiktaş'ın yıldız ismi Carew ile birlikte eğlendi. Aşırı derecede alkol alan Alman teknik adamın, eğlence sırasında Galatasaray ile görüşmek için İstanbul'a geldiğini iddia ettiği ve gelecek yıl Sarı-Kırmızılı takımı çalıştıracağını söylediği öğrenildi. 


</TEXT>
</DOC>
