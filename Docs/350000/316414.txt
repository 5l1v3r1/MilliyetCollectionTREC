<DOC>
<DOCNO> 316414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko18.html </URL>
<DATE> 2005/02/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Başbakan erdoğan, TÜSİAD Heyeti'ni kabul etti 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Ömer Sabancı, ''isim polemiğine girmek istemiyorum. Fakat Başmüzakereci kim olacaksa, muhakkak tep şapkalı yani tek sorumluluğa sahip bir kişi olmalı'' dedi. 
     Başbakan Recep Tayyip Erdoğan, Ömer Sabancı başkanlığındaki TÜSİAD heyetini, Başbakanlık Merkez Bina toplantı salonunda kabul etti. 
     Bir saat süren kabulde, Devlet Bakanı ve Başbakan Yardımcısı Mehmet Ali Şahin ile Devlet Bakanı Beşir Atalay ve Sanayi ve Ticaret Bakanı Ali Coşkun da hazır bulundu. 
     TÜSİAD Başkanı Sabancı, kabulün ardından gazetecilerin sorularını yanıtladı. 
     AB süreci ve Başmüzakereci'ye ilişkin soru üzerine Sabancı, şunları söyledi ''İsim polemiğine girmek istemiyorum. Fakat Başmüzakereci kim olacaksa, muhakkak tek şapkalı yani tek sorumluluğa sahip bir kişi olmalı. Her şeyi eleştiri diye düşünmemek lazım. Biz, AB müzakere sürecinde biraz gecikme olduğunu düşünüyoruz. Bir an önce Başmüzakereci ve müzakereci ile çalışacak takımların oluşturulmasını bekliyoruz. Bunu rica ettik.'' 
     
     ''TEŞVİK YASASI OLUMLU ANCAK ENDİŞELERİMİZ VAR'' 
     Görüşmelerde ''IMF ile ilişkiler, AB müzakere süreci ve Teşvik Yasası'' ile ilgili bilgi alışverişinde bulunduklarını da belirten Sabancı, Teşvik Yasası'nı prensip olarak olumlu bulduklarını, ancak uygulama biçiminde endişeleri bulunduğu kaydetti. 
     Teşvik Yasası'nda 3-4 maddelik endişeleri olduğunu yineleyen Sabancı, şöyle devam etti 
     ''Uygulama 36 ilden 49 ile çıkarılırken, mevcut işletmelerin de dahil olmasıyla haksız rekabeti doğuracağını düşünüyoruz. Artık AB normlarında her türlü sektöre teşvik verilmemektedir. Dikkat edilmesi gereken husus, hangi illerimizde hangi teşviklere öncelik verileceği, hangi sektörlere teşvik verilmeyeceği belirlenmelidir. Seçilmiş olan 40 il arasında farklılıklar var. Bizim önerimiz, kişi başına milli geliri daha düşük olan illere teşvik daha fazla uygulanmalıdır, diğerlerine daha az.'' ''Başbakan'ın önerileriniz hakkındaki yanıtı ne oldu '' şeklindeki soruya karşılık Sabancı, ''dün TBMM'de konu alt komisyona indi, biz de görüşlerimizi belirttik'' dedi. 
     
</TEXT>
</DOC>
