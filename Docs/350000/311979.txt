<DOC>
<DOCNO> 311979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun35.html </URL>
<DATE> 2005/02/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Abbas'tan İsrail'e resmen ateşkes çağrısı 
</HEADLINE>
<TEXT>

     Filistin Devlet Başkanı Mahmud Abbas, İsrail'in resmen ateşkes ilan etmesi çağrısında bulundu. 
     Abbas, gazetecilere yaptığı açıklamada, kendilerinin daha önce ateşkes ilan ettiklerini belirterek, ''Biz ateşkes ilan ettik, İsrail tarafı da aynı şeyi yapmalıdır'' dedi. 
     Filistin Devlet Başkanı Abbas'ın, İsrail karşıtı saldırıların durdurulması amacıyla Filistinli radikal gruplarla yaptığı görüşmelerin ardından, bir yumuşama dönemine girilmişti. 
     Abbas, 8 Şubat'ta İsrail Başbakanı Ariel Şaron ile Mısır'da yapacağı görüşmeden ne beklediğine dair bir soruya yanıtlarken de, ''Bu zirvenin başarılı olacağını ümit ediyorum. Cesaret verici birçok işaret var'' dedi. 
     Bu arada, İsrail Başbakan Yardımcısı Şimon Peres, İsrail askeri radyosuna yaptığı açıklamada, ''Bu zirvede şiddet eylemleri ve çatışmaların tamamen sona ermesiyle ilgili bir açıklama yapılacağını ümit ediyorum'' dedi. 
     Mısır Devlet Başkanı Hüsnü Mübarek, Şaron ve Abbas'ın yanı sıra Ürdün Kralı Abdullah'ı, Ortadoğu'da barış sürecine işlerlik kazandırılmasının ele alınacağı bölgesel bir zirveye davet etmiş, davet taraflarca kabul edilmişti. 
     
</TEXT>
</DOC>
