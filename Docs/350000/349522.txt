<DOC>
<DOCNO> 349522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko08.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasak kalktı, internetten sigara, içki satışı başladı 
</HEADLINE>
<TEXT>



Danıştay'ın, Tütün, Tütün Mamulleri ve Alkollü İçkiler Piyasası Düzenleme Kurumu'nun internetten satışları yasaklayan yönetmeliğine ilişkin yürütmeyi durdurma kararının ardından firmalar, internet ortamında sigara ve içki satışına yeniden başladı. 
Danıştay 13. Daire, böyle bir düzenlemenin yönetmelikle yapılmaması gerektiği görüşü ile yürütmeyi durdurma kararı verirken, bunun tebliğ değişikliği ile yapılabileceğini belirtti. 
Verilen kararının ardından, büyük marketler de internet ortamında yeniden içki ve sigara satışına başladı. İnternetten satış yapan Gima ve Migros, müşterilerinin sigara ve içki siparişlerini kabul etmeye başladı. 
Tütün, Tütün Mamulleri ve Alkollü İçkiler Piyasası Düzenleme Kurumu Başkanı Niyazi Adalı, yeni bir tebliğ hazırlığında olduklarını söyledi. 
Geçen yılın ekim ayında çıkan Tütün Kurumu Tebliği ile internet, televizyon, faks ve telefon gibi elektronik ticaret vasıtasıyla tütün mamulü ve alkollü içki satışına 30 gün içinde son verilmesi kararına varılmıştı. 


</TEXT>
</DOC>
