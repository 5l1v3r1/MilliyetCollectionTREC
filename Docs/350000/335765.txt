<DOC>
<DOCNO> 335765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo03.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En uyanık Aslan 
</HEADLINE>
<TEXT>


Galatasaray'ın, Seyrantepe'nin parasını arazilerin yarısını vereceği kooperatiflere ödeteceği iddia edildi. Kalan 192 dönümlük bölüme ise stat, iş merkezi, toplu konut ve villa yapılması planlanıyor 

HALİL ÖZER 


Galatasaray Yönetimi, büyük bir uyanıklık ve iş bitiricilikle Seyrantepe arazisine hiçbir bedel ödemeden sahip olacak. 384 dönümlük arazinin 30 yıllık kullanım hakkına sahip olan Sarı - Kırmızılılar'ın, elindeki bu kozu kullanarak, 192 bin metrekarelik kısmın tapusunu para vermeden alacağı öğrenildi. 
Maliye Bakanlığı tarafından daha önce de ihaleye çıkarılan, ilkinde talibi bulunmayan, son olarak da şubat ayında ihalesi ertelenen arazi için, Bayındırlık Bakanlığı ile Maliye Bakanlığı arasındaki görüşmeler sürerken, Galatasaray Yönetimi'nin de buraya talip olan Doğabaşak Konut Yapı Kooperatifleri Birliği - Öz Elbirliği Konut Yapı Kooperatifi ve Finanskent Konut Yapı ile masaya oturduğu belirtildi. 
Kooperatiflerle, Galatasaray arasında yapılan centilmenlik anlaşmasına göre, arazisinin ihaleye çıkarılmasının ardından şunların yapılacağı ifade edildi 
Kooperatif birlikleri, arazinin 2005 yılı bedeli olan 72 milyon 500 bin YTL'lik kısmını ödeyecek, arazinin yarısını ise Galatasaray'a bırakacak. Sarı - Kırmızılılar da, bu jeste karşılık, kalan 192 dönümlük arazi üzerindeki 30 yıllık kullanım hakkından feragat edecek. 
Böylece Finanskent bin, diğer kooperatifler de iki bin konut yapma şansını bulacak. 
Galatasaray ise arazinin bir bölümünü yeni yapılacak stadın inşaatı için kullanacak. Sarı - Kırmızılılar'ın, tapunun ardından stat için gerekli krediyi temin edeceği, daha sonra da Arena'ya yap - işlet - devret modeliyle yaptıracağı öğrenildi. Kalan kısma ise Akmerkez türünde alış veriş merkezleri, villalar ve konutlar yapılacak. 
Böylece Galatasaray, sadece ilk sene için ödediği 700 milyar liralık kira bedeli karşılığında hem stadını yapacak, hem de bunun çevresine yapılacak inşaatlarla mali durumunu düzeltmiş olacak. 
Galatasaraylı yöneticiler, Başbakan Erdoğan'dan söz aldıklarını belirtip, projeyle ilgili tereddütlerinin bulunmadığını belirttiler. Ancak başka şirketlerin de kooperatifler birliğine girmesinden çekinen yönetimin, ihalenin çıkmasını dört gözle beklediği vurgulandı. 

Satış patlaması 

Avrupa Kartı Projesi'ne katılarak, Galatasaray Kulübü'nün misafiri olma hakkı kazanan gurbetçi taraftarlar, kulübün ürünlerinin satıldığı mağazaya akın etti. 30 gurbetçinin, 700'e yakın ürün satın alarak kulübe önemli bir katkı sağladığı açıklandı. 
Bu arada Eurocard şanslıları dün Florya Tesisleri'ni ziyaret ederek, Sarı - Kırmızılı takımın antrenmanını izledi. Teknik Direktör Hagi ve futbolcularla hatıra fotoğrafları çektiren gurbetçiler, kupa maçının kahramanı Mondragon'a da büyük ilgi gösterdi. 

'Şanslıydım' 

Türkiye Kupası Yarı Final maçında Trabzonspor'un iki penaltı atışını kurtararak, Galatasaray'ı finale taşıyan Mondragon, bireysel başarıdan çok takım olarak hedefe yürüdükleri için mutlu olduğunu söyledi. Kolombiyalı kaleci, "Şanslı günümdeydim. Doğru noktaları seçerek penaltıları kurtardım. Ancak bu benim değil, tüm takımımızın ortak başarı ürünüdür" yorumunu yaptı. 

Diyarbakır hazırlığı 

Galatasaray, Trabzonspor kupa maçının yorgunluğuna rağmen, Diyarbakırspor karşılaşmasının çalışmalarına ara vermeden başladı. Kupada forma giyen oyuncuların sadece düz koşuyla tamamladığı idmanda, diğer futbolcular çift kale maç yaptı. Sarı - Kırmızılılar'da kapılar bugün kapanacak. Diyarbakırspor maçının hazırlıkları basına kapalı yapılacak olan tek antrenmanla devam edecek. 

'Gerçek taraftar' 

Daha bir hafta önceydi... Galatasaray, Ali Sami Yen'de Trabzonspor'a yenilmiş, taraftarlar, yönetim, teknik kadro ve futbolcuları topa tutmuştu. Beşiktaş'ın, Fenerbahçe'yi yenmesiyle birlikte yeniden yeşeren umutlar, yaşanan tatsızlıkları da unutturdu. Sarı - Kırmızılılar, Trabzonspor ile bu kez Türkiye Kupası'nda oynanan maçta takımı yalnız bırakmadı, maçın son anına kadar büyük bir destek vererek, final kapısının aralanmasında başrolü oynadı. 
İkinci Başkan Ergun Gürsoy, bir haftadır eleştirdiği Galatasaray tribünlerine bu kez övgüler yağdırdı. Gürsoy, Ali Sami Yen'de gerçek Galatasaraylılar'ın maç izlediğini belirterek, "Maçın başından itibaren takıma destek verdiler. İşte bizim bildiğimiz gerçek Galatasaray taraftarı bu. Galibiyette en önemli rolü de onlar oynadı. Bu sıkıntılı dönemde bizim yanımızda olsunlar yeter. Onlarla birlikte her engeli aşarız. Çünkü onlar bize güç veriyorlar" ifadelerini kullandı. 

İRAN'DAN KARDEŞ 

Galatasaray Kulübü, İran'ın Persapolis takımıyla kardeşlik sözleşmesi imzaladı. İkinci Başkan Ergun Gürsoy'un katıldığı törende İran ekibini İbrahim Aşkiyan ve Rıza Zahatmen temsil etti. Zahatmen, "İstanbul gerçekten çok güzel bir şehir. Galatasaray ile ortak çalışmalar yapmayı planlıyoruz. Mustafa Denizli'nin İran'a gelmesi iki ülke arasındaki kapıları açtı" dedi. 

RÜYA İÇİN ÖZEL 

Sarı - Kırmızılı yönetim, Diyarbakırspor maçı öncesinde yapılacak olan rüya takım maçı için özel tişörtler hazırlattı. Toplam 2 bin 500 adet olmak üzere sınırlı sayıda basılan tişörtlerin, sadece stadyum girişleri ve tribünlerde satılacağı açıklandı. 100. yılın karmasında forma giyecek olan futbolcuların isimlerinin yer aldığı tişörtlerin satış fiyatı 10 YTL olacak. 

Hasan Kabze fırtınası 

Galatasaray'ın genç golcüsü Hasan Kabze, Trabzonspor maçındaki futboluyla Hagi'den tam puan aldı. Rumen hocanın, formsuz olan Hakan Şükür - Necati Ateş ikilisini önümüzdeki maçlarda bozup, Hasan'a forma vermeye hazırlandığı öğrenildi. Ara transferde Galatasaray'a gelen Hasan, 343 dakikada toplam 6 gol, 1 asiste imza atarak başarılı bir grafik çizdi. 


</TEXT>
</DOC>
