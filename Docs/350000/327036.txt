<DOC>
<DOCNO> 327036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko43.html </URL>
<DATE> 2005/03/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Türk-İş Türkiye'de 18 milyon kişi yoksulluk sınırında yaşamaktadır 
</HEADLINE>
<TEXT>

     Türk-İş ve Hak-İş konfederasyonları, Ekonomik Sosyal Konsey toplantısında birer sunum yaptı. 
     Türk-İş'in sunumunda, Türkiye'de 18 milyon kişinin yoksulluk, 1.8 milyon kişinin de açlık sınırının altında yaşadığı belirtilerek, özellikle işsizlik ve işsiz kalma endişesinin toplumda umudun giderek azalmasına ve bireysel suçlarda patlamalar yaşanmasına neden olduğu vurgulandı. 
     Sunumda, 50 kanun ve 4 kanun hükmünde kararnamede değişiklik yapan torba yasası yasada çalışma yaşamını ve sendikaları doğrudan ilgilendiren değişikliklerin yapıldığı belirtilerek, bu değişikliklerin hemen hiçbirinin kendilerine iletilmediği, görüş ve önerilerinin sorulmadığı kaydedildi. 
     4857 sayılı İş Kanunu'nda değişiklik yapan düzenlemeyle, sınırlı bir uygulama alanı bulan iş güvencesinin kamu kesiminde tamamen ortadan kaldırıldığı, kamu yöneticilerine keyfi işten atmalarda devletin uğradığı maddi zararı rücu etmeme hükmü getirilerek iş güvencesi yasasına uymamanın yolunun açıldığı ileri sürüldü. 
     Sosyal diyalog mekanizmalarının işlemediği yerde çalışma barışından ve toplumsal huzurdan söz etmenin zorlaştığının ifade edildiği sunumda, sosyal diyalogun sorunları çözmedeki en önemli örneği olarak SEKA gösterildi. 
     
     HAK-İŞ'İN SUNUMU 
     Hak-İş'in sunumunda ise kadın-erkek eşitliği ve ayrımcılıkla mücadele konusu ele alınırken, kadınların istihdam oranının yüzde 25.5 olduğu ve düşük kaldığı kaydedildi. 
     Sunumda, kadınların yüzde 58'inin halen şiddete maruz durumda olduğu ve toplam 5 milyon sigortalının ancak, yüzde 12'sinin kadın olduğu vurgulandı. 
     İşsizlik Sigortası Kanunu'ndan yararlanma koşullarının yumuşatılmasının istendiği sunumda, işsizlik ödeneğinin artırılması talep edildi. 
     Sunumda, Türkiye'de 1 milyon 635 bin çocuğun ekonomik faaliyet içerisinde olduğu kaydedilirken, çocukların eğitime yönlendirilmesi ve bu gelirden mahrum kalan ailelere doğrudan gelir desteği verilmesi, aile yardımı sigorta kolunun hayata geçirilmesi talepleri de yer aldı. 
     
</TEXT>
</DOC>
