<DOC>
<DOCNO> 326022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur37.html </URL>
<DATE> 2005/03/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Jant üzerindeki kan lekesi tutuklattı 
</HEADLINE>
<TEXT>

     Bursa'nın merkez Yıldırım İlçesi'nde, bir otomobili çalma girişiminde bulundukları iddiasıyla gözaltına alındıktan sonra delil yetersizliği nedeniyle serbest bırakılan iki zanlı, aracın jantındaki kan lekelerinin incelenmesinin ardından tutuklandı. 
     Bursa Emniyet Müdürlüğü'nden alınan bilgiye göre, Kenan Sucu ve Bahri Gayretli, 27 Ocak 2005'te Hacı Seyfettin Mahallesi Ömer Sokak'ta Mehmet Alagöz'e ait 16 J 6293 plakalı otomobili çalma girişiminde bulundukları iddiasıyla yakalandı. 
     Bu sırada elinin kesik olduğu belirlenen Gayretli'nin kan örneği ile otomobilde elde edilen kan örnekleri, karşılaştırılması için Kriminal Polis Laboratuvarı Daire Başkanlığı'na gönderilirken, zanlılar delil yetersizliği nedeniyle serbest bırakıldı. 
     Olay Yeri İnceleme Şube Müdürlüğü ekiplerinin yaptığı çalışmalar sonucu otomobilin sol ön tekerlek jantındaki kan lekesinin Bahri Gayretli'ye ait olduğunun belirlenmesi üzerine, daha önce serbest bırakılan zanlılar yeniden gözaltına alındı. 
     Sorgulamalarının ardından adliyeye sevk edilen Gayretli ve Sucu, tutuklandı. 
     
</TEXT>
</DOC>
