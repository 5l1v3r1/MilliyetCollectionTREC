<DOC>
<DOCNO> 312453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo47.html </URL>
<DATE> 2005/02/04/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
Galatasaray, Gaziantepspor maçı öncesi notlar... 
</HEADLINE>
<TEXT>

     Galatasaray ile Gaziantepspor arasında oynanan Birinci Süper Ligi maçına, sarı-kırmızı taraftarlar ilgi göstermedi. 
     Karşılaşmanın kötü hava şartları altında oynanması nedeniyle sarı-kırmızı taraftarlar, tribünleri boş bırakırken, maçı yaklaşık 5 bin sporsever izliyor. 
     Galatasaray, 44 gün sonra taraftarlarının huzuruna çıkarken, özellikle kapalı tribüne rağbet gösteren sarı-kırmızılı taraftarlar, sürekli takımlarını desteklediler. 
     Taraftarlar tribüne, ''Ticarette gösteriş parayla, futbolda kupayla olur'' yazılı pankart açarak, rekor ücretlerle transfer yapan Fenerbahçe'ye göndermede bulunurken, Cafercan, Uğur, Arda, Mülayim ve Zafer'in adlarını taşıyan pankartla da altyapıdan gelen genç oyunculara destek verdiler. 
     
     HAKAN YAKIN VE HASAN KABZE MAÇ KADROSUNDA 

     Galatasaray'ın yeni transferi Hasan Kabze, Gaziantepspor maçının kadrosunda yer alırken, Hakan Yakın Konyaspor karşılaşmasının ardından yine yedek soyundu. 
     Sarı-kırmızılı ekipte, cezalı olan Hakan Ünsal ile sakat olan Hasan Şaş maç kadrosunda yer almadı. 
     Galatasaray'ın, kulübün 100. yılı nedeniyle hazırlattığı 100. Yıl Marşı maç öncesinde taraftarlara ilk kez stat hoparlörlerinden dinletildi. 
     Karşılaşma, kar yağışı altında yapılırken, futbolcular zor şartlar altında mücadele ediyor. 
     
     
     GÜRSOY ''RIBERY İLE ÖNCE BEŞİKTAŞ İLGİLENMİŞTİ'' 

     Galatasaray Kulübü İkinci Başkanı Ergun Gürsoy, yeni transfer Ribery ile daha önce Beşiktaş'ın ilgilendiğini söyledi. 
     Gürsoy, Beşiktaş'ın eski menajeri Sinan Engin'in Ribery'i izlediğini belirterek, ''Sinan Engin 3 kez bu oyuncuyu izlemiş. Kendisi bize çok iyi oyuncu olduğunu söyledi. Kasetleri onda vardı. Biz de kasetleri kendisinden istedik. Ribery'nin 5 milyon dolar bonservis bedeli var. Sezon sonuna kadar bunu ödersek Ribery 3 yıllığına bizim olacak. Bunu da sezon sonuna kadar gerçekleştireceğiz'' diye konuştu. 
     Teknik direktör Hagi'nin yarın 40. yaşına gireceğini kaydeden Gürsoy, ''Biz Hagi'den memnunuz. Kendisi bizim için bilinmeyen bir insan değildi. 1996 yılından beri onu takip ediyoruz. Bazen çıkışları oluyor, ama lider oyuncular veya insanların bazı sert tavırları olabiliyor. Bunu hoş görmek lazım. Hagi bizim oyuncumuzdu, şimdi teknik direktör olarak görev yapıyor'' dedi. 
     Ergun Gürsoy, Fenerbahçe'nin yeni transferi Anelka konusunda ise ''Galatasaray'ın bir oyuncuya 15 milyon dolar verecek parası yok. Şu şartlarda bu parayı veremeyiz. Ama imkanım olsa bu parayı verir şov yaptırırdım'' dedi. 
     Galatasaray Kulübü futbol şube sorumlularından Fatih Gökşen de Anelka'nın dünyanın sayılı oyunculardan biri olduğunu vurgulayarak, şunları söyledi 
     ''Fakat önemli olan ortaya koyacağı performanstır. Bunu görelim ondan sonra Ribery ile Anelka arasında kıyaslama yapalım. Ribery, Hagi'nin istediği tarzdaki oyunculardan biriydi. Hagi'nin istediği tarzda olduğunu gördüğümüzde kendisine haber verdik. O da izlediğinde 'Tam aradığımız oyuncu' dedi. Galatasaraylı taraftarlar duyarlıdır. Ribery'i izlemek için stadı dolduracaklar. Ayrıca bu sezon çok cuma maçları yaptık. Zor şartlarda oynuyoruz. Kötü hava şartlarında oynayacağız. Seyirci az ona üzülüyoruz.'' 
     
</TEXT>
</DOC>
