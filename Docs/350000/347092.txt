<DOC>
<DOCNO> 347092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun08.html </URL>
<DATE> 2005/05/30/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Barosso Anayasa'yı yeniden müzakere olası değil 
</HEADLINE>
<TEXT>

     Avrupa Komisyonu Başkanı Jose Manuel Barroso, Fransa’nın "Hayır" demesinin AB Anayasası’nın "öldüğü" anlamına gelmediğini, bu belgeyi AB üyelerinin yeniden aralarında müzakere etmelerini de olası görmediğini söyledi. 
     Barroso, France-2 televizyonuna verdiği demeçte, "Hayır yanıtı elbette ciddi bir sorun doğurdu. Ancak anayasa belgesini öldürmedi" dedi. 
     Fransa’nın, Avrupa için her zaman temel önemde bir ülke olduğunu belirten Barroso, "Bir sorun oluştuğu doğrudur. Bunu saklayamayız veya hafife alamayız" şeklinde konuştu. 
     Buna karşın, anayasa belgesinin yeniden müzakere edilmesini olası görmediğini belirten Barroso, "Belki de yanılıyorumdur. Ama 25 ülke var ve bu belge oldukça çetin bir uzlaşma sürecinden sonra ortaya çıktı" dedi. 
     
     BORRELL ONAY SÜRECİ DEVAM EDİYOR 

     Avrupa Parlamentosu Başkanı Joseph Borrell, AB kurumlarının çalışmaya devam edeceğini söyledi. 
     Fransız referandumunun sonuçlarını değerlendirmek üzere basın toplantısı düzenleyen ve sözlerine "Hava ne kadar kötü" diyerek başlayan Borrel, Avrupa Parlamentosu’nun olağanüstü toplantılar yapmasının öngörülmediğini, gelecek hafta Strasbourg’daki olağan toplantıda, 16-17 Haziran’da yapılacak AB zirvesinde izlenecek parlamento tavrının belirleneceğini söyledi. 
     Anayasa onay sürecinin devam edeceğini, en az 6 ülkenin "hayır" demesi halinde anayasanın düşeceğini anlatan Borrell, sadece 19 üye ülkede anayasaya yeşil ışık yakılmasının yetersiz olacağını, en az 20 üyenin "evet" demesi halinde, AB Konseyi’nin 2006 kasımında durum değerlendirmesi yapabileceğini ifade etti. 
     Avrupa Parlamentosu Anayasa Komisyonu’nun olağanüstü toplanarak durum değerlendirmesinde bulunacağını bildiren Borrell, Fransız sonuçlarının anlam, etki ve nedenlerini herkesin düşünerek araştırması gerektiğini belirtti. 
     "Fransa kendisi için karar verdi, diğer üyelerin de söz hakkı var" diyen Borrell, analiz için zaman olduğunu, söylenecek çok şey bulunduğunu, bu sayede AB’lilere AB’den söz edilebileceğini söyledi. 
     Borrell, "her şeyin normal gittiği" mesajı vermek istediğini belirtti. 
     Joseph Borrell, Bulgaristan ve Romanya’nın AB’ye katılımının engellenmesine yönelik endişelerin yansıtılması üzerine, genişleme konusuna referandumdan sonra farklı gözle bakılmayacağını belirtti ve "Yükümlülükler yerine getirilmelidir" dedi. 
     Borrell, bir soru üzerine, Fransızların onayına sunulan anayasa projesinin genişleme ve Türkiye veya başka bir ülkeyle bağlantısı bulunmadığını, bunun yeterince anlaşılmadığını da ifade etti. 
     
</TEXT>
</DOC>
