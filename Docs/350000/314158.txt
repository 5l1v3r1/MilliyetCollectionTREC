<DOC>
<DOCNO> 314158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy13.html </URL>
<DATE> 2005/02/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İhracı istenen Sarıgül "Yasal hakkımızı sonuna kadar savunacağız" 
</HEADLINE>
<TEXT>

     CHP Merkez Yönetim Kurulu'nun MYK ihraç istemiyle Yüksek Disiplin Kurulu'na YDK sevk ettiği Şişli Belediye Başkanı Mustafa Sarıgül, ''Yasal ve hukuksal haklarımızı sonuna kadar kullanacağız'' dedi. 
     Eşi Aylin Sarıgül ile THY'ye ait uçakla Almanya'ya giden Sarıgül, hareketinden önce Atatürk Havalimanı VIP Salonu'nda basın mensuplarının sorularını yanıtladı. 
     ''Kurultay sürecinin geride kaldığını ve bunun parti içi bir yarış olduğunu'' kaydeden Sarıgül, ''Bizim parti içi mücadelemiz devam edecektir. Benim bütün arzum CHP'yi iktidara taşımaktır'' diye konuştu. 
     Sarıgül, ''mücadelesinin, CHP'nin demokratikleşmesi ve iktidara gelmesine kadar devam edeceğini'' söyledi. 
     ''Bunun bireysel bir mücadele olmadığını'' ifade eden Sarıgül, ''CHP MYK toplantısında ihraç istemiyle YDK'ya sevkinin kararlaştırılmasına'' ilişkin soru üzerine de şunları kaydetti 
     ''Bu noktada, yasal ve hukuksal haklarımızı sonuna kadar kullanacağız. Türkiye bir hukuk devleti ve ben hukukun üstünlüğüne inanıyorum. CHP Genel Merkezi'ni Yargıtay Genel Kurulu'na çeviren, savcı olan, hakim olan Sayın Deniz Baykal'ın adaletinin Türk adaletinde olmadığını, bağımsız yargı mutlaka ispatlayacaktır. Bu tür uygulamalarla Baykal, koltuğunu sadece geçici bir süre koruyabilir. Sayın Baykal, bugün sadece milletvekillerinin ve Parti Meclisi'nin oyuyla ayakta kalmaktadır. 
     Kendi seçtiği kurultay, kendi seçtiği delege, kendi seçtiği yer. Binlerce kişi dışarıda... Gece saat 04.00'te kendi taraftarını doldurarak bir baskın kurultay düzenledi. Korkunun ecele faydası yok. Demokrasilerde güç halkın gücüdür. Sayın Baykal'ın halka gitmesi lazım, kamuoyu yoklaması yaptırması lazım.'' 
     
</TEXT>
</DOC>
