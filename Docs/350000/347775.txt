<DOC>
<DOCNO> 347775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun37.html </URL>
<DATE> 2005/06/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
11 Eylül sanıklarından 5'i serbest kaldı 
</HEADLINE>
<TEXT>

     İspanya Ulusal Mahkemesi, 11 Eylül saldırıları sonrasında İspanya'da terör örgütü El Kaide'ye karşı düzenlenen operasyonlarda tutuklanan 24 şüpheliden 5'ini serbest bıraktı. 
     El Kaide üyesi oldukları iddiasıyla savcılık tarafından haklarında 9 ila 10 yıl hapis cezası istenen ve tutuklu yargılanan 5 kişinin serbest bırakılmasına karar veren Ulusal Mahkeme, bu kişilere İspanya'yı terk etmeme yasağı koydu. 
     Ahmed Boudjela adlı şüpheli dışındaki Waheed Kelani, Ahmed Kosaghi Kelani, Basam Dalati ve Muhammed Kahir El Saka 20 bin avro ile 150 bin avro arasında değişen kefaletler karşılığında serbest kaldı. 
     Pasaportlarına el konulan şüphelilerin periyodik olarak mahkemeye giderek imza atmaları gerekiyor. 
     11 Eylül'de ikiz kulelere yapılan saldırılardan sonra El Kaide üyesi oldukları şüphesiyle İspanya'da tutuklanan 24 kişiden serbest bırakılanların sayısı 8'e çıkmış oldu. 
     
</TEXT>
</DOC>
