<DOC>
<DOCNO> 300024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur49.html </URL>
<DATE> 2004/12/22/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
İmar bankası davası... 3 tahliye çıktı 
</HEADLINE>
<TEXT>

     Tasarruf Mevduatı Sigorta Fonu tarafından el konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 25 sanığın yargılandığı davada, tutuklu sanıklardan 3'ünün tahliyesine karar verildi. 
     İstanbul 8. Ağır Ceza Mahkemesi'ndeki duruşmaya, tutuklu sanıklar Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Mustafa Akar, Sadık Karagöz, Tacettin Pak ve Yeşim Öztürk ile tutuksuz sanıklar Nurettin Sivlim, Nedim Çokçok ve Gül Handan Ertargın katıldı. 
     Duruşmada, mahkeme heyeti, oy çokluğuyla, tutuklu sanıklardan Birol Çilingir, Yaşar Avni Güral ve Gürol Demirkol'un, üzerlerine atılı suçun vasfının değişmesi ihtimalini ve toplanan delilleri göz önüne alarak, tahliyelerine karar verdi. 
     
     10 TUTUKLU SANIKTAN 3'ÜNÜN TAHLİYESİNE KARAR VERİLDİ 

     Tasarruf Mevduatı Sigorta Fonu TMSF tarafından el konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 25 sanığın yargılandığı davada, 10 tutuklu sanıktan 3'ünün tahliyesine karar verildi. 
     İstanbul 8. Ağır Ceza Mahkemesi'ndeki duruşmaya, tutuklu sanıklar Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Mustafa Akar, Sadık Karagöz, Tacettin Pak ve Yeşim Öztürk ile tutuksuz sanıklar Nurettin Sivlim, Nedim Çokçok ve Gül Handan Ertargın katıldı. 
     Diğer tutuksuz sanıkların gelmediği duruşmada, davanın gıyabi tutuklu sanıkları Kemal Uzan, Yavuz Uzan ve Murat Hakan Uzan ise yakalanamadıkları için hazır edilemedi. 
     Mahkeme Heyeti Başkanı Mustafa Akın, bilirkişi Mustafa Laz tarafından hazırlanan icmal raporunun mahkemeye ulaştığını tutanağa yazdırarak, sanıklardan rapora karşı diyeceklerini sordu. 
     Sanıklardan Birol Çilingir, bankanın yönetim kurulundan ayrıldıktan sonra bankadaki teknik görevinin devam ettiğini belirterek, ''Gürol Demirkol ile birlikte bankaya el konulmasından sonraki yönetime, görevimizin, pozisyonumuzun ne olduğunu sorduk. Kendilerine yardımcı olabileceğimizi söyledik. Onlar daha sonra bizimle çalışmak istemediklerini bildirdiler. İş akdimiz feshedildi. Ben, Kemal Uzan ile hareket etmiş olsaydım bu şekilde davranmazdım'' dedi. 
     Yeşim Öztürk de rapor konusunda daha sonra ayrıntılı şekilde beyanda bulunacağını belirterek, eski savunmalarını tekrar ettiğini söyledi. 
     Bankanın gerçek durumunu bilmediğini belirten Öztürk, ''Bilseydim, eşimin ve benim tüm birikimimizi bu bankaya koyar mıydım Ele güne muhtaç olduk'' dedi. 
     Bahattin Uzan da hakkındaki suçlamaları kabul etmediğini, raporu inceledikten sonra beyanda bulunacağını belirterek, tahliyesini talep etti. 
     
     AVUKATLARIN TAHLİYE İSTEMİ 

     Duruşmada söz alan Gürol Demirkol'un avukatı Didem Ekşiler, müvekkilinin tutuklu kaldığı sürenin, tutukluluk gerekçelerini haklı kılacak niteliği aştığını söyledi. 
     Bu tutukluluk süresinin Avrupa İnsan Hakları Sözleşmesi'nin ilgili maddesine aykırılık oluşturduğunu belirten Ekşiler, ''Daha önce 13 kez tekrarladığım tahliye talebimi 14. kez tekrarlıyorum'' dedi. 
     Diğer tutuklu sanıkların avukatları da ayrı ayrı söz alarak, müvekkillerinin tahliyesine karar verilmesini istedi. 
     Tutuklu sanıklardan Birol Çilingir, Yaşar Avni Güral ve Gürol Demirkol'un üzerlerine atılı suçun vasfının değişmesi ihtimalini ve toplanan delileri göz önüne alarak tahliyelerine karar veren mahkeme heyeti, diğer 7 sanığın tutukluluk hallerinin, tutuklu kaldıkları süre, üzerlerine atılı suçun vasfı, olayın ekonomik boyutu ve bu sanıklarla ilgili karmaşıklığı dikkate alarak sürdürülmesine hükmetti. 
     Basında çıkan haberlerde, Şişli Cumhuriyet Başsavcılığı'nca yürütülen soruşturma kapsamında bazı bilgi, belge ve delillere ulaşıldığının yer aldığını belirten mahkeme heyeti, davayı ilgilendiren bilgi ve belgelere ulaşılmış ise bunların ayrıntılı şekilde bildirilmesi ve soruşturmanın akıbetinin sorulması için Şişli Cumhuriyet Başsavcılığı'na yazı gönderilmesini kararlaştırdı. 
     Duruşma, eksikliklerin tamamlanması amacıyla ertelendi. 
     Üye hakim Sevil Tosun, 3 sanığın tahliyesine ilişkin karşı oy yazısında, bilirkişi raporu, Şişli Cumhuriyet Başsavcılığı'nca yapılan soruşturma kapsamında yeni delillerin ortaya çıkmış olması ve tahliyesine karar verilen sanıklar ile tutukluluk halinin devamına hükmedilen Erol Hürbaş'ın görev ve yetkilerinin aynı oluşunu göz önüne alarak, sanıkların tutukluluk hallerinin şimdilik devamına karar verilmesi gerektiği görüşünde olduğunu bildirdi. 
     
     BİLİRKİŞİ RAPORUNDAN 

     Uluslararası Bağımsız Denetim Uzmanı, Sorumlu Baş Denetçi, Mali Müşavir Mustafa Laz tarafından hazırlanan bilirkişi raporunun sonuç kısmında, İmar Bankası'na ilişkin eylemlerin, önceden planlanarak sistematik bir şekilde kurulan organizasyon çerçevesinde, banka hakim ortağı Kemal Uzan, Yönetim Kurulu Başkan Yardımcısı Yavuz Uzan, banka eski Genel Müdürü Hilmi Başaran ve eski Genel Müdür Yardımcısı Sadık Karagöz tarafından oluşturulan teşekkül aracılığıyla gerçekleştirildiği bildirildi. 
     Erol Hürbaş, Yaşar Avni Güral, Birol Çilingir ve Gürol Demirkol'un bu organizasyonun içinde olduklarına dair kesin bulgulara ulaşılamadığı belirtilen raporda, bu sanıkların 26 Haziran 2003 tarihinde bankanın hakim hissedarıyla birlikte istifa ederek, ''bankanın yaşayan hafızasının yok olması'' durumunu başlattıkları ve yasal sorumluluklarının olduğu anlatıldı. 
     Tacettin Pak, Mehmet Koray Özkaya, Yeşim Öztürk, Nuray Özel, Çiğdem Karakoç, Nurettin Sivlim ve Gül Handan Ertargın'ın da hukuka aykırı talimatları yerine getirerek, zararın oluşmasına iştirak ettikleri belirtilen raporda, bankanın bilgisayar sistemini hazırlayan Merkez Yatırım ve Ticaret A.Ş'nin Yönetim Kurulu Başkanı Kemal Uzan, Başkan Yardımcısı Bahattin Uzan, Yönetim Kurulu Üyesi Murat Hakan Uzan ile şirketin Genel Müdürü Mustafa Akar'ın da bilgi işlem sistemi kullanılarak yapılan hileli işlemlere iştirak ettikleri bildirildi. 
     Raporda şöyle denildi 
     ''İmar Bankası'nda, bankanın gerçek varlık ve yükümlülüklerinin gizlenmesi yönünde yapılan çalışmalar incelendiğinde, bu çalışmaların birtakım kişilerin kendilerine kişisel çıkar sağlamasından çok, planlanması, geliştirilmesi ve uygulanması yönleriyle banka yönetimince bilinçli ve organize bir şekilde gerçekleştirildiği ve bu işlemlerin gerçekleştirilmesi için hem kendi bünyesinden hem de Merkez Yatırım ve Ticaret A.Ş bünyesinde teknik ve idari görev yapan değişik kademelerdeki kişilerden oluşan bir ekiple kurumsal çıkar sağlama amacıyla yürütüldüğü sonucuna varılmıştır.'' 
     
     İSTENEN CEZALAR 

     İstanbul Cumhuriyet Başsavcılığı'nca hazırlanan iddianamede, Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDKK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılmaları isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması istenilen iddianamede, Murat Hakan Uzan, Bahattin Uzan, Azmi Yılmaz, Suat Gusinalı, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek amacıyla teşekkül oluşturmak'' suçundan 7 ile 14 yıl arasında ağır hapis cezasına çarptırılmaları talep ediliyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması isteniyor. 
     
</TEXT>
</DOC>
