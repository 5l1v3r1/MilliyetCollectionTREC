<DOC>
<DOCNO> 317507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun44.html </URL>
<DATE> 2005/02/22/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Cumhurbaşkanı Hatemi ve Hamaney, İran halkına başsağlığı diledi 
</HEADLINE>
<TEXT>

     İran Cumhurbaşkanı Muhammed Hatemi ve dini lider Ayetullah Ali Hamaney, bugün güneydoğudaki Kirman eyaletinin Zerend kenti ve civarını sarsan deprem nedeniyle başsağlığı mesajı yayınladılar. 
     İRNA'nın haberine göre, Hatemi mesajında, İran halkına, yakınlarını kaybedenlere ve hayatta kalanlara başsağlığı dileyerek, ilgili kurumların ve yetkililerin depremzedelerin yardımına koşması çağrısında bulundu. 
     İran halkı ve yetkililerinin, aktif fay hatları üzerinde bulunan ülkedeki bu tür felaketlere hazırlıklı olması gerektiğini söyleyen Hatemi, depreme dayanıklı binalar ve tesisler yapılması gerektiğini kaydetti. 
     Hatemi, yetkililerin kurtarma ve yardımların dağıtılması konusunda bakanlar kurulunu bilgilendirmesini de istedi. 
     Hamaney de çok sayıda kişinin ölümüne ve binlerce kişinin evsiz kalmasına yol açan depremin meydana gelmesinden derin üzüntü duyduğunu kaydederek, depremzedelerin barınması ve ihtiyaçlarını karşılanması için acilen gerekli önlemlerin alınması çağrısında bulundu. 
     Bu arada depremdeki ölü sayısına ilişkin çelişkili rakamlar gelmeye devam ediyor. 
     İran televizyonu, depremde ölenlerin sayısını 370 olarak duyururken, Kirman Eyaleti Afet İşleri Müdürlüğü, depremde 289 kişinin öldüğünü ve 759 kişinin yaralandığını açıkladı. 
     Kirman eyaleti Şehid Bahoner Üniversitesi Araştırma ve Sismoloji Bölümü Dekanı Celaledin Fatemi, asıl depremden sonra Zerend bölgesinde 67 artçı sarsıntı meydana geldiğini söyledi. 
     
</TEXT>
</DOC>
