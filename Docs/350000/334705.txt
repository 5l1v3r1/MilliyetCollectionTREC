<DOC>
<DOCNO> 334705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yazar/sazak.html </URL>
<DATE> 2005/04/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Rıza'nın Beşiktaş'ı 
</HEADLINE>
<TEXT>


Kadıköy'de... 'Rıza Efendi İki ekmek, bir süt' diye pankart açılan stattan 4-3 galibiyetle başı dik ve Fenerbahçe seyircisinin alkışlarıyla çıkan Rıza Çalımbay'ın başarı hanesine yazılmalıdır, Beşiktaş'ın pazar günkü zaferi. 
Unutulmaz maçlar vardır. 
Beşiktaş'ın, 10 kişiyle, kalecisiz kaldığı bir maçta son 18 dakikayı Pancu'nun file bekçiliği ile tamamlayıp, 90 2'de Koray'ın golüyle 'hakeme rağmen' Fenerbahçe'yi yendiği maç da yıllarca unutulmayacak. 
Kadıköy'de tarih yazdı Beşiktaş. 
Sezonluk kirası 4-5 milyarlık koltuklarda oturan 'zengin kulüp' taraftarlarına hoşluk olsun diye, Rıza Çalımbay'a 'statü' hatırlatması yapanlara en güzel dersi Beşiktaşlı futbolcular verdi. 
Sahada moral motivasyonu bozacak ne kadar yanlış varsa gözlerini kapadılar, inanılmaz bir hırs ve ruhla galibiyete odaklandılar. 
Cordoba haksız biçimde oyundan atılır ve maçın bitiş süresine 8 dakika eklenirken, Rıza Çalımbay'a koşan üç oyuncu Pancu, Ronaldo ve Ahmet Hassan, kaleci kazağını giymek üzere yarıştılar. 
Televizyon başında bu sahneyi görenler, Beşiktaş'ın maçı kazanacağına inanmışlardı. Kalan süreyi soluksuz tamamladık. Stattaki Fenerlilerin, telefonları devre dışıydı. Fenerbahçeli milli basketçi Ali Limoncuoğlu'nu Aliço aradım. Kapalıydı Benzer şokları geçen yıldan bu yana bizler yaşıyorduk. 13 puan önde giderken şampiyonluğun Fenerbahçe'ye kaptırılmasını unutmadık. 
Beşiktaş'ın 4-3'lük Fenerbahçe galibiyetinin ardından, puan farkının 13'e düşmesi tarihin cilvesi olmalı. Del Bosque sezonun ilk yarısında umutlar tükenmişken Beşiktaş'ın Rıza Çalımbay ile yükselişe geçmesi karşısında 'Keşke lige baştan Rıza ile başlasaydık' diyenlere katılıyoruz. Rizespor'dan getirdiği Koray başlı başına kazançtır. 
Beşiktaş'ta futbol oynadığı dönemlerde örnek bir sporcu olan 'Atom Karınca' Rıza Çalımbay, kaptanlık bandını yıllarca onurla taşıdı. Derby maçında, babasının mesleğini anımsatarak moralini bozmaya çalışanlara maçtan sonra verdiği yanıt da o pankartı asanları utandırmış olmalı "Ben fakirlik içinde büyüdüm. Bunu hiçbir zaman da gizlemedim. Benim babam bir kapıcıydı. Ben okuyamadım ama, kendimi iyi şekilde yetiştirdim. İngiltere'de antrenörlük eğitimi aldım. Hayatım boyunca kimseye yanlış yapmadım. Ben neysem oyum." 
Rıza Çalımbay, Beşiktaş'a kaptanlık yaptığı dönemdeki 'takım ruhu'nu getireceğini 'BJK bayrağını Kadıköy'e dikerek' gösterdi. Fenerbahçe'yi kendi seyircisi önünde hırpaladı. Tayfur, Tümer, Carew, İbrahim Akın, Koray, hepsi olağanüstü oynadılar. 
Fenerbahçe Kadıköy'de sadece yenilmezlik unvanını kaybetmedi, şampiyonluğu da riske soktu. Geçen yılki 'k bus'u Sarı Lacivertliler yaşamasın 
Teşekkürler Beşiktaş. Yürekten alkışlıyoruz. 



</TEXT>
</DOC>
