<DOC>
<DOCNO> 349146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo21.html </URL>
<DATE> 2005/06/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Beşiktaş 78 - Efes Pilsen 93 
</HEADLINE>
<TEXT>

     Türkiye Basketbol Ligi Play-Off final serisi 3. maçında Beşiktaş'ı 93-78 mağlup eden Efes Pilsen, seride 3-1 öne geçti. 
     Karşılaşmaya iyi başlayan Efes Pilsen, Beşikaş'ın top kayıplarını iyi değerlendirirken, Solomon, Mustafa, Domercant ve Nikolic'in sayılarıyla 7. dakikada 7 sayılık üstünlük yakaladı 19-12 . Ancak Beşiktaş karşısında savunma zaafları yaşamaya başlayan lacivert-beyazlılar, hücum şanslarını da kötü kullanınca üstünlük Beşiktaş'a geçti. Siyah-beyazlılar, Varda ile Haluk'un pota altında ürettiği sayılarla farkı kapattı ve ilk çeyreği 26-23 önde geçti. 
     İkinci çeyrekte savunmasına daha fazla dikkat eden ve rakibine kolay şansı tanımayan Efes Pilsen, Domercant, Solomon ve Mustafa'nın dış atışlardan bulduğu sayılarla skoru tekrar lehine çevirdi. Basit hatalarla yaptığı top kayıplarının faturasını ödeyen Beşiktaş, Efes Pilsen'in devreyi 43-38 üstün kapamasını önleyemedi. 
     İkinci yarıda Erkan'ın basketleriyle maça ortak olmaya çalışan Beşiktaş karşısında, oyunun sıkıştığı dakikalarda dış şutlara yönelen Efes Pilsen, Domercant ve Ender'le kazandığı 3 sayılık basketlerle üstünlüğünü korudu. Ermal ile Prkaçin'in pota altında kazandığı sayılarla rahatlayan lacivert-beyazlılar, son periyoda 68-59 galip girdi. 
     Son çeyrekte Tolga ve Maher'le bulduğu üç sayılık basketlere rağmen farkın kapannmasını bir türlü sağlayamayan Beşiktaş, Solomon ile Domercant'ı durduramayınca, Efes Pilsen karşılaşmadan 93-78 galip ayrılarak seride durumu 3-1'e getirdi. 
     
     VARDA, FORMASINI YERE ATTI 

     Karşılaşmanın 3. çeyreğinde antrenör Burak Bıyıktay tarafından oyundan alınan Varda, bu değişikliğe büyük tepki gösterdi. 
     Formasını çıkarıp atan oyuncu, benchte oturmayarak soyunma odasına giderken, bir kaç dakika sonra yeniden arkadaşlarının yanında yerini aldı. Varda, son periyotta da tekrar oyuna alındı. 
     
     4. MAÇ 7 HAZİRAN'DA 

     Dört galibiyete ulaşan takımın 2004-2005 sezonu şampiyonu olacağı serinin 4. maçı, 7 Haziran Salı günü saat 18.30'da Abdi İpekçi Spor Salonu'nda yapılacak. 
     Seride durumu 3-1'e getiren Efes Pilsen, Abdi İpekçi Spor Salonu'ndaki karşılaşmayı kazanması halinde sezonun şampiyonu olacak. 
     

Salon Akatlar. Hakemler Mehmet Keseratar xxx, Ozan Çakar x, Serhat Büker xx. Beşiktaş El Amin xx 13, Bekir x 4, Haluk xx 6, Ellis xx 9, Varda x 15, Erkan xx 9, Tolga xxx 14, Nedim x 3, Maher xx 5. Efes Pilsen Solomon xxxx 27, Domercant xxx 21, Mustafa xxx 11, Nikolic xx 6, Ermal xx 7, Kaya xx 5, Prkaçin xx 10, Ender xx 6. 1. Periyot 26-23. Devre 38-43 Efes Pilsen lehine . 3. Periyot 59-68.      

     
</TEXT>
</DOC>
