<DOC>
<DOCNO> 341815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun29.html </URL>
<DATE> 2005/05/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
ABD Kongresi'nden bir heyet Ercan Havaalanı'na inecek 
</HEADLINE>
<TEXT>

     Türkiye’yi 1 Haziran’da ziyaret edecek bir ABD Kongre heyetinin, Ercan Havaalanı üzerinden KKTC’ye de geleceği bildirildi. 
     Rum radyosu, ABD Kongresi’ndeki Türk dostları grubundan oluşan heyetin, KKTC’ye özel bir uçakla geleceğini duyurdu. 
     Habere göre, ABD heyetinin bu ziyaretini, Kongre’deki Türk dostluk grubunun kurucu üyelerinden Demokrat Parti Florida Milletvekili Robert Wexler, Temsilciler Meclisi Uluslararası İlişkiler Komitesi’nde yaptığı bir konuşma sırasında açıkladı. 
     Wexler, Türkiye’deki ABD şirketlerinin temsilcilerinden oluşan işadamlarının KKTC’yi ziyaretlerinin ardından, ABD heyetinin yapacağı ziyaretin, Kıbrıslı Türklerin içinde bulundukları izolasyonun kaldırılması yönünde önemli bir adım daha olacağını söyledi. 
     
</TEXT>
</DOC>
