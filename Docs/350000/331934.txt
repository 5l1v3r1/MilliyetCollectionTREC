<DOC>
<DOCNO> 331934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun18.html </URL>
<DATE> 2005/04/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Talabani Saddam idam edilmemeli 
</HEADLINE>
<TEXT>

     Irak’ın yeni devlet başkanı Celal Talabani, Saddam Hüseyin’e idam cezası verilmesine karşı olduğunu söyledi. Ebu Musab Zerkavi'nin grubu ise Talabani'nin, isyancıların affedilmesi önerisine tepki göstererek, cihada devam etmekte kararlı olduğunu açıkladı. 
     Irak lideri Talabani, Londra’da yayımlanan Şark ül Avsat gazetesine verdiği demeçte, dünya genelinde idam cezasının kaldırılması için hazırlanan uluslararası dilekçeye imza atan avukatlardan biri olduğunu hatırlattı. 
     Bu nedenle mahkemenin, devrik Irak lideri Saddam Hüseyin, için idam cezası kararı almasının kendi açısından sorun olacağını söylemedi. Ancak Talabani, Saddam Hüseyin’in idam edilmesini önlemek için af çıkartılmasına tek başına karar veremeyeceğini söyledi. 
     Celal Talabani, buna Devlet Başkanlığı Konseyi'nin karar verebileceğini belirtti. Konsey, devlet başkanı ve iki yardımcısından oluşuyor. 
     
     ZERKAVİ'DEN TEPKİ 
     El Kaide örgütüyle bağlantılı grubun bir internet sitesinde yayımlanan, ancak doğruluğu kesinlik kazanmayan açıklamasında, ''ABD'nin ajanı Celal Talabani, yeni Irak'labütünleşebilmeleri için mücahitlerin affını istedi. Biz, sizin sadakatsizliğinizi, Müslümanların kanının dökülmesini ve onurlarına zarar verilmesini bağışlamıyoruz. Ülkeye Şeriat gelinceye kadar cihaddan vazgeçmeyeceğiz'' denildi. 
     Celal Talabani, ant içme töreninden sonra yaptığı konuşmada, yeni Irak'la bütünleşebilmeleri için isyancılara fırsat verilmesini önermişti. 
     ''Teröre bulaşan Iraklılarla barışçı ve siyasi çözüm bulmalı, onları affetmeliyiz'' diyen Talabani, isyancıların demokrasi sürecine davet edilmesi, onlara da özgürlüklerden yararlanma fırsatı verilmesi görüşünü dile getirmişti. 
     
</TEXT>
</DOC>
