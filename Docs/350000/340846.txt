<DOC>
<DOCNO> 340846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun07.html </URL>
<DATE> 2005/05/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Eski ABD askerinden olay çıkartan kitap Guantanamo’da işkence var 
</HEADLINE>
<TEXT>

     LONDRA, DHA 
     

      AMERİKAN askerlerinin, Afganistan operasyonunun ardından yaklaşık 3 yıldır Küba’daki Guantanamo Üssü’nde tuttuğu savaş esirlerine işkence yaptığı öne sürüldü. Bu kez iddiaları ortaya atan kişinin, üsten serbest bırakılanlardan biri değil, burada görev yapmış bir Amerikan askeri olması dikkat çekti. 
     Geçen hafta piyasaya çıkan ’Inside The Wire’ Tel Örgünün İçinde adlı kitabın yazarı Erik Saar, İngiliz The Guardian gazetesine verdiği özel röportajda, "Guantanamo’da tutulan kişilerin büyük bir fiziksel ve psikolojik işkenceye maruz kaldığını" savundu. 
     
     GUANTANAMO’DA HAYAL KIRIKLIĞINA UĞRADI 
     Arapça bilmesi nedeniyle Guantanamo’ya sevk edilen ve Aralık 2002’den Haziran 2003’e kadar burada görev yapan Saar, "Guantanamo’ya görev azmiyle dolu bir asker olarak gittiğini, ancak kamptan hayal kırıklığına uğramış ve dünya görüşü tamamen değişmiş biri olarak çıktığını" ifade etti. 
     Guantanamo’da ilk görevi esirlere tercümanlık yapmak olan Saar, bu görevi daha sonra katıldığı sorgular sırasında da sürdürdü. Her iki görevinde de esirlerle bire bir temas kurma fırsatı yakalayan Saar, daha önce birçok kez basına sızan işkence ve kötü muamele iddialarının neredeyse tümüne ’bizzat tanık olduğunu’ anlattı. 
     
     ABD ASKERLERİ TATBİKATTA YANLIŞLIKLA KENDİ ARKADAŞLARINI DÖVDÜ 
     Saar’ın kitabına göre ’en aşağılayıcı’ işkence, esirlere yapılan cinsel tacizler özellikle de bir kadın sorgu görevlisinin esirlerden birine ’adet gördüğünü’ anlatıp, ardından tutsağın ’kan’ zannettiği, ancak aslında kan olmayan kırmızı bir sıvıyı esirin yüzüne sürmesiydi. 
     Kampa dışarıdan bir görevli ya da müfettiş geldiğinde bu kişilere uydurma bir sorgu gösterilerek kurallara uyuluyormuş gibi yapıldığını anlatan Saar, ’trajikomik’ bir olaydan da bahsediyor. Saar’a göre, bir keresinde kamptaki acil müdahale gücünün eğitimi sırasında, tatbikat amacıyla esir kıyafeti giymiş bir Amerikan askerini gerçek bir esir sanan acil müdahale gücü askerleri, arkadaşlarını öyle dövmüş ki, asker beyin sarsıntısı geçirip günlerce hastanede yatmış. 
     
     ŞİMDİ ABD’DEKİ SAĞ GRUPLARIN BOY HEDEFİ 
     "Guantanamo esirlerini ’kötülerin de kötüsü militanlar’ diye nitelendiren Amerikan yönetiminin aksine bu kişilerin büyük çoğunluğunun terörizmle alakası olmadığını" savunan Saar, sorgulamalar sonucu çok az istihbarat edinilmiş olmasının da bu düşüncesini desteklediğini söylüyor. 
     Gazetedeki röportajda, "Biz dünyada demokrasiyi geliştirmeye çalışıyoruz, ama Guantanamo gibi bir üssümüz varken bunu nasıl yaparız anlamıyorum" diyen Saar, 2000 yılındaki başkanlık seçimlerinde George W. Bush’un hararetli bir destekçisi olduğunu da belirtiyor. Guantanamo’da geçirdiği 6 aydan sonra ordudan ayrılan Saar, ABD’deki milliyetçi ve sağ grupların boy hedefi haline gelmiş durumda. 
     
</TEXT>
</DOC>
