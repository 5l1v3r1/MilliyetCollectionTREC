<DOC>
<DOCNO> 339001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur39.html </URL>
<DATE> 2005/05/02/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
İncirlik Üssü'nün pisti bakıma alındı 
</HEADLINE>
<TEXT>

     Adana’nın merkez İlçe Yüreğir’e bağlı İncirlik Beldesi’ndeki Hava Üssü’nün pistinin bugünden itibaren bir hafta süreyle bakıma alındığı bildirildi. 
     AA muhabirinin, İncirlik Hava Üssü yetkililerinden aldığı bilgiye göre, bugünden itibaren bir hafta süreyle onarıma alınan ana pistte, yıllık periyodik bakım çalışmaları yapılacak. 
     Yaklaşık 3,5 kilometre uzunluğundaki pistte, zemin tamiratının yanı sıra uçak inişleri sırasında lastiklerin sürtünmesi sonucu oluşan izlerin temizleneceği ve bakım yapılacağı belirtildi. 
     ABD’li WBR firması tarafından yapılacak çalışmalar sırasında, uçakların iniş ve kalkışlarının, acil durumlar için kullanılan kuzey pistinden gerçekleştirileceği kaydedildi. 
     Bu arada, gerekirse bakıma alınan pistin de acil durumlarda kullanılabileceği bildirildi. 
     
</TEXT>
</DOC>
