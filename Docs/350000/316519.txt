<DOC>
<DOCNO> 316519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur14.html </URL>
<DATE> 2005/02/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sarkan silikona tazminat 
</HEADLINE>
<TEXT>

     Bahri KARATAŞ DHA 

MUĞLA'nın Marmaris İlçesi'nde otellerde animatörlük yapan bir çocuk annesi Özden Doyranlı, burnunu ve doğum sonrası bozulan göğüslerini dikleştirmek, arkadaşı Selma Nur Uçar da burnunu estetik yaptırmak için 8 ay önce İzmir'de Estetik ve Plastik Cerrahı Uzmanı Doç. Dr. Cenk Demirdöver ile anlaşıp ameliyat oldu. 
     Ameliyat sonrası göğüslerinin sarktığını ve burunlarının eskisinden daha çirkin olduğunu iddia eden Doyarnıl ve Uçar, avukatları Yılmaz Yaman aracılığıyla doktor hakkında toplam 32 bin YTL 32 milyar lira maddi ve manevi tazminat istemiyle dava açtı. 
     İzmir 3. Asliye Hukuk Mahkemesi'nde görülen davanın, bugün gerçekleştirilen ilk duruşmasına taraflar katılmazken avukatları hazır bulundu. 22 yaşındaki Özden Doyranlı ve arkadaşı 20 yaşındaki Selma Nur Uçar mahkemeye verdikleri dava dilekçesinde doktorun kendilerini güzelleştirmek yerine çirkinleştirdiğini önesürdü. Özden Doyranlı, "Mesleğim gereği yazın mayo giyip denize giriyorum. Görevim müşterileri eğlendirmek. Onlara güzel görünmem lazım. Yaşım daha genç. Bu yüzden doğum sonrası sarkan göğüslerimi ve burnumu düzeltirmek için doktor Cenk Demir ile anlaştım. Ameliyat sonrası yapılması gerekenleri harfiyen uyguladım. Bandaj açıldığında burnumun eskisinden kötü, göğüslerimin ise sarktığını gördüm. Takılan silikonlar meğerse küçükmüş. Bu olaydan sonra eşimle cinsel ilişkiye giremez oldum. İlişki sırasında göğüs içinde dönme meydana geliyor. Bu beni ve eşimi rahatsız ediyor. Eşim ile aram bozuldu ve benden soğudu. Ameliyat sonrası göğüsümde ve burnumda ağrılar dinmedi. İkinci kez başka yerde göğüs ameliyatı oldum. Amacım başkaları bu hale gelmesin. Alacağım tazminatı bu tür ameliyat olacak olan ancak parası olmayan birine vereceğim'' dedi. 
     Arkadaşı gibi animatör olan Selma Nur Uçar da doktorun ameliyatında kusurlu olduğunu savunup "Ameliyat sonrası manevi çöküntü içine girdim. Sağlıklı iken, ameliyat sonrası sağlıksız bir buruna sahip oldum. Çektiğim acıları bir tek ben biliyorum'' dedi. 
     Suçlanan Doç. Dr. Cenk Demirdöver ise avukatları Murat ve Fırat Serezli aracılığıyla verdiği cevap dilekçesinde "İstenilen ameliyatlar talepler doğrultusunda yapılmıştır. Her iki davacı yönünden de operasyon başarıyla tamamlanmıştır. Ameliyat öncesi ve sonrası çekilen fotoğraflarla da açıkça görülmektedir. Bu güne kadar kimseden şikayet gelmedi. Kendileri ameliyat sonrası görüşmelerinde bana teşekkür etmişlerdir. Bu yüzden davanın red edilmesini istiyorum'' dedi. 
     Duruşma, delillerin toplanması için ertelendi. Duruşma sonrası telefonla arayıp ulaştığımız ve görüşme isteğinde bulunduğumuz Doç. Dr. Cenk Demirdöven, davanın devam ettiğini ve kendisinin devlet memuru olduğunu belirtip bu talebi kabul etmedi. 
     
</TEXT>
</DOC>
