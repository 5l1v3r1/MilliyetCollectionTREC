<DOC>
<DOCNO> 318945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/guncel/agun.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser eden bir hayat 
</HEADLINE>
<TEXT>


Hastane kuyruklarında 11 gün geçirip en sonunda kemoterapi tedavisi alan kanser hastası Cansever'in hastalığının ardında bir aile dramı yaşanıyor. Oğulları destek olmak için okulu bırakmak zorunda kaldı 

Şükran Özçakmak - İstanbul 

İlaçlarını alabilmek için hastanelerde sayısız kuyruğa giren, dolaşmadık eczane bırakmayan kanser hastası Bekir Cansever, 11 günün ardından nihayet kemoterapi tedavisi alabildi. Gırtlak kanseri nedeniyle 8 ay önce ameliyat geçiren Cansever'in ilaç almak için çektiği çilenin ardında başka bir dram çıktı. 
Özel bir şirkette güvenlik görevlisi olarak çalışırken, ailesinin yaşam kalitesini yükseltmek amacıyla istifa ederek borç harç bir minübüs alan Cansever, okul ve fabrika servisi çekmeye başladı. Ancak, Cansever ailesinin yaşamı minübüsü aldıktan 3 ay sonra değişti. Bir gece ansızın sesi kısılan Cansever, geçirdiği krizle hastaneye kaldırıldı. Gittiği özel hastanede de "Bir şeyin yok, üşütmüşsün, ses tellerin iltihaplanmış" yanıtını aldı. 2 ay sonra işe çıkamaz oldu. Zayıflıyor, güçten düşüyordu. Gittiği bir başka hastanede rahatsızlığının teşhisiyle sarsıldı. Gırtlak kanseri olmuştu. 

Çocukları perişan oldu 
Cansever servis minibüsünün borcunu ödeyemez olunca, satın aldığı yere geri verdi. H l borçları vardı. Bağ-Kur'a prim borcunu ödeyemediği için, artık sosyal güvencesi de yoktu. Ev kirası, su, elektrik, yakacak, hastane, yol masrafları derken, yoksulluk da girmişti Cansever ailesinin evine. 
Ameliyat olması gerekiyordu. Bağ-Kur'a 2500 YTL borç ödemesi halinde malulen emekli olacaktı, ancak maddi güçleri kalmamıştı. Cansever, hem kanserle hem de mevzuatı bilmediği için işini eksik ve yanlış yapanlarla mücadele ediyor. Tek istediği, emekli olmasını sağlayacak 2500 YTL'yi biriktirecek kadar çalışma gücü ve çocuklarını okula göndermek için ömür. 

Aile seferber oldu 

EV SAHİBİ, Cansever ailesini evden çıkardı. Yeni bir eve taşındılar. Eşi bir fabrikada çaycı olarak işe başlayıp kocasına kendi üzerinden sağlık karnesi çıkarttı. Maaşı, kocasının hastane yol parasına ancak yetiyordu. Önce lise 1'de okuyan 15 yaşındaki Ahmet, okulu bırakıp tornacıda çalışmaya başladı. 7. sınıf öğrencisi olan diğer oğlu Hakan 13 da okulu terk edip pastacıda işe girdi. Aile, baba Cansever'i kurtarmak için seferber oldu ancak, ameliyatın yedinci ayında kanserin akciğerlere sıçradığı haberini aldılar. Cansever, İstanbul Tıp Fakültesi'ne, 1.5 saatte 2 araçla ulaşıyor. Kemoterapi aldıktan sonra ambulansla eve dönmesi gerekiyor. Ancak o önce tramvaya biniyor, sonra da minibüse. 


</TEXT>
</DOC>
