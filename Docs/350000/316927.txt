<DOC>
<DOCNO> 316927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun25.html </URL>
<DATE> 2005/02/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Papadopulos, Annan'a liste vermiyor... 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, BM Genel Sekreteri Kofi Annan'ın Kıbrıs konusunda yeni bir girişimde bulunma niyetinin olmadığını savunarak, ''Annan Planı'nın Kıbrıs Rum tarafınca da kabul edilmesi için Kıbrıs Rum tarafının planda istediği değişiklikleri listelemek, hem de bunu ayrıntılı olarak yapmak hiçbir fayda sağlamaz'' dedi. 
     Rum basınına göre Papadopulos, Malta'dan dönüşünde yaptığı açıklamada, ''Annan Planı'nda istediği değişiklikleri sıralaması için Kıbrıs Rum tarafına baskı yapan bazı çevrelerin arkasında başka güçler bulunduğu açıktır. Bu değişiklikleri listelenmesi ise hiçbir amaca hizmet etmez. İstediğimiz değişikliklerin listelenmesi bizim çıkarımıza olmadığını düşünürsek, başkalarının çıkar ve amaçlarına hizmet eden bu talebi biz niye kabul edelim'' diye konuştu. 
     Kıbrıs Rum yönetiminden, planında istediği değişiklikleri bildirmesi yönündeki Annan'ın talebine değinen Papadopulos, şöyle devam etti 
     ''Annan Planı'nın Kıbrıs Rum tarafınca da kabul edilmesi için Kıbrıs Rum tarafının planda istediği değişiklikleri listelemek, hem de bunu ayrıntılı olarak yapmak hiçbir fayda sağlamaz. Böyle bir hareket, kendi içimizde ve basın aracılığıyla hiçbir özlü ve pratik sonuç vermeyen bir tartışmaya neden olur. Bizim tutarlı tutumumuz şudur Kıbrıs sorununun çözümü için müzakerelerin başlaması yönünde olanakları araştırıyoruz. BM'den aldığımız resmi bilgilendirmeye göre ise şu anda Genel Sekreter'in yeni bir girişim niyeti bulunmuyor. Annan planında istediğimiz değişikliklerle ilgili detaylı bir liste sunup, ondan sonra bazılarının, 'Madem ki bu kadar çok konuda değişiklik istiyorsunuz, görüşme istemiyorsunuz demektir' demelerini ve 2003 senaryolarının yeniden başlamasını istemiyoruz.'' Papadopulos, KKTC Başbakan Mehmet Ali Talat'ın, ''Kıbrıs Rumları Kıbrıs Türklerinin boğazını sıkıyor'' yönündeki sözlerinin anımsatılması üzerine de, ''Evet biz Kıbrıslı Türklerin boğazını sıkıyoruz, ancak bunu sevgimizden yapıyoruz. Onlar hiçbir bedel ödemeden bizler kendi çabalarımızla, Kıbrıslı Türkleri AB vatandaşı yaptık'' dedi. 
     
     ''TAKVİM 2006, ANCAK GEVŞEK BİR SÜREÇ'' 
     Öte yandan, Politis gazetesi, ''Annan'ın Kırmızı Çizgisi'' başlıklı haberinde, ''Takvim 2006, ancak gevşek bir süreç'' ifadesini kullandı. 
     BM ve Amerikalıların, Kıbrıs Rum tarafı Annan Planı'nda istediği değişiklikleri sunmazsa girişimlerin başlamayacağı mantığından hareket ettiklerini belirten gazete, BM ve Washington'dan, ''BM Genel Sekreteri Kofi Annan'ın dairesine, nihai görüşleriyle ilgili Papadopulos'un mektubu ulaşmazsa, herhangi bir girişimin başlatılması söz konusu değil'' mesajlarının iletildiğini yazdı. 
     Gazete, ''BM, Amerikalılar ve İngilizlerin gevşek bir sürecin başlatılması senaryosunu incelediklerini, ancak bunu pek yararlı bulmadıklarını'' kaydettiği haberinde, Annan'ın sürecin bir bitiş tarihi olmasında ısrar ettiğini vurguladı. 
     
</TEXT>
</DOC>
