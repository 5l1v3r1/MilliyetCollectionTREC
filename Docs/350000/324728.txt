<DOC>
<DOCNO> 324728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko02.html </URL>
<DATE> 2005/03/18/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Metger "Türkiye'ye AB sürecinde destek vermeye devam edeceğiz" 
</HEADLINE>
<TEXT>

     Almanya'nın Ankara Büyükelçiliği'nde görevli elçi Jörg Metger, Almanya'nın AB sürecinde Türkiye'ye verdiği desteği devam ettireceğini bildirdi. 
     Elçi Metger, gezi ve incelemelerde bulunmak üzere geldiği Hatay'da, Vali Abdulkadir Sarı'yı makamında ziyaret etti. Metger, burada yaptığı açıklamada, özellikle AB sürecinde Almanya'nın Türkiye'ye koşulsuz destek verdiğine dikkati çekerek, bu desteklerinin Türkiye'nin tam üyelik hedefi sürecinde de süreceğini söyledi. 
     ''Büyük Avrupa'' hedefi için Türkiye'nin AB'ye üyeliğinin çok önemli olduğunu belirten Metger, ''AB'ye girmeniz sadece sizin için değil, Avrupa ülkeleri için ve özelikle de 2.5 milyon Türk'ün yaşadığı Almanya için de çok önemli. Bu nedenle Türkiye'ye, AB sürecinde destek vermeye devam edeceğiz'' dedi. 
     2006 Dünya Kupası finallerinin Almanya'da oynanacağını hatırlatan Elçi Metger, ''Belki Türkiye ile rakip olacağız ama ben Türkiye'deki basın mensuplarından Almanya'ya destek olmalarını rica ediyorum'' diye konuştu. 
     Vali Abdulkadir Sarı ise ziyaretten duyduğu memnuniyeti dile getirerek, Metger'e kent hakkında bilgi verdi. 
     
</TEXT>
</DOC>
