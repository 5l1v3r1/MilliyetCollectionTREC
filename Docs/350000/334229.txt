<DOC>
<DOCNO> 334229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko17.html </URL>
<DATE> 2005/04/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tüzmen İpek Yolu Fuar Treni'ni uzun bir yolculuğa uğurlayacağız 
</HEADLINE>
<TEXT>

     Devlet Bakanı Kürşad Tüzmen, bir hafta sonra İpek Yolu Projesi çerçevesinde Ankara Garı'ndan, 'İpek Yolu Fuar Treni'nin İran, Türkmenistan, Özbekistan, Tacikistan, Kırgızistan ve Kazakistan'ı kapsayan uzun yolculuğuna uğurlanacağını açıkladı. 
     Bakan Tüzmen 6 ülkenin büyükelçisiyle birlikte bugün bir basın toplantısı düzenleyerek, İpek Yolu Projesi çerçevesinde başlatılan fuar treni yolculuğu hakkında açıklamalarda bulundu. 
     Söz konusu seyahatin 10 bin kilometreyi bulacağını belirten Tüzmen, bölge ülkeleri arasındaki ticari ve ekonomik ilişkilerde yeni bir dönemi başlatacağını vurguladı. 
     Son yıllarda uygulanan stratejiler sayesinde söz konusu ülkelerle ticaret hacminin yaklaşık yüzde 109 oranında arttığına dikkati çeken Bakan Tüzmen, bu ülkelerle ticaret hacminde yıllık yüzde 30-50 artış trendine ulaşmayı hedeflediklerini söyledi. 
     ''Ancak bölgesel işbirliğinde yeterince başarılı olamadık. Örneğin en az 10 yıl önce sonuçlandırmamız gereken ECO ülkeleri ticaret anlaşmasını hayata geçiremedik'' diyen Tüzmen, İstanbul'dan hareket eden bir TIR'ın, alt yapı yetersizliği, gümrüklerdeki beklemeler nedeniyle ancak bir ayda Kazakistan'a gidip gelebildiğini anlattı. 
     
     ''TEKNİK ENGELLERİN KALDIRILMASINDA BAŞARI ELDE EDİLEMEDİ'' 
     Bölge ülkeleri arasındaki mal, hizmet ve sermayenin serbest dolaşımının sağlanması, teknik engellerin kaldırılması yönünde kayda değer bir başarı elde edilemediğini kaydeden Bakan Tüzmen, büyük bölgesel projeleri ve programların yürürlüğe koyulamaması halinde büyük rekabete ayak uydurulamayacağını dile getirdi. 
     Bu projelerin en önemlisinin bölge ülkeleri arasında malların kolay, ucuz ve süratli taşınmasına imkan verecek ulaştırma ve gümrük alt yapısının süratle oluşturulması olduğuna işaret eden Devlet Bakanı Kürşad Tüzmen, şöyle devam etti 
     ''Fuar treni ile, ülkemizin sahip olduğu teknolojiyi, endüstriyel üretimi, ticaret potansiyelini sergileyerek, güzergah boyunca Türkiye ve Türk malı imajının güçlendirilmesine katkıda bulunmayı ve kardeşlerimizin değerlerini de ülkemize taşımayı hedefliyoruz. 
     İnanıyorum ki, bu projenin itici gücüyle bölgedeki ticarette demiryolu taşımacılığının uygun bir ulaştırma alternatifi olarak ortaya konulması, payının artırılması ve ciddi maliyet ve süre avantajları getiren İstanbul-Almatı demiryolu hattının daha etkin kullanılması yönünde hızlı adımlar atılacaktır. 
     Böylece, hem Orta Asya ile Anadolu'yu birbirine daha da yakınlaştıracağız, hem de Avrupa-Uzakdoğu ulaştırma hattında ülkelerimizin konumlarını güçlendireceğiz.'' 
     
     SORULAR 
     Bir soru üzerine projenin 2,6 milyon dolara mal olacağını, Tanıtım Fonu, TOBB ve sponsorların desteğiyle gerçekleştirileceğini belirten Bakan Tüzmen, her ülkede halk dansları, semazen gösterileri, Türk sanatçıların konserleri gibi kültürel etkinliklerin de gerçekleştirileceğini bildirdi. 
     Bu seyahat sırasındaki risklerin sorulması üzerine de Tüzmen, bu seyahatle ilgili çok geniş bir çalışma yapıldığını, 6 ülkenin temsilcilerinin katılımıyla bu risklerin göğüsleneceğini anlattı. 
     ''Ölçülü bir risk alıyoruz'' diyen Tüzmen, ülke yöneticilerinin bizzat katkılarıyla bu risklerin göğüsleneceğini ve gerekli tüm önlemlerin alındığını söyledi. 
     Başbakan Recep Tayyip Erdoğan'ın bu seyahatte yer alıp-almayacağı konusundaki bir başka soruya da Tüzmen, ''Sayın Başbakanımız Almatı ya da Astana'da etkinliklere katılacak sanırım. Sayın Başbakanımızın programı yoğun olduğu için hangi noktada programa katılacağı kesin değil, ama mutlaka bir noktada etkinliklere katılacak'' dedi. 
     Firmaların neye göre seçildiğinin sorulmasına karşılık da Bakan Kürşad Tüzmen, ''18 konteynırı zar zor dizayn ettik. 40 bin tanesini zor dizayn ederdik. Belli potansiyeli ve kapasitesi olan büyük firmalarımızı seçtik. Diğer firmalarımız da ticaret heyetlerine katılacaklar'' dedi. 
     
     23 NİSAN'DA İSTANBUL'DAN HAREKET EDECEK 
     İstanbul Haydarpaşa Garı'ndan 23 Nisan'da hareket edecek olan İpekyolu Fuar Treni, 24 Nisan'da Ankara Garı'ndan büyük bir törenle uğurlanacak. 
     İlk olarak 29 Nisan'da Tebriz'de duraklayacak ve 1 gün ziyarete açık kalacak olan tren sırayla İran, Türkmenistan, Özbekistan, Tacikistan, Kırgızistan ve Kazakistan'ı kapsayacak seyri sonunda 31 Mayıs'ta son durak olan Astana'ya varacak. 
     Fuar treni özel dizayn edilmiş konteynırların yerleştirildiği 18 platform vagonu, 2 yataklı vagon ve 1 yemekli vagondan oluşuyor. 
     Özel olarak üretilmiş konteynırların dış yüzeyi fuarı, Türkiye'yi, ürünlerini ve dayanışmayı simgeleyen özel tasarımlar ile giydirildi, iç dizaynlar da fuarda sergilenecek ürünlere göre yapıldı. 
     Sergi konteynırları, Türkiye'nin önde gelen 15 şirket ve kuruluşuna, 1 konteynır Turizm ve Kültür Bakanlığı'na, 1 konteynır KOBİ'lerin tanıtılmasına yönelik Ostim'e, bir diğer konteynır da güzergah üzerindeki ülkelerin tanıtımına yönelik olarak ortak kullanıma tahsis edildi. 
     Trenin 38 günlük söz konusu seyri süresince duraklayacağı başkentlerde bakanlar tarafından açılışı yapılacak İpek Yolu Türk İhraç Ürünleri Fuarı düzenlenecek, aynı zamanda eşzamanlı ticaret heyeti programları ile çok çeşitli kültürel ve sanatsal etkinlikler gerçekleştirilecek. Söz konusu güzergahta tren ulaşımının sağlanması halinde TIR'larla yapılan taşımaya oranla ulaşım yarı sürede ve üçte bir maliyette sağlanabilecek. 
     
     23 KİLONUN ÜZERİNDE EROİN ELE GEÇİRİLDİ 
     Öte yandan Bakan Tüzmen, basın toplantısı sırasında kendisine gelen bir haberi de ''sıcak haber'' olarak verirken, ''İlk kez bizden duyun. Şu an İzmir Aliağa Nemrut Limanı'nda gümrük ekiplerimiz 23 kilo 200 gram eroin ele geçirmiştir. Kendilerini kutluyorum'' dedi. 
     
</TEXT>
</DOC>
