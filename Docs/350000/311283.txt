<DOC>
<DOCNO> 311283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun25.html </URL>
<DATE> 2005/02/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hristofyas Talat ile görüşmeye hazırım 
</HEADLINE>
<TEXT>

     Rum Meclis Başkanı ve komünist AKEL partisi Genel Sekreteri Dimitris Hristofyas, KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat ile ''yanlış anlaşılmaların giderilmesi ve Kıbrıslı Rumların Kıbrıs sorununun çözümüyle ilgili endişelerini Kıbrıslı Türklerin anlamaları için'' görüşmeye hazır olduğunu söyledi. 
     Rum haber ajansına göre, Hristofyas, ''Şu an yapılması gereken girişim, Kıbrıs Rum ve Kıbrıs Türk siyasi partileri arasında temasların başlamasıdır'' dedi. 
     ''İki parti, liderler seviyesinde, şu ana kadarki tüm gelişmeleri, ortak görüşleri ve inançları gözden geçirmeli ve kimin mesafeli durduğunu ortaya koymalı'' diyen Hristofyas, ''çabaların, iki toplumun endişelerinin anlaşılması ve mümkünse ortak bir zemin bulunması üzerinde yoğunlaştırılması gerektiğini'' ifade etti. 
     
     PAPADOPULOS-TALAT GÖRÜŞMESİ İÇİN BİR NEDEN YOK 

     Güney Kıbrıs Rum yönetimi Sözcüsü Kipros Hrisostomidis, Rum yönetimi lideri Tasos Papadopulos ile KKTC Başbakanı Mehmet Ali Talat'ın, ''bu aşamada görüşmesini gerektirecek bir neden bulunmadığını'' söyledi. 
     Rum devlet radyo-televizyonuna RİK konuşan KKTC Başbakanı Talat, ''Papadopulos'la görüşmeye hazır olduğunu ve şimdi bir çözüm bulunmazsa gelecekte durumların çok daha zor olacağını'' belirterek, Papadopulos'u Kıbrıs Türkleriyle yetki paylaşımına gitmek istememekle suçladı. 
     Başbakan Talat'ın bu açıklamasını değerlendiren Kipros Hrisostomidis, ''Papadopulos'un şu anda Talat'la görüşmesi için bir neden olmadığını'' ifade ederek, Başbakan Talat'ın görüşmeyi siyasi çıkar sağlamak amacıyla yapacağı görüşünü savundu. Rum Sözcü, ''Talat'ın, işbirliğine ve iki tarafın birbirini anlamasına yardımcı olacak uygulamalara olumsuz yaklaştığını'' ileri sürdü. 
     Kipros Hrisostomidis, ''Başarılı sonuçlar alınabilecekse siyasi bir uzlaşma için Birleşmiş Milletler çatısı altında görüşmelere başlamaya hazırız'' diye konuştu. 
     Hrisostomidis, ''Mehmet Ali Talat'ın politik kazanç elde etmek için Kıbrıs Rum ve Kıbrıs Türk toplumları arasındaki ekonomik işbirliğini engellediğini'' de iddia etti ve şunları söyledi 
     ''Kıbrıslı Türkler bilmelidirler ki biz, işbirliğini kolaylaştırmak, Avrupa Birliği Yeşil Hat Uygulamaları çerçevesinde ticari alışverişe olanak sağlamak ve Kıbrıslı Türklerin ürettiği malları 'yasal' Rum limanları limanlardan ihraç etmek için elimizden gelen her şeyi yaptık.'' 
     
</TEXT>
</DOC>
