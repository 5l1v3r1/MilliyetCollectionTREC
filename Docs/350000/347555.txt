<DOC>
<DOCNO> 347555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo41.html </URL>
<DATE> 2005/05/31/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Fatih ve Yıldıray, bugün Milli Takım çalışmalarına katıldı... 
</HEADLINE>
<TEXT>

     Milli Futbol Takımı, 2006 Dünya Kupası eleme grubunda Yunanistan ile 4 Haziran'da yapacağı maçın hazırlıklarını, bugün tek antrenmanla sürdürdü. 
     Florya Metin Oktay Tesisleri'nde, Teknik Direktör Ersun Yanal yönetiminde gerçekleştirilen ve bir saat süren akşam antrenmanında, futbolcular neşeli bir çalışma yaptı. 5'e 2 pas çalışmasının ardından iki takıma ayrılan oyuncular, yarı sahada ilginç bir maç yaptı. Futbolcular, çok eğlendikleri maçta ikişer olarak eşleştiler ve el ele tutuşarak birbirlerinden ayrılmadan topa hakim olmaya çalıştılar. Bu arada da ilginç görüntüler verdiler. Maçta Bülent'in takımı, Emre'nin takımını 6-5 yendi. Maç sonunda Bülent'in takımındaki oyuncular, saha kenarında birbirlerinin üstüne atlayarak sevinç gösterisi yaptı. 
     Futbolcular, antrenmanı şut çalışmasıyla tamamladı. 
     Dünkü çalışmaya grip olduğu için katılmayan Fatih ve İstanbul'a geç gelen Yıldıray, bugün antrenmanda yer aldı. Dün antrenman sırasında sakatlanan Ayhan ile hafif sakatlıkları bulunan Okan ve Hüseyin ise antrenmana çıkmadı. Bu oyuncuların sakatlıklarının, Yunanistan maçında oynamalarına engel oluşturmayacağı bildirildi. 
     A Milli Takım, yarın akşam yapacağı çalışmayla hazırlıklarını sürdürecek. Milliler, antrenmanın ardından Harbiye Açık Hava Tiyatrosu'nda, ''Yıldızların Altında'' müzikalini izleyecek. 
     
</TEXT>
</DOC>
