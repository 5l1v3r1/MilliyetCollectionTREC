<DOC>
<DOCNO> 345363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy07.html </URL>
<DATE> 2005/05/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ağar'dan Balandı'ya Resmim iyi çıkmamış demek ki 
</HEADLINE>
<TEXT>

     DYP Genel Başkanı Mehmet Ağar, partisinden istifa eden Afyon Milletvekili Reyhan Balandı’nın resmini yere atıp çiğnediği iddialarına ilişkin bir soruya "Kötü bir resim demek ki" diye esprili bir yanıt verdi. 
     8’inci Olağan Büyük Kongre’de seçilen DYP Genel İdare 
     Kurulu GİK , Genel Başkan Ağar başkanlığında ilk toplantısını parti genel merkezinde yaptı. Yeni GİK üyeleriyle tek tek tokalaşan Ağar, gazetecilerin sorularını da yanıtladı. 
     Ağar, bugün bir grup eski milletvekilinin yemekte buluşmasını nasıl değerlendirdiği sorusuna demokrasi içinde bu tür davranışların olacağını dile getirdi. 
     Bunların hepsine hoşgörüyle baktıklarını söyleyen Ağar, partinin bütünlüğüne ve geleceğine zarar vermeyecek herkesin, demokrasi içinde düşüncelerini söylemekte özgür olduğunu kaydetti. 
     
     "İŞİMİZ HAVANDA SU DÖVMEK DEĞİL" 
     Ağar, parti üyesi olduğunu söyleyen herkesin, parti genel merkezinde de toplantı yapabileceğini söyledi. 
     Ağar, parti içi muhaliflere şu mesajı gönderdi 
     "Muhalefet edilebilmeyi gerektirecek bir objektif koşulun ortada olmadığı görülmektedir. Fikri temeli, haklı nedeni, vicdani gerekçesi olmayan hiçbir siyasi harekete, siyasi hareket bile denilemez. Bu bakımdan, bizim görüş, bakış alanı dışımızdadır. Partiyle ilgili önerisi, sözü olan varsa, partinin meşru kurulları vardır. Biz yolumuza, işimize bakarız." Türkiye’nin çok önemli dış sorunları bulunduğunu belirten ve Türkiye’nin gücünü layıkıyla temsil edemeyen hükümetle meşgul olduklarını bildiren Ağar, "Bizim işimiz havanda su dövmek değildir. Bizim işimiz, ülkeye yararlı hizmetlere sahip olmaktır. Partimizin kapısı herkese açıktır. Büyük kongre iradesinden kısa bir süre sonra, hiçbir sağlam mesnede dayanmayan bu takım faaliyetlerin kamu, parti vicdanında yer bulabilmesi kolay bir iş değildir" dedi. 
     
     MİLLETVEKİLLERİNE ÇAĞRI 
     Ağar, partisinden ayrılan milletvekillerine de çağrıda bulundu. Ağar, "Kendilerine parti tabanındaki talepler doğrultusunda kapımız açıktır. Kendileriyle beraberiz, gönül beraberliğimiz vardır, bir kader birliğimiz olmuştur" dedi. 
     Ağar, DYP’den istifa eden Afyon Milletvekili Reyhan Balandı’nın, TBMM’deki odasında asılı fotoğrafını yere atıp, tekmelediği yönündeki iddiaların sorulması üzerine ise "Kötü bir resim demek ki, iyi çıkmamış" dedi. Ağar’ın bu yanıtı GİK üyeleri arasında gülüşmelere neden oldu. 
     Ağar, bir soruya karşılık, DYP’nin tek uğraş alanının, AKP iktidarı ve getirdiği sorunlar olduğunu ifade etti. 
     
</TEXT>
</DOC>
