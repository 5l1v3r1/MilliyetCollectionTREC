<DOC>
<DOCNO> 329888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko09.html </URL>
<DATE> 2005/04/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bahar, kar altında kaldı... 
</HEADLINE>
<TEXT>

     Konya'nın Akşehir İlçesi'nde Cuma gününden bu yana etkili olan kar yağışı nedeniyle badem, erik ve kayısı ağaçlarında açan çiçekler kar altında kaldı. 
     Akşehir Tarım İlçe Müdürü Bahri Karaman, Mart ayı içinde hava sıcaklıklarının mevsim normallerinin üzerinde seyrettiğini söyledi. 
     Bu sıcaklıklara aldanan erik, kayısı ve badem ağaçlarının Orta Anadolu'da yaklaşık 20 gün önce çiçek açtığını ifade eden Karaman, bu ağaçların aniden bastıran kar yağışı nedeniyle, kar altında kaldığını bildirdi. 
     Afyon'un Çay İlçesi'nden Konya'nın Ilgın İlçesi'ne kadar olan bölgenin Nisan'a kar yağışı nedeniyle beyaz girdiğini vurgulayan Karaman, şunları kaydetti 
     ''Tarlayı adeta yorgan gibi örterek hububatı dona karşı koruyan kar, aynı görevi çiçek açan ağaçlar için yerine getiremedi. Bahar geldi derken gelen kar yağışıyla birlikte gece saatlerinde yaşanan don yüzünden, badem, erik ve kayısı ağaçlarında açan çiçekler çok olumsuz etkilendi. Ağaçların büyük oranda zarar görmesi nedeniyle erik, kayısı ve badem üretiminde verim düşük olacak.'' Kendilerini kiraz ağaçlarının çiçek açmasından sonra gelecek donun korkuttuğunu ifade eden Karaman, ''Kiraz ağaçları, çiçek açmadığı için şimdilik soğuklardan etkilenmedi. Birkaç gün havaların iyi gitmesinden sonra çiçek açarlar. Bu dönemden sonra yaşanacak don olayı, kirazda ciddi verim kayıplarına yol açabilir. Tarım İl Müdürlüğü olarak üreticileri sürekli uyarıyoruz'' dedi. 
     
</TEXT>
</DOC>
