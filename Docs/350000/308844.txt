<DOC>
<DOCNO> 308844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun40.html </URL>
<DATE> 2005/01/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
KKTC milletvekilleri yıllar sonra AKPM genel kurulunda... 
</HEADLINE>
<TEXT>

     KKTC'den milletvekilleri, yıllar sonra ilk kez Avrupa Konseyi Parlamenterler Meclisi AKPM genel kurul toplantılarına katıldı. 
     AKPM'nin bir hafta sürecek toplantılarında KKTC'yi Cumhuriyetçi Türk Partisi CTP milletvekili Özdil Nami asil üye ve Ulusal Birlik Partisi UBP milletvekili Hüseyin Özgürgün yedek üye olarak temsil edecek. 
     Nami, genel kurula girmeden önce A.A muhabirine yaptığı açıklamada, ''AKPM toplantılarına katılmalarının, BM referandumdan sonra KKTC'ye yönelik siyasi izolasyonun kaldırılması konusunda ilk somut adım olduğunu'' söyledi. 
     ''AKPM'nin attığı bu adımı BM, AB ve Avrupa Konseyi ülkelerinin izlemeleri'' çağrısında bulunan Nami, ''KKTC'ye yönelik siyasi ve ekonomik izolasyonun kaldırılması, Kıbrıs sorununun çözümünü de getirecektir'' dedi. 
     UBP milletvekili Özgürgün ise ''Rumların, Kıbrıs'ın tamamını temsil edemeyeceklerini'' belirterek, ''AB, ABD ve BM, referandumda Kıbrıslı Türklerin 'Evet' demesini gözardı etmeyeceklerini söylediler. Şimdi verilen bu sözlerin artık tutulmasını bekliyoruz'' dedi. 
     KKTC'den milletvekilleri, genel kurul dışında, siyasi grup ve uzmanlık komisyonu toplantılarına katılıp konuşma yapma imkanına sahip olacaklar. 
     AKPM, Rum kesiminin BM planına referandumda ''Hayır'' demesinin ardından, geçen yıl KKTC'ye yönelik izolasyonun kaldırılmasına karar vermişti. 
     AKPM Başkanlık Divanı, bu karar doğrultusunda KKTC'den bir asil ve bir yedek parlamenterin, oylamalara iştirak etmeden, Kıbrıs Türk toplumunun temsilcileri sıfatıyla genel kurul, siyasi grup ve uzmanlık komisyonu toplantılarına katılıp söz alması görüşünü benimsemişti. 
     Avrupa Konseyi Yerel ve Bölgesel Kongresi de, AKPM'nin bu kararını emsal alarak, daha sonra aynı yönde bir uygulama yoluna gitmişti. 
     
</TEXT>
</DOC>
