<DOC>
<DOCNO> 343762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur15.html </URL>
<DATE> 2005/05/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Timsah yavruları kara kara düşündürtüyor 
</HEADLINE>
<TEXT>

     Ergün AYAZ-Ebru DOĞAN DHA 

      BİR süre önce Atatürk Havalimanı’ndan yurda kaçak olarak sokulmak istenirken yakalanan ve Darıca’daki Boğaziçi Hayvanat Bahçesi’ne teslim edilen 55 timsah yavrusu doymak bilmiyor. Şu anda boyları 30 ile 50 santimetre arasında değişen timsah yavruları özel yemler ve ciğerle besleniyor. Timsahların boylarının 3 yıl sonra 3-4 metreye ulaşacağını belirten hayvanat bahçesi yetkilileri, ne yapacaklarını şimdiden kara kara düşünüyor. 
     Uluslararası yasalarla yaşadıkları ülke dışına çıkarılmaları yasak olan timsah yavruları, başka uygun yer olmadığı için Boğaziçi Hayvanat Bahçesi’ne teslim edildi. Dünyada nesli tükenmekte olan hayvanlar arasında ilk sıralarda yeralan timsah yavruları, özel bir bölmeye konuldu. Yaz kış 25 derecelik ortamda bulunmaları gereken timsah yavruları burada özel hazırlanan yemler ve ciğerle besleniyor. 
     Boğaziçi Hayvanat Bahçesi Halkla İlişkiler Müdürü Aydan Tekin, şu anda boyları 30 ile 50 santimetre arasında değişen timsah yavrularının küçük oldukları için birlikte yaşadıklarını, ancak birkaç ay sonra gruplar halinde ayrı bölmelere almak zorunda olduklarını belirtti. Tekin, Bunların boyları 3 yıl sonra 3-4 metreyi bulacak. Yaşam alanları ve doyurulması bizim için sorun olacak. Şimdiden kara kara düşünüyoruz. Hayvanseverlerin bu hayvanların yaşatılması için bize destek vermesini istiyoruzö diye konuştu. 
     
</TEXT>
</DOC>
