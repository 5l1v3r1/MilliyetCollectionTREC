<DOC>
<DOCNO> 329505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/ekonomi/eko03.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Posta'ya Effie'den medya ödülü 
</HEADLINE>
<TEXT>


Türkiye'de ilk kez verilen Effie ödüllerinde 11 kategoride 23 reklam kampanyası dereceye girdi. Medya yayın kategorisinde tek ödülü Medina Turgul DDB, Posta kampanyasıyla aldı 

EKONOMİ SERVİSİ 

Reklamcılar Derneği ve Reklamverenler Derneği'nin Türkiye'de ilk kez bu yıl düzenlediği Effie Reklam Etkinliği Ödülleri Esma Sultan Yalısı'nda önceki gün verildi. American Marketing Association lisansı ile gerçekleştirilen Effie Türkiye Reklam Etkinliği yarışmasında 11 kategoride 23 kampanya ödül aldı. 
Altın Effie'leri gıdada Lay's kampanyasıyla Alice BBDO, içecekte Cola Turka ve dayanıklı eşyada Arçelik'le Y R Reklamevi, temizlik ürünlerinde Alo ile Markom Leo Burnett aldı. Medya yayın kategorisinde Medina Turgul DDB, Posta kampanyasıyla bronz ödül kazandı. 
Törende konuşan Reklamcılar Derneği Başkanı Jeffi Medina, "Kazanmanın yarısı hedef koymak, diğer yarısı da gözünü hedeften ayırmamak" dedi. Effie'nin nihayet hayatlarının bir parçası olduğunu belirten Medina, "Reklamcılık, reklam ajansları dışındaki disiplinlerce de yapılabilecek bir meslek değil. Effie, mesleğimizi hafife alanlara verdiğimiz bir cevap" diye konuştu. 
Temel amaçlarından biri reklamveren ve ajans işbirliğinin geliştirilmesi olan Effie, ticari etkinliği yüksek, sonuç getiren kampanyaları seçerek ödüllendiriyor. 


</TEXT>
</DOC>
