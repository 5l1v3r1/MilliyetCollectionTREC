<DOC>
<DOCNO> 347145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko14.html </URL>
<DATE> 2005/05/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Avro, uluslararası piyasada dolar ve yen karşısında değer kaybetti... 
</HEADLINE>
<TEXT>

     Fransa’da yeni AB Anayasası için yapılan referandumda "Hayır" oylarının yaklaşık yüzde 55 ile beklentilerin üzerinde çıkması, uluslararası döviz piyasasında avronun dolar ve yen karşısında değer kaybetmesine neden oldu. 
     Geçen hafta New York döviz piyasasında 1.2580 olan avro dolar paritesi, Fransa’daki referandum sonuçlarının açıklanmasıyla çok sert olmasa da gerileyerek yeni haftaya 1.2510 seviyesinden başladı. 
     Avro, Japon Yeni karşısında da geriledi. Uzakdoğu piyasasında geçen hafta 135.65 yenden satılan avro, bugünkü işlemlerde 135.06 yen seviyesine kadar indi. 
     Yeni AB Anayasası’nın Fransa’daki referandumda karşılaştığı engel, avronun diğer önemli paralardan İsviçre Frangı ve İngiliz Sterlini karşısında da küçük oranlarda değer kaybetmesine neden oldu. 
     Sumitomo Mitsui Banka analistlerinden Daisuke Uno, referandumda "Hayır" çıkması olasılığının piyasalarda daha önce fiyatlandırıldığına dikkat çekerek, şu değerlendirmede bulundu 
     "Bu nedenle sürpriz yok. Bununla beraber, Avrupa’nın politik ve genel entegrasyonu sürecinin yavaşlayabileceği riski artmış durumda. 
     Bazıları, avro dolar paritesinin uzun bir aradan sonra tekrar 1.20 seviyesinin altına inebileceğini söylüyor. Ben buna katılmıyorum. 1.23 seviyesinde güçlü bir destek bulunuyor." değerlendirmesinde bulunuyor. 
     
</TEXT>
</DOC>
