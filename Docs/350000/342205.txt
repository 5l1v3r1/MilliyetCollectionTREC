<DOC>
<DOCNO> 342205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko36.html </URL>
<DATE> 2005/05/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Özyeğin Gima'yı sattığımda bu kadar gürültüyü tahmin etmiyordum 
</HEADLINE>
<TEXT>

     Fiba Holding Yönetim Kurulu Başkanı Hüsnü M. Özyeğin, "Gima’yı sattığım zaman bu kadar gürültü koparacağını hiç zannetmiyordum" dedi. 
     Özyeğin, 1989 yılında Finans Vakfı adıyla kurduğu ve Nisan ayında "Hüsnü M. Özyeğin Vakfı" adını alan vakfın faaliyetlerine ilişkin basın toplantısı düzenledi. 
     Özyeğin "bu toplantıyı vakfın adı Nisan ayında değişmesine rağmen neden bugüne denk getirdiniz Bunun Gima’nın satış zamanıyla bir ilgisi var mı" sorusu üzerine, "İbrahim Betil bana mektup yazdığında çalışmalarıma başladım. Bu mektubun tarihi 25 Şubat... O zaman Gima’yı bu kadar süratli satacağımı bilmiyordum. Gima’yı sattığım zaman da bu kadar gürültü koparacağımı hiç tahmin etmiyordum" dedi. 
     Özyeğin, vakfın adının değiştirilmesine ilişkin soruya da, "Finans adı geçen çok kurum var. Dolayısıyla bunlar artık karışmaya başladı. Talebelerin hangi vakıf tarafından okutulduğunun bilinmesi önemli. Bir de yaşım ilerliyor. Türkiye’deki ve yurt dışındaki diğer vakıflara baktığımda böyle" yanıtını verdi. 
     Vakfın, Pera’nın en önemli yapılarından biri olan Galata Mevlevihanesi’nin restorasyonunu üstlendiğini belirten Özyeğin, 25 Şubat’ta, Türkiye Eğitim Gönüllüleri Vakfı’nın kurucuları arasında yer alan Toplum Gönüllüleri Vakfı’nın Başkanı İbrahim Betil’den Türkiye’de kızların okullaşma oranıyla ilgini aldığı mektubun ardından, eğitim alanındaki çalışmalarını hızlandırdığını anlattı. 
     Kütahya Dumlupınar’da öğrenci yurdu ile Muş, Diyarbakır, Malazgirt, Ağrı ve Siirt’te kız öğrenci yurtlarının yapımının devam ettiğini kaydeden Özyeğin, ayrıca Doğubeyazıt ve Patnos’ta ilköğretim okulu inşa edildiğini bildirdi. 
     Şanlıurfa’da yarın şehir merkezinde 3 bin metrekarelik alan üzerinde 200 yatak kapasiteli Dilnihat Özyeğin Ortaöğretim Kız Yurdu ile 7 bin metrekarelik arazi üzerine 24 derslikli Dr. Cavit Özyeğin İlköğretim Okulu’nun temelinin atılacağını kaydeden Özyeğin, bu okullarda Anne Çocuk Eğitim Vakfı AÇEV ile ilgili faaliyetlerin de yapılacağını söyledi. 
     
     "SOSYAL SORUMLULUK KARNESİ VERİLSİN" 

     Hüsnü Özyeğin, 2005-2006 öğretim yılı için Milli Eğitim Bakanlığı’na teslim edilmek üzere toplam 30 bin metrekarelik alanı kapsayan, 900 yatak kapasiteli 6 kız öğrenci yurdu, 1 genel lise ve 3 ilköğretim okulu olmak üzere 10 eğitim kurumunu tamamlamayı planladıklarını ifade etti. 
     Vakıf olarak, özellikle gelişmemiş illerin ticaret ve sanayi odalarıyla temasa geçtiklerini anlatan Özyeğin, şöyle devam etti 
     "Biz onlara şu mesajı verdik siz bir okul yapın, biz bir okul yapalım ve temelini birlikte atalım. Artık globalleşen dünyada ülkelerarası rekabet, yolsuzluk, yoksulluk gibi birçok endeks söz konusu. Medyadan şunu istiyoruz, rica ediyoruz lütfen Türkiye’de vakıflara ve sivil toplum kuruluşlarına bir sosyal sorumluluk karnesi ve notlar verin. Türkiye gibi bölgelerarası gelişim ve gelir dağılımında adaletsizlik olan yerlerde hepimizin bir şeyler yapması lazım. Mukayeseli olarak sosyal sorumluluk karnesi verirseniz, belki bir yarışı da başlatmış olursunuz." Özyeğin, AÇEV’İN artık Soros Vakfı, AB ve Dünya Bankası’ndan destek alacak kadar büyüdüğünü vurguladı. 
     Soruları da yanıtlayan Özyeğin, AÇEV ve Hüsnü Özyeğin Vakfı için yaptıkları harcamaların bu yıl sonu itibariyle toplam 50 milyon doları bulabileceğini bildirdi. 
     Vakfın maliyetlerinin şahsi parası ile yüzde 100 sahibi olduğu şirketlerden karşılandığını ifade eden Özyeğin, "Ben de ABD’de Harvard’da burs alarak okudum. Dolayısıyla bursun önemini çok iyi biliyorum" dedi. 
     
     "1 MİLYAR DOLAR HARCANSA OKUL PROBLEMİ KALMAZ"- 

     Türkiye’deki okul ve eğitim sorununa ilişkin sorular üzerine de Özyeğin, bin adet okulun maliyetinin 1 milyar dolar civarında olacağına işaret ederken, "yani Türkiye’de 1 milyar dolar harcansa okul problemi kalmaz" dedi. 
     Özyeğin, yurt dışında Türkiye’den giden 86 bin üniversite öğrencisinin okuduğuna dikkat çekerek, "Tahminime göre Türkiye bunun için yurt dışına 2 milyar dolar döviz ödüyor. Üstelik bu öğrencilerin çoğu iyi üniversitelerde okumuyor. Bu öğrenciler ülkemizde 20 tane 5 bin kişilik üniversitede barınabilir. Bunun için maksimum 30-40 üniversiteye ihtiyaç var" şeklinde konuştu. 
     Doğu ve Güneydoğu Anadolu’da yapılan okulların ısınma problemine ilişkin de Özyeğin, yaptıkları tüm okulların bakımını üstlendiklerini belirterek, "Kış şartlarının çok ağır geçtiği yerlerde neden kış tatili 15 gün yerine 2 ay, yaz tatili de 4 ay yerine 2 ay yapılmıyor 
     Böylelikle çok soğuk geçen 2 ay tatil edilerek atlatılmış olur" diye konuştu. 
     Hüsnü Özyeğin, Türkiye’deki ara eleman sıkıntısına vurgu yaparken, son yıllarda bazı özel vakıf üniversitelerinin ara eleman yetiştirmeye önem verdiğini, bunun devlet üniversitelerince de yapılması gerektiğini kaydetti. 

     
</TEXT>
</DOC>
