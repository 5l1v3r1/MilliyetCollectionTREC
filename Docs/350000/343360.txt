<DOC>
<DOCNO> 343360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo16.html </URL>
<DATE> 2005/05/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fahri Çaykur Rizespor'a verebileceğim herşeyi verdim... 
</HEADLINE>
<TEXT>

     Çaykur Rizespor’un, orta alan oyuncusu Fahri, bir futbolcu olarak takımına verebileceği herşeyi verdiğini söyledi. 
     AA muhabirine sorularını yanıtlayan Fahri, Çaykur Rizespor’un Galatasaray ile transferi konusunda ön sözleşme yapmasıyla ilgili olarak, "Bu yıl performansınımın üst seviyesine çıktım. Bir futbolcu olarak Çaykur Rizespor’a verebileceğim herşeyi verdim. Transferim ise iki kulüp arasındaki bir olaydır" dedi. 
     Anadolu kulüplerinde oynayan her futbolcunun hayalinin büyük kulüpte oynamak olduğunu savunan Fahri, "Çok çalışarak bu fırsatı yakaladım. Benim de hedeflerim var. Gidersem Çaykur Rizespor’a çok büyük bir katkı sağlayarak gitmiş olacağım. Ama ben açıkçası büyük kulüpte oynamak istediğimi belirtmek istiyorum" diye konuştu. 
     Fahri, bir çok futbolcunun büyük kulüplere gittikten sonra başarısız olduğunu ifade ederek, şöyle konuştu 
     "Ben gittiğim takımda Çaykur Rizespor’u temsil edeceğim. Önümüzde büyük takımlara gidip başarılı olan veya başarısız olan bir çok futbolcu örneği var. Koray, sezon ortasında Beşiktaş’a gittiğinde herkes başarısız olacağını düşünüyordu. Ama yaptığı işler ortada. 
     Çaykur Rizespor’da daha iyi futbol oynuyordu ama kimse ondan bahsetmiyordu. Şimdi milli takımda ve Beşiktaş’ta oynuyor ve herkes ondan övgü dolu sözlerle bahsediyor." 
     
</TEXT>
</DOC>
