<DOC>
<DOCNO> 319590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko14.html </URL>
<DATE> 2005/03/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TMSF Sabah Gazetesi ve ATV için alıcılarla görüşmeler sürüyor 
</HEADLINE>
<TEXT>

     Tasarruf Mevduatı Sigorta Fonu TMSF , kamu alacaklarının tahsili amacıyla, Etibank eski hakim ortağı Medya grubuna ait Sabah gazetesi, ATV televizyon kanalı gibi varlıkların değerlendirilmesine yönelik olarak muhtemel alıcılarla görüşmelerin devam ettiğini, konuyla ilgili olarak halihazırda herhangi bir mutabakatın söz konusu olmadığını bildirdi. 
     TMSF Başkan Yardımcısı Salim Alkan, Borsa'dan gelen talep üzerine, 17 Ocak 2005 tarihinde basında yer alan, Sabah ve ATV'nin lisans haklarını 15 yıl süreyle kiralayan Ciner Grubu ile yeni bir satın alma anlaşması üzerinde görüşüldüğü ve Doğan Grubu'nun bu varlıklar ile ilgili olarak kuruma yeni bir teklif sunduğu yönündeki haberler konusunda Borsa'ya bir açıklama gönderdi. 
     Açıklamada, Medya Holding A.Ş, Sabah Yayıncılık A.Ş ve Sabah Pazarlama A.Ş'nin Bilgin Grubu'na dahil şirketlerden olmakla birlikte Sabah Gazetesi ve ATV Televizyonu'nun maliki olan şirketler olmadığı belirtildi. 
     14 Nisan 2004 tarihinde Fon'a gönderilen Doğan Şirketler Grubu Holding A.Ş. Başkanı Aydın Doğan imzalı ve bir konsorsiyum adına hareket edildiği bildirilen yazı ile ATV Televizyonu'nun isim hakkı, logo, frekans ve işletmeye dahil aktifleri ile Sabah Yeniasır ve sair gazete ve dergilerin isim hakkı, logo, yayın imtiyazı ile işletmeye dahil aktiflerinin 15 yıl vade ile takyidatsız koşulsuz olarak satın alınmasına yönelik teklif sunulduğu anımsatılan açıklamada, kurumun cevap olarak söz konusu teklifin değerlendirilebilmesi için hukuki zeminin uygun olmadığını bildirdiği kaydedildi. 
     Açıklamada, Doğan Şirketler Grubu Başkanı Aydın Doğan tarafından konsorsiyum adına verilen 27 Temmuz 2004 tarihli teklifte ise özetle, Fon tarafından Bankalar Kanunu'nun 15. maddesi kapsamında Medya Grubu varlıklarının satışa çıkarılması halinde, adına hareket edilen konsorsiyumun herhangi bir takyidat ve ihtilaftan ari olma koşulu ileri sürülmeksizin tekliflerinin yenilenebileceğinin bildirildiği ifade edildi. 
     
     MERKEZ GRUBU'NUN TEKLİFİ 
     Halihazırda lisans alan sıfatıyla, Medya Grubu yayın araçlarını Fon tarafından muvafakat verilmiş bulunan lisans sözleşmeleri kapsamında işleten Merkez Grubu tarafından da, 7 Haziran 2004 tarihli yazı ile bir teklif verildiği belirtilen açıklamada, teklifin özetle, Merkez Grubu'nun Sabah Gazetesi ve ATV Televizyonu'na kattığı maddi ve gayrimaddi değer dikkate alınarak yapılacak bağımsız değerlendirme sonucu ortaya çıkan şirket değerinin yüzde 55'inin Merkez Grubu'nca TMSF-Bankalar konsorsiyumuna ödenmesi hususlarını içerdiği kaydedildi. 
     Açıklamada, Merkez Grubu adına Turgay Ciner tarafından verilen 5 Ekim 2004 tarihli teklifte ise lisans sözleşmeleri ve muvafakat kapsamında grupları tarafından kullanılan ve yazının ekinde yer alan, maliki Dinç Bilgin Grubu şirketleri olan mal, hak ve varlıkların üzerlerindeki TMSF lehine tesis edilmiş bulunan her türlü ayni ya da şahsi teminatların ve takip haklarının taraflarına devri karşılığında, 9 yıllık bir ödeme planı çerçevesinde satış bedelinin TMSF'ye ödeneceği, söz konusu ödemelere bağlı olarak mutabık kalınacak teminatların verileceğinin belirtildiği bildirildi. 
     Açıklamada, ''Fon tarafından kamu alacaklarının tahsili amacıyla, Etibank A.Ş. eski hakim ortağı Medya Grubu'na ait Sabah gazetesi, ATV televizyon kanalı gibi varlıkların değerlendirilmesine yönelik olarak muhtemel alıcılarla görüşmeler devam etmekte olup, konuyla ilgili olarak halihazırda herhangi bir mutabakat söz konusu değildir'' denildi. 
     
</TEXT>
</DOC>
