<DOC>
<DOCNO> 326143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/yas01.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatışma nedeni 'kadın' 
</HEADLINE>
<TEXT>


Etiler'de bir oto galerisinde bir kişinin öldüğü silahlı çatışmaya, günler önce bir barda kadın yüzünden çıkan tartışmanın neden olduğu ortaya çıktı 

ERDAL KILINÇ İstanbul 

Etiler'de, Nispetiye Caddesi'ndeki Royal Motors Galerisi'nde çıkan kanlı çatışma sonrası Organize Suçlar ekipleri birçok adrese baskınlar düzenledi. 
Onur Özbizerdik'in koruması Ömer Coşkun'un öldüğü çatışmada yaralanan ve durumları ciddiyetini koruyan Mehmet Merih ile Yılmaz Bektaş'ın tedavileri sürerken, galeri sahibi Artuğ Aysal'ın ardından dün de 4 kişi gözaltına alındı. 
Özbizerdik ve dahil diğer kişiler ise aranıyor. DYP İstanbul eski İl Başkanı Orhan Keçeli'nin oğlu Nedim Keçeli ise dün sabah şubede ifade verdi. 

'Ortam gerginleşti' 
Çatışmadan birkaç gün önce barda kadın meselesi yüzünden tartışma çıktığını belirten Keçeli'nin, ifadesinde şunları söylediği öne sürüldü 
"Birkaç gün önce bir barda eğleniyordum. Tanımadığım biriyle aramızda tartışma çıktı. Bacağımdan hafif bıçaklandım. Dostlarımdan Murat Saral, olayın failini bulmak için talimatım olmadan harekete geçti. Yaralandığımı duyan Özbizerdik geçmiş olsun ziyaretine geldi. 'Yardım isteğin var mı ' diye sordu. Olayın büyümesini istemediğim için yardım istemedim. Saral, beni bıçaklayan kişilerin Yılmaz Bektaş'ın adamları olduğunu söyledi. Bundan Özbizerdik'in de haberi oldu. Özbizerdik ile Bektaş arasında küfürleşmeye varan bir telefon konuşması olduğunu biliyorum. Bektaş, olayı kimin yaptığını bilmediğini, yine de barışmaya hazır olduğunu söyledi. Randevulaştık ve oto galerisine geldik. Ortamın gerginleşmesi üzerine ayrıldım." 
Gözaltındaki Aysal'ın ise tarafların kalabalık gruplar halinde geldiğini, Özbizerdik'in sinirlenerek küfür etmeye başladığını, bunun üzerine çatışmanın çıktığını söylediği öne sürüldü. 




</TEXT>
</DOC>
