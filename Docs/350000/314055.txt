<DOC>
<DOCNO> 314055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun16.html </URL>
<DATE> 2005/02/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İran, 800 adet keskin nişancı tüfeği alıyor 
</HEADLINE>
<TEXT>

     Avusturya'nın Steyr Mannlicher Gmbh firmasının, İran ile 800 adet keskin nişancı tüfeği satışı konusunda anlaştığı bildirildi. 
     Firma müdürü Wolfgang Führlinger, silah satışı konusunda İranlı yetkililerle anlaştıklarını doğrularken, Amerikalı yetkililer, silahların, Irak'taki Amerikan askerlerine karşı kullanılmasından endişe edildiğini belirtti. 
     Führlinger, Avusturya basınında yer alan, kalın metali delebilen, yüksek teknolojiyle üretilmiş uzun menzilli yarı otomatik 800 adet silahın bir kısmının İran'a geçen ay gönderildiği şeklindeki haberleri doğrulayamayacağını söyledi. 
     12.7 x 99 mm'lik ''Steyr 50 HS'' tipi silahların, başparmak kalınlığındaki metali delebildiğini ifade eden Führlinger, ABD Büyükelçiliği yetkililerinin kendisiyle irtibata geçerek, İran'ın, silahların en azından bir kısmını Irak'a gönderme ihtimalinden duyulan endişeyi dile getirdiklerini kaydetti. 
     Avusturya İçişleri Bakanlığı sözcüsü Rudolf Gollia, silah satışının, Avusturya Dışişleri Bakanlığı ile müzakere edildiğini ve İranlı yetkililerle yapılan anlaşmanın Kasım ayında onaylandığını belirtti. 
     Gollia, İran'ın, silahların ülke dışına çıkarılmayacağına ve uyuşturucu ticaretiyle ilgili olaylar ile İran'ın sınır güvenliğinin sağlanmasında kullanılacağına dair yazılı teminat verdiğini ifade etti. 
     ABD'nin Viyana Büyükelçiliği sözcüsü Bill Wandlund, silah satışı konusunda doğrudan açıklama yapmaktan kaçındı ve ''ABD, İran dahil, terörizmi destekleyen herhangi bir ülkeye silah satışına karşıdır'' demekle yetindi. 
     Nükleer programından vazgeçmeyi reddeden İran, ABD'nin, Afganistan ve Irak'tan sonraki olası hedefleri arasında gösteriliyor. 
     İran ise nükleer çalışmalarının barışçıl amaçlı olduğunda ısrar ediyor. 
     
</TEXT>
</DOC>
