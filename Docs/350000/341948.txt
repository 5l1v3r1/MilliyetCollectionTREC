<DOC>
<DOCNO> 341948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo22.html </URL>
<DATE> 2005/05/12/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Pınar Karşıyaka - Fenerbahçe karşılaşması 1 saat geç başladı... 
</HEADLINE>
<TEXT>

     Pınar Karşıyaka ile Fenerbahçe arasındaki Türkiye Basketbol Ligi play-off ilk tur 3. maçı, "Tebligat kargaşası" nedeniyle bir saat geç başladı. 
     Atatürk Spor Salonu’nda, saat 19.00’da başlaması gereken karşılaşma öncesinde takımlar ısınmak için sahaya çıktı. Son 5 dakikaya girildiğini belirten düdüğün ardından, Basketbol Federasyonu yetkilileriyle görüşen Pınar Karşıyaka Antrenörü Ahmet Kandemir, takımını soyunma odasına gönderdi. 
     Gelişen olaylar sonrasında basın mensuplarına açıklama yapan Kandemir, 10 Mayıs tarihindeki Fenerbahçe-Pınar Karşıyaka maçıyla ilgili olarak bugün kendisinden yazılı olarak savunma istendiğini belirterek, şunları söyledi 
     "Bugün öğle saatlerinde kulübümüze faks geldi. Faksta, küfür ettiğim belirtilmiş. Ben, o maçta herhangi bir olaya karışmamıştım. 24 saat içinde savunmamı yapacağımı söyledim, ancak maçın başlamasına az bir süre kala menajerimiz Nihat Mala’ya ceza aldığım ve maça çıkamayacağım iletildi." Karşıyakalı yöneticiler, Basketbol Federasyonu yetkilileriyle bir süre görüştüler. Daha sonra Karşıyaka Spor Kulübü Başkanı Levent Aziz Güngil, maça çıkacaklarını, karşılaşmanın ardından konuyla ilgili açıklama yapacaklarını söyledi. 
     Pınar Karşıyaka ile Fenerbahçe arasındaki karşılaşma bir saat gecikmeli olarak başlarken, antrenör Kandemir maçı basın tribününden izledi. 
     
</TEXT>
</DOC>
