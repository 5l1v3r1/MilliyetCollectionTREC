<DOC>
<DOCNO> 313703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/gunes.html </URL>
<DATE> 2005/02/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türkiye neyle kalkınacak 
</HEADLINE>
<TEXT>


Geçen hafta CNNTürk televizyonunda Sabancı Üniversitesi öğretim üyelerinden Prof. Üstün Ergüder vardı. Prof. Ergüder'in Prof. Tosun Terzioğlu ve daha birçok arkadaşıyla birlikte eğitim konusunda bir çalışma grubu oluşturduğunu ve eğitim reformu konusunda çok önemli çalışmalar yaptığı biliniyor. Bu çalışmanın çok dereceli açılımlar sağlayacağını düşünüyoruz.. 
Birincisi, AB'nin Türkiye'ye ilişkin kaygıları var. Bunun başında Türkiye'nin büyük bir nüfusa sahip olması geliyor. Ancak kimse yanılmasın. Bu nüfus eğitimli ya da nitelikli olsaydı Avrupa'nın Türkiye'ye ilişkin kaygıları büyük ölçüde ortadan kalkabilirdi. Demek ki, AB'ye bir an önce tam üye olabilmek için bir "mega eğitim reformu" gerekiyor. Hatta açıkça belirtelim, çok şikayet ettiğimiz serbest dolaşım hakkını ancak eğitimli bir nüfusa sahip olursak elde edebiliriz. Çünkü unutmayalım, Avrupa yaşlı bir nüfusa sahip. Bundan on yıl sonra AB nüfusu 20 milyon eksilecek. Bu eksiği de doldurabilecek tek ülke Türkiye. Ama eğitimsiz bir nüfusla bu kapatılamaz. 

Ülkeler Kamu bütçesinden eğitime ayrılan pay GSMH'den eğitime ayrılan pay Danimarka 13.1 8.2 ABD 14.1 7.1 İsveç 11.6 7.8 Hollanda 8.7 5.1 Fransa 11.1 6.1 İtalya 9.0 4.7 Finlandiya 12.2 5.7 Almanya 9.5 4.8 Belçika 5.8 5.9 İspanya 12.8 4.9 Japonya 9.8 5.1 İsviçre 14.3 4.7 Yunanistan 8.2 3.5 Türkiye 8.0 3.1 

Gelişmiş ülkeler arasında Türkiye'nin eğitime ayırdığı kaynak son derece sınırlı. Bütçesinin yüzde 8'ini, milli gelirinin ise yüzde 3'ünü ayırıyor. Oysa genç bir nüfusa sahip olduğu için aksine çok daha fazla kaynak ayırması gerekiyor. Üstelik, unutmayalım ki, Türkiye'nin kişi başına geliri de çok düşük. Kısacası, kişi başına eğitim harcaması gelişmiş ülkelerle kıyaslanmayacak kadar düşük. İşte bu da bizim nasıl kalkınacağımız ve AB'yle bütünleşmemiz konusundaki kaygıları artırıyor. 
Bilgi, kalkınmanın en önemli parametresi. Bilgi de eğitimle elde ediliyor. Bilgiye ulaşmadan, onu üretmeden kalkınan ülke pek yok. Doğal kaynakların da nihayetinde beyhude olduğu ortaya çıktı. İşte Ortadoğu ülkeleri. Ne oldular Ucuz emekle kalkınılmayacağı da artık belli. Güvenilebilecek tek sermaye insan sermayesi. Yani bilgi. Bu nedenle eğitim çok önemli. 
Ortalıkta AB tellallığı yapanlar daha ziyade hükümeti methederek işin kolayına kaçıyor. İşin temelinde ise eğitimli bir nüfusa ulaşmak var. Bu da yaygın ve niteliğe önem veren bir eğitim reformuna bağlı. Bu tür çalışmalar da bu nedenle çok önemli. 



</TEXT>
</DOC>
