<DOC>
<DOCNO> 340212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo09.html </URL>
<DATE> 2005/05/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Final öncesinde Liverpool taraftarına tavsiye Türk kültürünü öğrenin 
</HEADLINE>
<TEXT>

     LONDRA DHA 

AVRUPA Şampiyonlar Ligi finalinde Liverpool ile AC Milan takımları arasında oynanacak karşılaşmaya evsahipliği yapacak olan İstanbul’la ilgili haberler daha şimdiden İngiliz basınında yer almaya başladı. 
     The Telegraph gazetesinde yayımlanan bir haberde, 25 Mayıs’ta Atatürk Olimpiyat Stadı’nda oynanacak maç öncesinde, İngiliz taraftarların bir an önce Türk kültürünü öğrenmesi gerektiği belirtildi. 
     Yaklaşık 70 bin kişilik Atatürk Olimpiyat Stadı’ndaki final mücadelesi için Liverpool ve Milan’a 20’şer bin bilet ayrıldığını hatırlatan gazete, bir ’aile takımı’ dediği Liverpool’un yaklaşık 30 bin kişilik bir ’akraba grubuyla’ İstanbul’a gitmeyi planladığını da yazdı. 
     
     İSTANBUL DİĞER KENTLERE BENZEMEZ’ 

     
Hiçbir taraftarın, Liverpool’un son 20 yıldır ilk kez çıkacağı Avrupa Kupası finalini kaçırmak istemediğini vurgulayan The Telegraph gazetesi, bununla birlikte İstanbul’daki maç öncesinde taraftarları ’uyardı’. Porto ile oynadıkları 2003 UEFA Kupası finali için Celtic taraftarlarının İspanya’nın Seville kentine akın ettiğini hatırlatan gazete, Seville ve İstanbul arasında bir kıyaslama yaparak şu ifadeleri kullandı 
     "Seville İstanbul’dan farklı bir kent, çünkü İspanyollar, toplum içinde gömleklerini çıkaran ve içki içen gürültücü ziyaretçilerden Türkler kadar rahatsız olmuyor. Türkler bu duruma çok daha kolay sinirlenebiliyor. Bu nedenle taraftarların bir an önce Türk kültürünü öğrenmesi gerekiyor." İstanbul için ’diğer kentlere benzemez’ yorumunu yapan The Telegraph, Doğu ile Batı’nın turizm ile ticaretin birleşme noktası olan bu kentte trafik sıkıntısından söz etse de eski İstanbul’un ihtişamının gözden kaçmayacağını yazdı. Haberde Topkapı Sarayı, Kapalıçarşı ve camiler bunlara örnek olarak gösterildi. 
     
     GERÇEK BİR KÜLTÜR BAŞKENTİ’ 

     İstanbul’daki her manzaranın geçmişten birşeyler hatırlattığı ifade edilen haberde, Liverpool’un 2008 Avrupa Kültür Başkenti seçildiği de belirtilerek, "Atatürk Olimpiyat Stadı’na giderken Liverpool taraftarlarının bir süre durup gerçek bir kültür başkenti olan İstanbul’u keşfetmesi gerekir" denildi. 
     Maçta alınacak güvenlik önlemlerinin de çok önemli olduğuna değinen gazete, Liverpool, İngiliz Futbol Federasyonu, UEFA ve Türk yetkililerin bu konuda titiz bir çalışma yürütmesi gerektiğini belirtti. 
     UEFA'dan karaborsa uyarısı 
     ÖTE YANDAN, İstanbul'daki Atatürk Olimpiyat Stadı’nda Liverpool ile Milan arasında oynanacak Avrupa Şampiyonlar Ligi final karşılaşması öncesinde, maç bileti almadan Türkiye’ye gelmeyi düşünen taraftarlara karaborsa bilet uyarısı yapıldı. 
     İngiliz The Sun gazetesindeki bir haberde, kendilerine 20 bin bilet ayrılan Liverpool taraftarlarından binlercesinin de ’Türkiye’de bilet buluruz’ diye düşünerek karaborsacılara başvurabileceği ifade edildi. 
     İngiltere’deki bir UEFA sözcüsü ise "Karaborsacılara aldanmamaları konusunda taraftarları uyarıyoruz. Çünkü karaborsacılar biletler için sadece fahiş fiyatlar talep etmekle kalmaz, ayrıca ’satıyoruz’ dedikleri bu biletler ellerinde bile yoktur" diye konuştu. 
     
     GÜVENLİK SORUNU BEKLENMİYOR 

     2000 yılında 2 Leeds taraftarının Türkiye’de bıçakla öldürülmesine rağmen haberde UEFA’nın bu kez İstanbul’da güvenlik sorunu beklemediği ifade edilen haberde Liverpool Üniversitesi Futbol Araştırmaları Birimi’nden Dr. Rogan Taylor’un da görüşlerine yer verildi. 
     Taylor bu kez sahaya çıkacak takımlar arasında Türk takımı bulunmadığı için özel bir sorun yaşanmayacağı tahmininde bulunarak, Liverpool’un da İstanbul’da popüler bir takım olduğunu söyledi. İstanbullular için bu maçın bir ’parti ortamı’ yaracağı yorumunda bulunan Taylor, Liverpool taraftarlarının ucuz paket tatillerle Türkiye’ye giderek, otobüsle İstanbul’a ulaşacaklarını düşündüğünü belirtti. 

     
</TEXT>
</DOC>
