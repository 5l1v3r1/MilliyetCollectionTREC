<DOC>
<DOCNO> 349884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yasam/yas15.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA TURU 
</HEADLINE>
<TEXT>



Birkaç saatlik Robinson 

Kanadalı David Seaton'ın yatı, Fiji'nin Yacata Adası yakınlarında resiflere çarparak geçtiğimiz hafta sonu battı. Seaton, üzerinde yerleşim olmayan Nukulotu Atolü'ne çıkmayı başardı. Yeni Zelanda Hava Kuvvetleri'ne bağlı bir uçağın personeli, şans eseri Seaton'ın fırlattığı yardım fişeğini gördü. Seaton'a telsiz atan ekip, sahil güvenliği uyardı. Pazartesi atolden alınan Seaton'ın durumunun iyi olduğu belirtildi. 

İngiliz BBG'sinde Kemal Şahin'e bomba paniği 

DIŞ HABERLER SERVİSİ 
İngiliz Kanal 4 televizyonunda yayımlanan, Biri Bizi Gözetliyor benzeri 'Big Brother' yarışmasındaki Kemal Şahin'e önceki gün gönderilen şüpheli paket, polisi alarma geçirdi. Paket yarışmanın yapıldığı eve ulaşır ulaşmaz, bomba uzmanlarınca inceleme altına alındı. Paketten bir çift hançer çıktı. The Sun gazetesi, programın yapımcılarının, sürekli kadın giysileriyle gezen, domuz seven, içki içen Şahin'in, bazı Müslüman grupların hedefi olabileceğini yazdı. Liverpool'da sanat eğitimi gören 19 yaşındaki Şahin, kırmızı tüllerden oluşan sarisi, dore ayakkabıları ve ağır makyajıyla milyonların ilgisini çekmiş, eşcinsel olduğunu ailesinin bu program vesilesiyle öğrendiğini söylemişti. 

Zirveyi bırakmıyor 

DIŞ HABERLER SERVİSİ 
İngiltere'de geçen hafta müzik listelerinde single 1 numaraya kadar yükselen cep telefonu melodisi "Çılgın Kurbağa - Crazy Frog", bu hafta da yerini koruyor. Liste başı olmayı hedefleyen İngiliz rock topluluğu Coldplay'in yeni şarkısı "Speed of Sound" ise ikincilikten yedinciliğe düştü. 


</TEXT>
</DOC>
