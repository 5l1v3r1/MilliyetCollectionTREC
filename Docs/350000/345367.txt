<DOC>
<DOCNO> 345367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy11.html </URL>
<DATE> 2005/05/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gül Almanya'daki iç siyasi gelişmeler AB sürecini etkilemez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB ülkelerindeki iç siyasi gelişmelerin Türkiye’nin AB üyelik sürecindeki devamlılığı önlemeyeceğini söyleyerek, 3 Ekim’de başlaması öngörülen müzakerelerin gecikmesinin söz konusu olmadığını kaydetti. 
     Gül, İsveç parlamentosunda düzenlenen "Kadının Toplumdaki Rolü 
     Farklı Perspektifler" konulu konferansın ardından, Almanya’da erken seçimlere gidilmesine ilişkin bir soruyu yanıtladı. 
     Türkiye’nin müzakerelerin başlaması için gerekli şartları yerine getirdiğini hatırlatan Gül, "AB ülkelerindeki iç gelişmeler gayet normal. Siyasi gelişmeler her ülkede olabilir hükümetler değişebilir, muhalefetler iktidara gelebilir, siyasi krizler yaşanabilir, ama bunlar devamlılığı asla önlemez" diye konuştu. 
     Gül, Türkiye’nin 3 Ekim’de müzakerelere başlaması yönünde oy birliğiyle alınan karar bulunduğunu anımsatarak, müzakere hazırlıklarını en iyi şekilde yapmakta olduklarını ve müzakerelerin gecikeceğini düşünmenin büyük yanlış olduğunu kaydetti. 
     Son dönemdeki siyasi gelişmelerden borsanın etkilenmesini de değerlendiren Gül, global dünya ekonomisinde ülkelerdeki gelişmelerin diğer ülkeleri etkilemekte olduğuna dikkat çekerek, Türkiye’nin, son üç yılda yaptığı demokratik ve ekonomik reformlar sayesinde çok güçlü bir ülke olduğunu ve bu nedenle dışarıdan ve içeriden gelebilecek ani şoklardan etkilenmeyecek bir ülke haline geldiğini kaydetti. 
     
</TEXT>
</DOC>
