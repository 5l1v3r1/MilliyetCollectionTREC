<DOC>
<DOCNO> 305768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko20.html </URL>
<DATE> 2005/01/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çağlar Kamu bankaları, cari açık ile ilgili suçlamaları haketmedi 
</HEADLINE>
<TEXT>

     Ziraat Bankası Genel Müdürü Can Akın Çağlar, bir süre önce cari açığın bu kadar hızlı artmasında suçlu olarak gösterilmiş olan kamu bankalarının, aslında böyle bir suçlamayı haketmediğini bildirdi. 
     Ziraat Bankası'nın 2004 yılı faaliyetlerine ilişkin düzenlenen basın toplantısında konuşan Çağlar, 2003-2004 döneminde, tarımsal kredilerin 247 trilyon liradan yüzde 336'lık artışla 1 katrilyon 76 trilyon liraya ulaştığını söyledi. 
     Bireysel kredilerde de yüzde 140'lık artış yakalandığına işaret eden Çağlar, bunların da 1 katrilyon 55 trilyon liradan 2 katrilyon 7 trilyon liraya yükseldiğini açıkladı. 
     Ticari kredilerin ise 706 trilyon liradan 2 katrilyon 74 trilyon liraya çıktığını anlatan Çağlar, toplam kredlerin ise yüzde 183'lük artışla 2 katrilyon 8 trilyon liradan 5 katrilyon 687 trilyon liraya yükseldiğini açıkladı. 
     
     412 TRİLYON LİRALIK SÜBVANSİYONLU KREDİ 
     Çağlar, 1 katrilyon 72 trilyon liralık tarımsal kredilerin 412 trilyon liralık bölümünün yüzde 11.5 ile yüzde 25 arasında değişen oranlarda kullandırılan sübvansiyonlu kredilerden oluştuğunu açıkladı. 
     Sübvansiyonlu kredilerden oluşan zararın Hazine tarafından karşılandığını hatırlatan Çağlar, dolayısıyla bunların Banka'ya yükünün olmadığını kaydetti. 
     Bu yıl da, yüzde 10.4-19.5 arasında değişen oranlarda tarımsal alanda sübvansiyonlu kredi kullandırılacağını söyleyen Çağlar, 2005 için tarımsal kredi hedefinin 1.5 katrilyon lira olarak açıkladı. 
     Tarımsal kredilerde yeniden yapılandırma için Haziran 2003'te kabul edilen yasa çerçevesinde 220 bin sorunlu borcu olan çiftçi ile anlaşma sağlandığını kaydeden Çağlar, kanundan faydalanma oranının ise yüzde 82'lere çıktığını belirtti. 
     Çağlar, bu kapsamda çiftçi borçlarındanyüzde 60 indirim yapılarak 600 trilyon liralık borcun silindiğini de vurguladı. 
     
     ''KAMU BANKALARI SUÇLANMAYI HAKETMEDİ'' 
     Ziraat Bankası'nın mevduattan aldığı payın yüzde 23 dolayında iken, bireysel kredilerden aldığı payın yüzde 10 olduğuna işaret eden Çağlar, ''Bir zaman önce cari açığın bu kadar hızlı artmasında suçlu olarak gösterilmiş olan kamu bankalarının, aslında böyle bir suçlamayı haketmediğini de sizlerle paylaşmak istiyorum'' diye konuştu. 
     2004 yılında kullandırılan bireysel kredilerde müşteri başına ortalama kredi miktarının, tüketici kredilerinde 1.7 milyar, sektörde ise 3.7 milyar lira düzeyinde olduğunu belirten Çağlar, bunun taşıt kredisinde Ziraat'te 12 milyar, sektörde ise ortalama 20 milyar lira olduğunu kaydetti. 
     Çok tartışılan kredi kartlarında, Ziraat Bankası'ndan kredi kartı kullananların ortalama borcu 303 milyon lira iken, sektörde ortalamanın ise 874 milyon lira olduğunu vurgulayan Çağlar, konut kredilerinde ise Ziraat'teki ortalama kredinin 9 milyar lira, sektör ortalamasının ise 32 milyar lira düzeyinde olduğunu anlattı. Çağlar, şöyle devam etti 
     
     ''DİĞER BANKALARIN ÖNÜNÜ KESMİYORUZ'' 
     ''Bu rakamlar göstermektedir ki diğer bankalardan farklı olarak Ziraat Bankası müşteri profili, daha az gelir elde eden grubuna dönük emekli, kırsal, B ve C gelir grubundaki kişilerden oluşmaktadır. Bizim bireysel kredilerde uyguladığımız bu stratejinin, diğer bankaların stratejilerin önünü kesmediğinin altını çizmek için bunları paylaşmak istedim.'' 
     
     ''DİĞER BANKALARIN SÜRMEDİKLERİ TARLAYI SÜRÜYORUZ'' 
     Ticari kredilerde 706 trilyon liradan 2 katrilyon 74 trilyon liraya ulaşıldığını da açıklayan Ziraat Bankası Genel Müdürü, burada özellikle küçük işletme kredilerine ağırlık verildiğini vurguladı. 
     Küçük işletme kredilerinde kişi başına kullandırılan kredi miktarının 10.8 milyar lira düzeyinde olduığunu söyleyen Çağlar, ''Bireysel kredilerde üstelindiğimiz rolü, yani diğer bankaların kullanmadıkları alanı, sürmedikleri tarlayı bizim sürdüğümüzü ifade etmek isterim'' dedi. 
     
     ''BİREYSEL KREDİLERİMİZ ABARTILI DEĞİL'' 
     Ziraat Bankası'nın 2002 yılında yüzde 7 olan bireysel krediler içindeki payının geçen yıl yüzde 10'a çıktığını tekrarlayan Çağlar, şöyle devam etti 
     ''Bireysel anlamda henüz kullandırdığımız rakamların çok da abartılı olmadığını, aynı kulvarı paylaşmadığımızı, özellikle 459 noktada Ziraat'ten başka bankanın olmadığını da söylediğimizde, buralarda yaşayan milyonlarca insanın da bireysel anlamda finansal ihtiyaçlarının karşılanma gereği de gözönüne alındığında, bizlerin ulaştığı bu rakamalara çok abartılı, çok eleştirisel yaklaşılmamamsı gerektiğini düşünüyorum.'' 
     
     TAKİPTEKİ KREDİLER 
     Takipteki kredilerin bireysel kredilerde yüzde 0.6, ticari kredilerde ise yüzde 3 seviyesinde bulunduğunu da açıklayan Ziraat Bankası Genel Müdürü, bu rakamların sektörde sırasıyla yüzde 2.5 ve yüzde 11 olduğunu vurguladı. 
     Ziraat Bankası'nın toplam mevduatta yüzde 23'lük paya sahip olduğunu da söyleyen Çağlar, bunun TL mevduatta yüzde 30, yabancı para mevduatta ise yüzde 14 olduğunu vurguladı. 
     
     ''ZİRAAT'E MEVDUAT KAYIŞI YOK'' 
     Özellikle mevduat güvencesinin sınırlandırılmasının ardından, 'kamu bankalarında mevduat güvencesinin devam ettiği' eleştirilerine de değinen Çağlar, diğer bankalardan kendilerine mevduat akışının olmaması için, sektörün altında bir faiz verme politikası izlediklerini kaydetti. 
     Çağlar bu sayede, Ziraat Bankası'na doğru bir mevduat kayışı olmadığını, aksine kendilerinden diğer bankalara bir mevduat kayışı olduğunu kaydetti. 
     Çağlar, ''Yani sanıldığı gibi mevduat güvencesindeki sınırlandırılmanın, kamu bankalarına doğru bir mevduat yönelmesine neden olmadığının en bariz göstergesi, sektörden aldığımız payın yaklaşık 3 puan geriye gelmesidir'' diye konuştu. 
     
</TEXT>
</DOC>
