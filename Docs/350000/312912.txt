<DOC>
<DOCNO> 312912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo18.html </URL>
<DATE> 2005/02/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizlispor, Sakarya'ya gol oldu yağdı 6-1 
</HEADLINE>
<TEXT>

     30 puanla haftaya giren Denizlispor, sahasında konuk ettiği Sakaryaspor'u yarım düzine golle uğurladı. İlk yarısı 1-1 biten maçta ev sahibi ikinci yarıya 5 gol sığdırdı, Ersen Martin hat-trick yaptı. 
     8. dakikada Gökhan Çalışan, korner direği yakınlarında topu son anda oyun alanına döndürerek yerden cezaalanına gönderdi. Saidi'nin gelişine vurduğu topu defans oyuncuları çıkardı. 
     11. dakikada Burak, kaleyi çaprazdan gören bir yerden çok sert vurdu. Top, kale direğinden oyun alanına döndü. 
     13. dakikada Denizlispor'un kullandığı korner atışında Ersen Martin, mükemmel bir kafa vuruşuyla topu ağlarla buluşturdu 1-0 
     21. dakikada, kaptan Timuçin açık tribün önünden Ersen Martin'e pasını verdi. Ersen, yarım voleyle topu kaleye gönderdi. Top az farkla yukarıdan dışarı çıktı. 
     37. dakikada Serhat'a çok sert giren Fatih, sarı kart gördü. Hakeme itirazını sürdüren Fatih, 2. sarı kartı görerek kırmızı kartla oyun dışında kaldı. 
     41. dakikada, Mustafa'nın sert şutunda top direkten oyun alanına döndü. Pozisyonu takip eden Saidi Makası, sağ ayağıyla topu ağalara göndererek, takımının beraberlik golünü attı. 
     Karşılaşmanın ilk yarısı 1-1 tamamlandı. 
     
     İKİNCİ YARI 

     53. dakikada Ender'in sol kanattan taşıyıp kale alanına gönderdiği topu Ömer Rıza, filelere göndermekte zorlanmadı 2-1. 
     72. dakikada Alp, zor pozisyonda pasını Ömer Rıza'ya verdi. Ömer Rıza'nın gelişine vurduğu topu kaleci son anda önledi. 
     76. dakikada Timuçin, ceza alanındaki arkadaşı Alp'e pasını verdi. Alp, mükemmel bir kafa vuruşuyla takımını 2 farklı skora taşıdı 3-1. 
     78. dakikada Timuçin, rakiplerini geçirek pasını Ersen Martin'e verdi. Ersen Martin, yerden düzgün bir vuruşla takımını 4-1 öne geçiren golü attı. 
     80. dakikada Timuçin, rakiplerini geçerek ceza alanına girdi. Rakibi Gökhan Çalışır, Timuçin'i düşürünce hakem penaltı noktasını gösterdi. Ersen Martin, tekrarlatılan penaltı vuruşunu gole çevirerek skoru 5-1 yaptı. 
     85. dakikada rakibin hatasını iyi değerlendiren Alp, bomboş pozisyonda Ersen Martin'i gördü. Ersen Martin, yerden bir vuruşla takımının 6., kendisini 4. golünü ağlara gönderdi ve Denizlispor sahadan 6-1'lik skorla galibiyetle ayrıldı. 
     
     BULAK RAKİBİN 10 KİŞİ KALMASI İŞİMİZİ KOLAYLAŞTIRDI 

     Denizlispor Teknik Direktörü Giray Bulak, Sakaryaspor'un 10 kişi kalmasının işlerini kolaylaştırdığını belirtti. 
     Gaziantepspor'a geçen hafta yenilmeleri nedeniyle karşılaşmaya tedirgin başladıklarını ifade eden Bulak, ''Golü attıktan sonra rakibimiz 10 kişi kaldı. Bu arada kalemizde bir gol gördük. Ama ikinci yarıda oyunu katlara yayarak kazanmayı planladık. Bunda da başarılı olduk. Sakaryaspor'un 10 kişi kalması işimizi kolaylaştırdı'' dedi. 
     Herkesin yürekten oynadığını vurgulayan Bulak, ''Gönlüm Sakaryaspor'un ligde kalmasından yana. Skorun 6-1 olmasını hiç istemedim. 3 puanı kazansaydık, ama Sakaryaspor bu kadar hırpalanmasaydı'' diye konuştu. 
     ''Farklı skordan dolayı üzgün gibisiniz'' şeklindeki soruya da Bulak, ''Birlikte bir şeyleri paylaştıklarınızın hırpalanmasına gönlünüz razı olmaz. Ama futbolculara durun, fazla gol atmayın demek de olmaz. Yanlış anlaşılırdı'' diye konuştu. 
     Sakaryaspor Teknik Direktörü Şaban Yıldırım da farklı kaybettikleri maçı unutmak zorunda olduklarını söyledi. 
     Denizlispor'un güçlü ve zor bir rakip olduğunu ifade eden Yıldırım, ''İlk yarıda başa baş bir oyun sergiledik. Biz de gol pozisyonları bulduk, ancak yararlanamadık. Başa baş mücadele ettik. 10 kişi kaldıktan sonra ikinci yarıda bariz hatalar yaptık. Bu maçı çok çabuk unutmak zorundayız'' dedi. 
     Yıldırım, kendi sahalarında yapacakları Gaziantepspor maçına en iyi şekilde hazırlanmak, bu maçtaki hataları tekrarlamamak zorunda olduklarını sözlerine ekledi. 
     
     KÜNYE 

     

Stat Atatürk. Hakemler Bülent Yıldırım, Mustafa Sönmez, İsmail Şencan. Denizlispor Souleymanou xxx, Ender xxx Dk. 67 Alp xx , Kratochvil xxx, Burak xxx, İbrahim xxx, Mikka xxx, Abraham xx Dk. 60 Fatih xx , Serhat xxx, Timuçin xxx Dk. 82 Mehmet Türkmehmet , Ömer Rıza xxx, Ersen Martin xxxx. Sakaryaspor Şenol x, Gökhan Kök x, Mesut x, Mustafa x, Gökhan Çalışan x, Fatih x, Ragıp xx, Emre xx Dk. 76 Fatih Şen x , Aydın xx Dk. 68 M'Bayo x , Burak xx, Saidi Makasi xx Dk. 46 Kabongo x . Goller Dk. 13, 78, 81 ve 86 Ersen Martin, Dk. 41 Makasi, Dk. 53 Ömer Rıza, Dk. 76 Alp. Sarı Kartlar Dk. 31 Abraham Denizlispor . Kırmızı Kart Dk. 37 Fatih Sakaryaspor .      
</TEXT>
</DOC>
