<DOC>
<DOCNO> 325574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy03.html </URL>
<DATE> 2005/03/21/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Banu Alkan ve AKP'li milletvekilleri bir araya gelince... 
</HEADLINE>
<TEXT>

     Ali KÖSE- Süleyman EKİN DHA 

      ANTALYA'da bir mağazanın açılışında bulunan Afrodit' lakaplı sinema sanatçısı Banu Alkan, AKP'li milletvekilleriyle biraraya geldi. Alkan, AKP Antalya Milletvekilleri Fikret Badazlı ve Osman Akman için kravat ve gömlek beğendi. 
     Polograph Mağazası'nın açılışı için Antalya'ya gelen Banu Alkan, AKP Antalya Milletvekilleri Fikret Badazlı ve Osman Akman'la birlikte açılış kurdelesini kesti. Daha sonra milletvekilleriyle mağazayı dolaşan Banu Alkan, Badazlı ve Akman için kravat ve gömlek beğendi. 
     Başka bir partiye sempati duyduğunu söyleyen Banu Alkan, siyasete girmeyi düşündüğünü belirterek, "Kültür bakanı olmak istiyorum, ama AKP'den değil'' dedi. Milletvekili Badazlı, "Kültürün kendisi sizsiniz, neden olmasın'' diye destek verdi. 
     Banu Alkan'ın müstakbel kayınpederiyle arkadaş olduklarını hatırlatan Badazlı, "Bana da kayınpeder diyebilirsin'' dedi. Bir gazetecinin Badazlı'ya hitaben, "Eşiniz burada olduğunuzu biliyor mu '' diye sorması üzerine Badazlı ve Alkan gülümserken, Osman Akman ise, "Eşiyle beraber geldiler'' dedi. Milletvekilleri, Banu Alkan'ın beğendiği kravat ve gömlekleri satın aldı. 
     
     İKİ DÜĞÜN BİRDEN 
     Haziran ayının ilk haftası uzatmalı sevgilisi Murat Taşdemir'le Side Apollon Tapınağı'nda nikah, Antalya ve İstanbul'da iki düğün birden yapacaklarını söyleyen sanatçı Alkan, "Antalya Murat'ı bana verdi, ben de ona layık nikah töreni düzenlemek istiyorum. 1 Haziran'da önce Side'deki antik kalıntılar üzerinde nikah, ardından önce İstanbul, son olarak da Antalya'da 2 düğün birden yapmak istiyorum'' diye konuştu. 
     Derin göğüs dekolteli sarı elbisesi, kalın taşlı kolyesi ve seksi kıyafetiyle beğenilen sanatçı Alkan, sevgilisi için de kırmızı çizgili bir gömlek beğenerek aldı. 
     
</TEXT>
</DOC>
