<DOC>
<DOCNO> 335469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun20.html </URL>
<DATE> 2005/04/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Liberation 'Hayır' çıkarsa Fransa'da deprem olur 
</HEADLINE>
<TEXT>

     Fransa'da yayımlanan Liberation gazetesi, AB Anayasası için 29 Mayıs'ta düzenlenecek referandumda, ''hayır'' çıkması durumunda, ''siyasette deprem olacağı'' yorumunu yaptı. 
     Gazete, ''AB Anayasası'nın reddedilmesinin, gerek iktidardaki Halk Hareketi Birliği UMP , gerek ana muhalefetteki Sosyalist Parti'yi derinden etkileyeceğini'' yazdı. 
     Fransa'da 21 Nisan 2002 tarihinde yapılan cumhurbaşkanlığı seçimlerinin ilk turunun sonuçlarına atıfta bulunan gazete, ''İktidar ve muhalefetin, referandum sonucunun siyaset dünyasını tekrar derinden etkilemesinden korktuğunu'' kaydetti. 
     Fransa'da 2002 yılında düzenlenen cumhurbaşkanlığı seçimlerinin ilk turunda, eski sosyalist başbakan Lionel Jospin, yarışı aşırı sağcı Jean-Marie Le Pen'in arkasında tamamlamasının ardından siyaseti bırakma kararı almıştı. 
     Siyasi gözlemciler, ''Referandumdan 'hayır' çıkması halinde, merkez sağda Cumhurbaşkanı Jacques Chirac'ın itibar kaybedeceğini, AB Anayasası'nı çok desteklemeyen UMP lideri Nicolas Sarkozy'nin ise popülaritesinin artacağı yorumunu'' yapıyor. 
     AB Anayasası'nın reddedilmesi halinde Sosyalist Parti'de ise ''evet'' yanlısı Genel Sekreter Francois Hollande ile ''hayır'' yanlısı eski başbakanlardan Laurent Fabius yandaşları arasındaki kavganın büyümesi bekleniyor. 
     Bu arada, Liberation gazetesinin baş makalesinde, referandumda ''hayır'' çıkmasının, aşırı sağcı Le Pen'in zaferi olacağı yorumu yapıldı. 
     Fransa'da yapılan son kamuoyu yoklaması, AB Anayasası için düzenlenecek referandumda ''hayır'' oyu vereceklerin oranının yüzde 52'ye düştüğünü ortaya koydu. 
     CSA Enstitüsü'nün Le Parisien gazetesi için yaptığı araştırmanın sonuçlarına göre, seçmenlerin yüzde 52'sinin ''hayır'', yüzde 48'inin ''evet'' oyu vermesi bekleniyor. 
     15 Nisan'da yapılan kamuoyu yoklamasında ise Fransızların yüzde 56'sının referandumda ''hayır'' oyu kullanmaya kararlı olduğu ortaya çıkmıştı. 
     
</TEXT>
</DOC>
