<DOC>
<DOCNO> 320521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas16.html </URL>
<DATE> 2005/03/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Türkiye'nin en şişman erkeği 3 ayda 140 kilo verdi 
</HEADLINE>
<TEXT>

     Türkiye'nin en şişman erkeği olduğu belirtilen Mustafa Özaçar, 330 kiloyla yatalak halde getirildiği Sağlık Bakanlığı Okmeydanı Eğitim Hastanesi'nden yarın yürüyerek taburcu olacak. 
     Hastanenin 5. Dahiliye Klinik Şefi Prof. Dr. Ziya Mocan, AA muhabirine yaptığı açıklamada, Özaçar'ın 3 ay önce İzzet Baysal Devlet Hastanesi'nden İstanbul'a sevk edildiğinde 330 kilogram ile Türkiye'nin en kilolu insanı olduğunu söyledi. 
     Özaçar'ın hastaneye geldiğinde yatağa bağımlı olduğunu ve kiloları nedeniyle yürüyemediğini hatırlatan Prof. Dr. Mocan, ''Ayrıca organ yetmezliği ve yaygın enfeksiyon mevcuttu'' dedi. 
     Yapılan tedavi sonucu Özaçar'ın 140 kilogram verdiğini dile getiren Prof. Dr. Mocan, ''Hafif işlere bile başlayabilir. Görüldüğü gibi bu tip hastalar, kendi hallerine bırakılmayıp tedavi edilirlerse normal yaşamlarına dönebilirler. Bizim amacımız da bu'' diye konuştu. 
     Prof. Dr. Mocan, Mustafa Özaçar'ın bundan sonra ilaç tedavisi ile birlikte sebze-meyve ağırlıklı beslenmesi, ayrıca bol egzersiz yapması gerektiğini vurguladı. 
     Obezitenin bir hastalık olduğuna işaret eden Prof. Dr. Mocan, hastalığın beraberinde metabolik bozuklukları da getirdiğini ve bu nedenle mutlak suretle tedavi edilmesi gerektiğini kaydetti. 
     Bu tip hastaların bazılarının akupunktur ile tedavi olduklarını, ancak bu tedaviden bir süre sonra verdikleri kiloları iki katıyla aldıklarını ifade eden Prof. Dr. Mocan, obezlerin doktor gözetiminde tedavi olmalarını istedi. 
     Prof. Dr. Ziya Mocan, ''Aç bırakılan obez hastalar kilo almaya mahkumdur'' diye konuştu. 
     
     ''HAYATIMDA ÇOK ŞEY DEĞİŞECEK'' 

     Hastaneden 190 kilo ile ayrılacak olan Mustafa Özaçar ise son 4 yılda hızla aldığı kilolar nedeniyle yatağa bağımlı bir hayat sürdüğünü bildirdi. 
     Artık rahatlıkla yürüyebildiğini anlatan Özaçar, daha fazla kilo vermek istediğini dile getirdi. 
     Sürekli kalorisi az yiyecekler tüketmekten sıkıldığını ifade eden Özaçar, ''Ama mecburum. 2 çocuğum var, onlar için kilo vermeliyim'' dedi. 
     Özaçar, hayatı boyunca sokağa çıktığında fazla kilosundan dolayı bazı insanların alaycı bakışlarıyla karşılaştığını ve bu nedenle dışarı çıkmayı sevmediğini belirterek, ''Umarım artık hayatımda çok şey değişecek'' dedi. 
     Henüz fazla kilolarından kurtulamadığını ve ilaçlara devam etmek istediğini kaydeden Özaçar, obezite tedavisindeki ilaçlarını sosyal güvenlik kuruluşlarının karşılamaması nedeniyle sıkıntı çektiğini ifade etti. 
     Yarın taburcu olacağını anlatan Mustafa Özaçar, Prof. Dr. Mocan ile birlikte hastane yetkilileri ve personele de kendisine gösterdikleri yoğun ilgi nedeniyle teşekkür etti. 
     
</TEXT>
</DOC>
