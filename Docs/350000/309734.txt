<DOC>
<DOCNO> 309734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/eko06.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı iyimser 
</HEADLINE>
<TEXT>


Deutsche Bank, Morgan Stanley, kredi derecelendirme kuruluşları Moody's ve Fitch Ratings Türkiye ekonomisiyle ilgili iyimser açıklamalar yaptılar 


Yatırım danışmanlığı şirketi Morgan Stanley, Alman Deutsche Bank, kredi derecelendirme kuruluşları Moody's ve Fitch Ratings, Türkiye ekonomisini değerlendiren raporlarında, cari açık ve kurlarla ilgili kırılganlıklara işaret etmekle birlikte, genellikle iyimser yorumlarda bulundular. 
Morgan Stanley, uzmanları yaptıkları analizde, Türkiye'de enflasyon oynaklığını gösteren standart sapmanın ortalama 5.2'den 0.8'e düştüğünü, bunun da enflasyonu kalıcı bir şekilde denetim altına almak açısından çok olumlu olduğunu belirttiler. Buna paralel olarak kısa vadeli faiz hadlerinde 4 puanlık bir gerileme olacağı tahmini yapılan analizde enflasyon haddinin 2005 sonunda resmi hedef olan yüzde 8'in de altına, yüzde 6.7'ye düşeceği, bu iyimser öngörünün reformların ve mali disiplinin sürdürülmesi kaydıyla gerçekleşebileceği belirtildi. 

Türkiye 'farklı' olacak 
Deutsche Bank, Türk ekonomisine ilişkin son raporunda oldukça olumlu bir tablo çizdi. Raporda, atılacak adımlarla satınalma gücüne göre kişi başına gelirin 11 bin dolara çıkacağı yer aldı. Türk ekonomisinin 2020'ye kadar yılda ortalama 4.2 büyüyeceği tahmininde bulunan banka raporunda, AB'ye katılım öncesi Türkiye'nin farklı bir ülke haline geleceği vurgulandı. Türkiye'nin büyüme potansiyelini tam kullanması halinde AB'ye üyelik gerçekleşene kadar ekonominin çok güçlü bir yapıya kavuşabileceği belirtilen raporda milli geliri 240 milyar doları aşan Türkiye'nin yılda 6 - 9 milyar dolar yabancı sermaye çekmesi gerektiğini belirtildi. 

Yeni not artırımları gelebilir 
Uluslararası kredi derecelendirme kuruluşu Moody's de raporunda, Türk bankalarının çoğu için durağan olan not görünümünün, mali temellerin iyileşmekte olduğunu, faaliyet ortamındaki güçlenmeyi yansıttığını, ancak sistemik zayıflığın da devam ettiğini açıkladı. 2003 ve 2004 yıllarında varlık kalitesinin iyileştiği, k rlılığın güçlendiği, sermaye büyümesi olduğu, bunun sonucunda bazı bankaların notlarının yükseltildiği belirtilen raporda, "Bunları önümüzdeki aylarda aynı nitelikte yeni değişimler izleyebilir" denildi. 
Moody's'e göre, sistemik gelişmeler Türk bankalarının notları üzerindeki olumsuz baskıyı hafifletiyor. Ilımlı ekonomik ortam hem kredi ve genel iş olanaklarının büyümesine, hem de varlık kalitesine yarar sağlıyor. Mevduatta ortalama vade kısa, vade uyumsuzluğu var. Faiz riski halen yüksek, döviz kurunda meydana gelebilecek sert hareketler varlık kalitesini olumsuz etkileyebilir." 

Türkiye IMF ve AB'ye demirledi 
Fitch Ratings, her ikisi de 'BB' kredi notuna sahip Brezilya ve Türkiye'yi karşılaştırdı. Yönetim Direktörü Scher, "Brezilya'da kamu maliyesinin durumu Türkiye'den daha iyi görünüyor, ancak Türkiye reform programını, IMF programı ve AB'ye katılıma demirledi. Brezilya kendi başına hareket ediyor olabilir" dedi. Scher şöyle konuştu 
"Türkiye'de 2007'de genel seçim olacak. AKP'nin arkasındaki halk desteği sınanacak. Parti politikasının temel taşını halkın geniş desteğini alan AB'ye katılım oluşturuyor. Endişe kaynağı ise artan cari açık. Brezilya GSYİH'nın yüzde 1.9'u kadar cari islemler fazlası verirken Türkiye yüzde 5'i kadar açık veriyor. Bu, Türkiye'yi ani kur düzeltmeleri karşısında daha kırılgan hale getiriyor. Türkiye IMF ile yeni anlaşma yaptı. Brezilya ise IMF ile yeni bir programı yapacak gibi görünmüyor. " 


</TEXT>
</DOC>
