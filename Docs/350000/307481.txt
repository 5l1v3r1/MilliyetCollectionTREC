<DOC>
<DOCNO> 307481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko15.html </URL>
<DATE> 2005/01/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TMSF, Balkaner ve Uzan araçlarını satacak... 
</HEADLINE>
<TEXT>

     Tasarruf Mevduatı Sigorta Fonu TMSF , Balkaner ve Uzan Grubu'ndan haczettiği 25 aracı, 26 Ocak Çarşamba günü satışa çıkaracak. 
     TMSF'den yapılan açıklamaya göre, Fon'un Esentepe'deki Merkez Binası'nda gerçekleştirilecek ihalede satışa sunulacak araçların toplam muhammen bedeli 905 bin YTL olarak hesaplandı. 
     Mercedes, BMW, Cadillac, Chrysler, Seat, Hyundai ve Honda gibi çeşitli markalardan oluşan araçların fiyatları, 5 bin YTL ile 120 bin YTL arasında değişiyor. 
     Balkaner Grubu'ndan haczedilen 6 araç toplam 210 bin YTL ve Uzan Grubu'ndan haczedilen 19 araç toplam 695 bin YTL'lik muhammen bedele sahip bulunuyor. 
     Satış listesinde yer alan araçlardan en yüksek muhammen bedele sahip olan 1999 model zırhlı arazi taşıtı Mercedes G500, 120 bin YTL'den satışa çıkarılacak. İhalenin en düşük muhammen bedelli aracı Seat Ibiza ise 5 bin YTL ile alıcı arayacak. 
     İhaleye katılmak isteyenlerin 5 bin YTL tutarındaki teminatı Ziraat Bankası Gayrettepe Şubesi'ndeki 14061804-5002 numaralı hesaba yatırmak gerekiyor. 
     
</TEXT>
</DOC>
