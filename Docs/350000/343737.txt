<DOC>
<DOCNO> 343737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo30.html </URL>
<DATE> 2005/05/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sağlam Yeni sezonda Gaziantepspor'da görev almayı düşünmüyorum 
</HEADLINE>
<TEXT>

     Gaziantepspor Teknik Direktörü Nurullah Sağlam, yeni sezonda Gaziantepspor’da görev almayı düşünmediğini söyledi. 
     Sağlam, AA muhabirine yaptığı açıklamada, yeni sezonda başka bir takımla çalışmayı düşündüğünü, sezon sonunda çok sevdiği takımdan ayrılmak zorunda kaldığı için üzüntü içinde olduğunu belirtti. 
     Gaziantepspor’da uzun yıllar geçirdiğini, futbolculuk, yardımcı antrenörlük, alt yapı ve 2,5 yılı aşkın süredir teknik direktörlük görevini sürdürdüğünü ifade eden Sağlam, "Ben bir Gaziantepli teknik direktör olarak takımının adını Avrupa’da elde ettiğimiz başarılarla duyurdum. Bu noktadan sonra bir teknik adam olarak Avrupa’da bir takım çalıştırarak duyurmak istiyorum" dedi. 
     Bu yıl çeşitli nedenlerden ötürü Gaziantepspor’un ilk kez UEFA Kupası hedefinden uzaklaştığını, bunun da takımı olumsuz yönde etkilediğini ifade eden Sağlam, sözlerini şöyle sürdürdü 
     "Gaziantepspor bugüne kadar birçok kez UEFA Kupasına katılmış, benim dönemimde de çeyrek finalin kapısından dönmüş bir takım. Biz şampiyonluğu hedefleyerek değil UEFA kupasını hedefleyerek lige başlıyoruz. Dar bir bütçeyle bizim gibi bir Anadolu takımının şampiyon olacağını düşünmek gerçekçi olmaz. Dev bütçeli takımlarla mücadele ediyoruz. Kadromuz dar. Bir de bunun üstüne seyirci desteğimiz yok. 
     Sezon sonunda üzülerek belirteyim ki, artık burada çalışmayı düşünmüyorum. Başka takımların benimle görüştüğü doğru. Ama sezon sonuna kadar takımımın başındayım, kimseye söz vermedim, sezon sonunda isteyen takımlarla masaya oturacağım. " Sağlam’ı yeni sezonda Konyaspor ve Çaykur Rizespor takımlarının istediği öğrenilirken, kırmızı-siyahlılar da, Saffet Susiç ve Aykut Kocaman ile görüşmelerini sürdürüyor. 
     
</TEXT>
</DOC>
