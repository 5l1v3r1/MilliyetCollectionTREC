<DOC>
<DOCNO> 314672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun27.html </URL>
<DATE> 2005/02/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Musul'da yeni çatışmalar 9 ölü... 
</HEADLINE>
<TEXT>

     Irak'ta şiddet olayları devam ederken, bugün Musul'da meydana gelen yeni çatışmalarda 9 direnişçi öldürüldü. 
     Amerikan ordu sözcüsü Yarbay Erik Kurille, Musul'da direnişçilerin bir camiden bir üsse el bombası ve havan topu saldırısında bulunduğunu, Amerikan askerlerinin karşı ateş açması üzerine çatışma çıktığını söyledi. 
     Direnişçilerin bir Amerikan tankı ile zırhlı aracına zarar verdiğini, ancak Amerikan tarafından kayıp olmadığını belirten sözcü, çatışmalarda 9 direnişçinin öldüğünü, bazı araçlarla birkaç binanın bazı bölümlerinin yandığını açıkladı. 
     Bu arada, Bağdat'ın Baladiye bölgesinde bir Amerikan askeri konvoyunu hedef alan bomba yüklü aracın patlaması sonucu Iraklı bir kadın öldü, 3 Iraklı yaralandı. 
     Irak polisi, bombanın uzaktan kumandalı olduğunu, kaçan saldırganın yakalanması için bölgenin kontrol altına alındığını söyledi. 
     Bağdat'ın Musayip kasabasında da bugün bomba yüklü bir aracın havaya uçması sonucu 17 kişi ölmüş, 21 kişi yaralanmıştı. 
     
</TEXT>
</DOC>
