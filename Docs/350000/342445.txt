<DOC>
<DOCNO> 342445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spoz1.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkçe'de yeni lehçe beşçe 
</HEADLINE>
<TEXT>


Volkan KARSAN 


Alaturka sadece alafranganın karşıtı olsun diye ve yalnızca tuvalet taşlarını sınıflandırsın diye dilimize girmemiştir. Bu kavram Türk'e ait, ona has anlamını taşır. Çoğunlukla da çok özel ve güzel hasletleri tanımlar. 
Bu kez ise farklı Galatasaray'ın 100. yıl kupa zaferi için yapılan yorumlar tam alaturka... Dünyanın hiçbir yerinde ezeli rekabetin 5-1'lik sonucundan sonra "Futbol sonuç oyunudur" diyenlerin yerini "Garip bir oyun bu, oynayan kazanamadı" ifadeleri kullanılmaz. Kimse de, beşinci gole kadar sanki beraberlik kapıdaymış gibi televizyonda maç anlatmaz. Kazanan takıma, atılan beş gole "tesadüfen kazanılan UEFA Kupası" muamelesi yapılmaz. Bu olsa olsa aziz kişiliklerin özel bir bakışı olur... 
Alaturka, müzikten kültür örneklerine kadar beyin kıvrımlarından damıtılmış nadide örnekler içerir. Türk insanının zekası, bazı yorumcuları mahcup edecek düzeydedir. Nitekim bu, genelde böyle özel günlerde ortaya aniden çıkıverir... Kupa töreninden hemen sonra da öyle oldu... Telefonda bir mesaj Fener beşçe, Aziz yıldı... Bütün geceyi bir başka pencereden özetliyordu... 
Şans diyenlere, sonucu Mondragon'la, Tuncay'a mal edenlere, anlatırken dil sorunu çekenlere mesaj var. Yenisi bulunana kadar Türkçe'ye yeni lehçe beşçe... Beş dakikanızı ayırın düşünün, bu yazıyı beş kişiyle paylaşın, Kadıköy'deki maç için iki beş gün bekleyin... 


</TEXT>
</DOC>
