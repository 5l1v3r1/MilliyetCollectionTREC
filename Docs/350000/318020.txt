<DOC>
<DOCNO> 318020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur41.html </URL>
<DATE> 2005/02/23/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Teröristlerin döşediği mayın, askeri araç geçtikten sonra patladı 
</HEADLINE>
<TEXT>

     Batman'ın Gercüş İlçesi'nde teröristlerin yola döşediği uzaktan kumandalı mayın, askeri araç geçtikten sonra patladı. 
     Alınan bilgiye göre, Yemişli Köyü Jandarma Karakolu yakınlarında devriye görevi yapan askerlerin kullandığı araç yoldan geçtikten sonra patlama meydana geldi. Aracın, mayının üzerinden geçtikten kısa bir süre sonra patlamanın olması can kaybını önledi. 
     Yapılan ilk incelemede, yola teröristlerce daha önceden uzaktan kumandalı mayın döşendiğinin belirlendiğini kaydeden yetkililer, ''Mayının geç patlaması nedeniyle can kaybı olmadı. Teröristlerin hazırladığı tuzak boşa çıktı'' dediler. 
     Olaydan sonra bölgede geniş çaplı operasyon başlatıldı. 
     
</TEXT>
</DOC>
