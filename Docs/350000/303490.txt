<DOC>
<DOCNO> 303490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas02.html </URL>
<DATE> 2005/01/04/ </DATE>
<TIME> 02.14 </TIME>
<AUTHOR>  </AUTHOR>
<HEADLINE>
Bademcik deyip geçmeyin 
</HEADLINE>
<TEXT>

     Demet ÖZTÜRK DHA 

      ÖZELLİKLE çocuklarda sık rastlanan bademcik enfeksiyonlarının, ihmal edildiği takdirde vücutta kalıcı hasarlar bırakabileceği belirtildi. 
     En belirgin özelliği boğaz ağrısı ve yüksek ateş olan bu hastalığın, sık tekrarlanmasının tehlikeli olduğunu söyleyen Kulak Burun Boğaz Uzmanı Op.Dr. Kemal Tekden, "Çocuklarımızı bu tehlikeden korumak için, bademciklerin ameliyatla alınması şarttır. Bademcik ameliyatı günümüzde çok basit bir operasyon haline gelmiştir. En fazla 10 dakika içinde tamamlanmaktadır. Ameliyattan kaçarak çocuklar riske atılmamalıdır'' dedi. 
     Op. Dr. Kemal Tekden, aslında vücudun savunma sistemine dahil olan bademciklerin, yılda 4-5 iltihap geçirdikleri zaman, artık büyük oranda savunma fonksiyonlarını kaybettiğini ve bütün vücudu etkisi altına alan enfeksiyon kaynağı durumuna gelebildiğini söyledi. Op.Dr. Tekden, "Çocukların bedenen gelişmeleri üzerinde olumsuz etki yapan bademcik enfeksiyonu ile beraber sık sık kullanılması gereken antibiyotikler de bağışıklık sistemini bozan bir etki yapmaktadır. Ateşin yüksek olması nedeniyle görülen havaleler kalıcı olmaktadır. Bademcik enfeksiyonlarının en korkulan komplikasyonu ise, ateşli romatizma yoluyla kalp kapak bozukluklarına ve böbrek bozukluklarına neden olmalarıdır'' dedi. 
     
</TEXT>
</DOC>
