<DOC>
<DOCNO> 304963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/ekonomi/eko01.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, zayıf dolara önlem hazırlığında 
</HEADLINE>
<TEXT>


Dolar euro karşısında hızla değer kazandı. Bush hükümetinin bütçe açığını azaltıcı bir tedbir paketi hazırlığı içinde olduğuna yönelik haberlerle dalgalanmanın sürmesi bekleniyor 

SONGÜL HATISARU Finans atölyesi 

Geçen hafta FED'in yeniden faiz artırım sinyali vermesi gelişmekte olan piyasalarda panik havası yarattı. Brezilya, Arjantin Türkiye gibi ülkelerin yerel para birimleri değer kaybederken ABD doları değer kazandı. Piyasalarda geçen aralık ayı boyunca süregelen gelişmeler nedeniyle yabancı oyuncular gelişmekte olan piyasalarda büyük pozisyonlar almışlardı. Fiyatların şiştiği piyasada kar realizasyonları yaşanması bekleniyordu. FED'in açıklaması beklenen bu satışları öne çekti. Ancak satışların hızı büyük uluslararası oyuncuların portföylerinde geçici bir pozisyon değişikliğine gittiği izlenimi veriyor. Yani eurodaki yükselişin devam etmesini bekleyen oyuncular euroyu biraz daha düşürüp buralardan yeniden pozisyon açma stratejisini uyguluyor gibi görünüyor. Çünkü beklentiler euronun daha bir miktar güçlenmesi yönünde ise paritede 1,35 ile 1,30 seviyesi arasında alınacak pozisyonlarda yüzde 3,8'lik bir kazanç farkı oluşuyor. Büyük montanlı paralarda bu miktarın trilyon dolarlara denk geldiği düşünüldüğünde parite cephesinde gelişmelerin ne denli spekülatif olabileceği de görülüyor. 

Dalgalanma sürecek 
Ancak yine de ABD'de aralık ayı tarım dışı istihdam verisinin beklentilerin altında kalmasına karşın cuma günü dolardaki değer kazancının hızlanarak sürmesi ilginçti. Bize göre asıl neden bir süredir ABD basınında satır aralarında Bush hükümetinin 600 milyar dolara ulaşan bütçe açığını azaltıcı tedbirler üzerinde çalıştığı ve yılın ikinci yarısında Kongre'nin bir paket açıklayabileceğine yönelik ifadelerdi. ABD Hazine Bakanı Snow'un "güçlü dolar istiyoruz" sözleri bu yorumların ön plana çıkmasına ve olası bir önlem paketinin Bush hükümetinin iktidarının son dönemine kalmayabileceğine yönelik beklentileri tetikledi. Cuma günü euro - dolar paritesi 1.3028 seviyesine kadar geriledi. Detayları bilinmemesine karşın Bush hükümetinin savunma harcamaları dışındaki giderleri kısıcı bir çalışma başlattığı ancak ABD'nin esas olarak gelirleri artırıcı projeler üzerinde çalıştığı söyleniyor. Ancak Bush hükümeti işbaşına geldiğinden bu yana bazı önlemler üzerinde çalışmakla birlikte bu tedbirleri bu yıl gündeme alıp almayacağını kestirmek kahinlik olur. 

Japonya ve Almanya 
Böyle bir öngörünün kahinlik düzeyinde kalacağı yine FED'in açıklamalarında gizli. FED toplantı tutanaklarında ABD cari açığına vurgu yapmasına karşın hemen arkasından ana ticari partnerlerinin de önlem alması, iç tüketimlerini artırmaları gerektiğini vurguluyor ve yapısal sorunlarına dikkat çekiyordu. Bu ifadeler ABD'nin kısa vadede dolardaki düşüşün durması için önlem kalıcı önlem almayacağını gösteriyor. FED'in ticari partner olarak işaret ettiği Almanya ve Japonya'nın ise tedbir alması zor. Bütçe açıkları veren Almanya'nın sosyal güvenlik açıklarını azaltıp iç tüketimi artırması bugünden yarına yapılabilecek bir iş değil. Keza deflasyonist sürecin yaşandığı Japonya'da da kısa vadede sonuç doğuracak önlemlerin alınması zor. Bu çerçevede FED faizleri hızla artıracağına yönelik söylemini keskinleştirmez ve bir önlem paketi gündeme gelmez ise paritede yaşanan düzeltmenin ardından eurodaki yükselişin yine devam edeceğini söyleyebiliriz. Öte yandan petrol fiyatları dışında ABD'de çok büyük risklerde görünmüyor. ABD hızlı büyüyor, istihdamını artırıyor. Çekirdek enflasyon ise yüzde 1.5 ile FED'in güvenli aralık olarak tanımladığı bölgede seyrediyor. Bu nedenle şimdilik söyleyebileceğimiz zayıf dolardan kazançlı çıkan ve büyümesini artıran ABD'nin değerli dolara oynayacağı yönündeki sinyallerin güçlü olmadığı ve spekülatif göründüğü. Ancak ABD'de 19 Ocak'ta açıklanması beklenen TÜFE verisi görülene kadar ve ardından 2 Şubat'ta yapılacak FED toplantısına kadar dalgalanmanın süreceğini söyleyebiliriz. 

İki görüş çarpışacak 
Bu hafta ABD'de açıklanacak dış ticaret ve üretici fiyatları verileri parite üzerinde dalgalanma yarattıkça içeride de dolar kuru bu harekete paralel bir seyir izleyecek. Esasında gelişmekte olan piyasalarda iyimserler ile kötümserlerin çarpışacağı bir hafta yaşayacağız. Bir tarafta dalgalanmanın süreceğini düşünenlerin satışları olacaktır. Ancak yükselen dolar kuru nedeniyle YTL cinsinden enstrümanların ucuz kaldığını düşünen yabancıların yeniden piyasaya girme iştahı oluşabilir. Bu iki görüşün hangisinin ağır basacağını tahmin etmek güç olmakla birlikte doların hızlı şekilde değer kazanmış olması nedeniyle bu hafta paritede euro lehine küçük çaplı bir bir düzeltme yaşanması muhtemel. Dolayısıyla iç piyasada 1.405 seviyesine çıkmış olan dolar kurunun da bu hafta bir miktar gerilemesi beklenebilir. 


</TEXT>
</DOC>
