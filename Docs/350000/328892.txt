<DOC>
<DOCNO> 328892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko08.html </URL>
<DATE> 2005/03/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bankacılardan risk uyarısı... 
</HEADLINE>
<TEXT>

     Türkiye Bankalar Birliği, enflasyonun kontrol altına alınması, bütçe disiplini ve yapısal reformlar konusunda olumlu görünümü "baz senaryo" olarak aldığını belirtmesine karşın, bazı risklerin iyi izlenmesi uyarısında bulundu. 
     TBB Makroekonomi Alt Çalışma Grubu'nun değerlendirmesinde, "Bu risklerin başında da gelişmekte olan ülkelerden çıkışa yol açacak bir dış şok, enflasyonla mücadelenin zayıflaması ve bütçe disiplininde bozulma bulunmaktadır" denildi. 
     TBB Makroekonomi Alt Çalışma Grubu'nun değerlendirmesinde, ABD ekonomisiyle ilgili artan kaygılara dikkat çekildi. Değerlendirmede, ABD'deki "ikiz açıklar" olarak nitelendirilen cari açık ve bütçe açığıyla ilgili iki farklı yaklaşım bulunduğu anımsatıldı. Birinci yaklaşımın, "ABD'de rekor düzeye çıkan ve finansmanı ile ilgili soru işaretleri bulunan cari açıktaki düzeltme sürecinin, eş zamanlı olarak dolarda değer kaybı, ABD'nin büyümesinde yavaşlama ve dolayısıyla global durgunlukla gerçekleşebileceği", diğer yaklaşımın ise "Asya ülkeleri gelişme sürecini tamamlayıncaya kadar AB'nin finansal varlıklarına talebin güçlü seyredeceği, dolar, euroya karşı değer kaybını sürdürse ve sermaye bölgesine akımlar azalsa bile ABD'de faiz oranlarının aşırı yükselmeyeceği" yönünde olduğu belirtildi. 
     ABD'de son dönemde faizlerdeki artış eğiliminin gelişmekte olan ülkelerin fonlarına olan talebi ve likidite koşullarını olumsuz etkilediği anlatılan değerlendirmede, şöyle denildi 
     "Ancak uluslar arası piyasalarda oynaklığın son iki yılda genel olarak düşük seyretmesi, risk alma iştahını güçlendirmekte ve yatırımların göreli olarak daha riskli ve daha yüksek getirili olan gelişmekte olan ülke araçlarına kaymasına yol açmaktadır." 
     
     ÖDEMELER DENGESİ RİSKİ 
     Türkiye'de ise iç talepteki yavaşlamanın önemli etkisine karşın gelecek dönemde ihracat ve yatırım eğilim desteğinin sürmesi ve hedeflerle uyumlu bir büyüme oranın yaklanması beklentisine yer verildi. Buna karşın artan cari açık ve 2005 ile 2006'daki dış borç ödemelerinin yüksek olmasının ödemeler dengesi açısından riskleri beraberinde getirdiği uyarısı yapıldı. IMF kredisiyle borçların yeniden yapılandırılmasının borçlanma baskısını azaltacağı belirtilen değerlendirmede, döviz çıkışı ve TL'nin değerlenmesiyle ilgili şu yorumda bulunuldu 
     "Son dönemde piyasalarda artan oynaklığa karşın, öncü verilerden henüz belirgin bir döviz çıkışı yaşanmadığı görülmektedir. Ayrıca yurtiçi yerleşiklerin yatırım tercihlerinin yeni yılla birlikte tekrar TL cinsinden yatırım araçlarına yönelmesi, TL'nin değerini olumlu yönde etkilemiştir. Önümüzdeki dönemde de bu eğilimin korunması, döviz çıkışlarının etkisini yumuşatabilir. Yurtdışı yerleşiklerin Türkiye'deki portföylerini yükseltmeleri ve ters para ikamesi eğilimi ile Merkez Bankası'nın toplam döviz alımları, 2003'te 9.9 milyar dolar, 2004'te 5.4 milyar dolar ve 2005'te de 5.4 milyar dolar düzeyine çıkmıştır. Bu doğrultuda Merkez Bankası döviz rezervleri 2002 sonundaki 26.7 milyar dolar seviyesinden 11 Mart 2005'te 39.4 milyar dolara kadar yükselmiştir." 

ANKA 
     
</TEXT>
</DOC>
