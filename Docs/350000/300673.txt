<DOC>
<DOCNO> 300673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur26.html </URL>
<DATE> 2004/12/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Turizmde 2005 beklentileri... 
</HEADLINE>
<TEXT>

     Türkiye'ye, Avrupa ve Bağımsız Devletler Topluluğu BDT ülkelerinden turist getiren büyük tur operatörlerinin yetkilileri, 2005 yılına ilişkin iyimser rakamlar açıkladılar. 
     Tur operatörlerinin üst düzey yöneticileri, Turizm Gazeteci, Yazarları ve Editörleri Derneği'nin TUYED Akdeniz Turistik Otelciler Birliği AKTOB işbirliğiyle düzenlediği, ''2004 Yılı Değerlendirmesi 2005 yılından beklentiler'' konulu panelde bir araya gelerek, sektörde 2004 yılında yaşanan gelişmeleri değerlendirdiler ve 2005 yılına ilişkin beklentilerini açıkladılar. Tur operatörleri, Türkiye'ye en çok turist gönderen Almanya, BDT ve Hollanda'dan gelecek turist sayısının ortalama yüzde 20 oranında artacağı görüşünde birleştiler. 
     Antalya Tanıtım Vakfı ATAV Başkanı Nizamettin Şen'in yönettiği panelde Öger Tur Yönetim Kurulu Başkan Vekili Nina Öger deniz, kum, güneşin dışında Türkiye'nin kültürel ve tarihi değerlerini ön plana çıkartmak gerektiğini söyledi. Türkiye'de 9 çeşit beyaz peynirin yanı sıra tulum peyniri gibi, değişik tad ve lezzette peynirleri bulunduğuna değinen Öger, bu peynirlerden yemek amacıyla dahi Türkiye'ye gelmek isteyen turist olabileceğine değindi. 
     AKTOB ile AB ülkelerinden bir grup gazeteciyi Antakya'ya getirdiklerini de hatırlatan Nina Öger, gazetecilerin camiden çıkıp, kiliseye, oradan da sinagoga geçince şaşkınlıklarını gizleyemediklerini ifade ederek, ''Böyle bir tarihsel ve kültürel zenginliğimiz olduğunu bilmeyen gazeteciler hayretler içinde kaldılar. AB rüzgarını arkamıza almamız gerekiyor'' dedi. Nina Öger, bu yıl internetten tatil paketi satışlarının arttığını ve sadece internetten 9,5 milyon euro ciro elde ettiklerini belirtti. Öger, İstanbul'u pazarlamak için 2005'te özel bir çaba sarf edeceklerini sözlerine ekledi. 
     
     DIANA TUR'DAN MUSTAFA YAKAR'' 
     Diana Tur'dan Mustafa Yakar ise bu yıl Türkiye'ye 8 ülkeden 850 bin turist getirdiklerine değinerek, 2005'te bu rakamın 1 milyonun üzerine çıkacağını bildirdi. Hedeflerini her yıl yüzde 10-15'lik artışlarla istikrarlı bir şekilde büyütmek istediklerini anlatan Yakar, Türkiye'deki fiyat kalite ilişkisinin devamlılığının sağlanması gerektiğini kaydetti. Türkiye'nin İspanya, Yunanistan gibi rakiplerini iyi gözlemesi gerektiğinin altını çizen Yakar, ''Türk turizmi olarak yakaladığımız en iyi trend her şey dahil sistemidir. Avrupa'da seyahat eden insan sayısı artmıyor. Biz 2004'te İspanya ve Yunanistan'ın pastasından pay aldık'' dedi. 
     Yakar, kültür turizminin gerilediğini de belirterek, geçen yıl getirdikleri 850 bin turistten yalnızca 3 bin 500'ünün Anadolu turuna çıktığını ifade etti. 
     
     TUI'DEN NURHAN ERDEM 
     TUI'den Nurhan Erdem Tanır, TUI'nın Almanya'dan getirdikleri turist sayısının 2004'te yüzde 33 oranında arttığını ve 1 milyon rakamına ulaştığını açıkladı. 2005'te çok büyük bir artış beklentileri bulunmadığına değinen Tanır, her şey dahil sistemini tur operatörlerinin önermediğini, bunu turistin talep ettiğini belirtti. Geçen yıl Türkiye'nin İspanya'nın pastasından pay aldığını, ancak İspanya'nın bu yıl Türkiye'yi iyi tahlil ederek yeni bir atağa başladığını anlatan Tanır, İspanya'nın 2005 için yüzde 20 artışı şimdiden yakaladığını belirtti. Tanır, ''Avrupa seyahat pazarında pasta büyümüyor, dilimler değişiyor'' diye konuştu. 
     Tanır, her şey dahil sistemini Türkiye'nin rakiplerinden daha iyi uyguladığına da değinerek, ''Türkiye, her şey dahil sistemini çok iyi uyguluyor. Bu konuda bize rakip olamazlar'' dedi. 
     
     ''MISIR'IN RUSYA PAZARINDAKİ TEHDİDİ' 
     Rusya'dan turist getiren en büyük tur operatörü olan Tez Tur Genel Müdürü Yusuf Goralı ise Rusya'nın, anlık gelişmelerin yaşandığı, çok stresli bir pazar olduğundan şikayet etti. Mısır'ın Rusya pazarında Türkiye'ye rakip olduğunu ve özellikle Türkiye'de fiyatların yüksek olduğu Eylül ayından itibaren Mısır'ın Rusya'da önemli operasyonlar gerçekleştirdiğini kaydeden Goralı, ''Rusya pazarında Mısır, Türkiye'yi tehdit ediyor'' diye konuştu. 
     Goralı, Türkiye'nin AB üyeliği halinde Rus vatandaşlarına vize uygulayacağını da hatırlatarak, bu durumun sıkıntı yaratabileceğini söyledi. 
     
     DİĞER KONUŞMACILAR 
     Hollanda pazarının lider şirketi Corendan'dan Bora Karaer, Hollandalıların Türkiye'deki kaliteli otellere rağbet ettiklerini, bu yıl 4 milyon euro reklam harcaması gerçekleştirdiklerini aktardı. Karaer, 2005'te Hollanda'dan gelecek turist sayısının daha da artacağına işaret ederek, rekabetin yalnızca şirketler arasında yaşanmadığını, ülkeler arası rekabetin de dikkatle incelenmesi gerektiğini vurguladı. 
     Norveç, İsveç, Finlandiya gibi İskandinav ülkelerinden turist getiren Bastıyalı Tur'dan Onat Cihanoğlu ise İskandinav turistlerin Almanlara oranla 2 kat fazla para harcadığını ve parayı da tur operatörlerine değil bakkal, lokanta, hediyelik eşya mağazası gibi işyerlerine direkt bıraktıklarını anlattı. 
     Mastur'dan Selim Lapa da 2005'te yüzde 20 büyümeyi arzuladıklarını ifade etti. Lapa, Türkiye'nin sadece fiyat avantajıyla değil, kalitesiyle de kolay pazarlanabilir hale geldiğini söyledi. 
     
</TEXT>
</DOC>
