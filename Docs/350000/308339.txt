<DOC>
<DOCNO> 308339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/guncel/gun01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Buldan mucizesi 
</HEADLINE>
<TEXT>


Okulları, hastaneleri, kültür merkezi, hatta PTT binası bile hayırseverler tarafından yapılan ilçede, Kaymakam Bilal Çelik yeni girişimleri başka illere yönlendiriyor 

GÜRKAN AKGÜNEŞ Buldan 

Kalabalık sınıflar, bakımsız kamu binaları ve dökülmeye yüz tutmuş hastaneler Türkiye'nin alışılmış manzaralarıdır. Ancak bu sorunlar Denizli'nin Buldan ilçesine çok uzak. Çünkü bu ilçe, kamu binalarıyla AB kentlerini aratmıyor. Okulları, hastaneleri, kültür merkezi, hatta PTT binası bile hayırseverler tarafından yapılan ilçede, tüm öğrenciler tek kişilik sıralarda gün boyu eğitim görüyor. Buldan'daki 27 kamu binasından 20'sinin hayırseverler tarafından yapıldığını belirten Kaymakam Bilal Çelik, okul yapmak isteyenleri başka illere yönlendirdiklerini anlatıyor. 
Buldan, çok sayıda sanayici ve işadamı çıkarmanın kaymağını yiyiyor. Yaklaşık 5 bin öğrencisi bulunan ilçedeki tüm ilköğretim okulları ve liseler, hayırseverlerin imzasını taşıyor. Hayırseverlerce yaptırılan 6 ilköğretim okulunda her öğrencinin özel dolabı bulunuyor ve eğitim gün boyunca sürüyor. İlçedeki 3 lise de yine hayırseverlerce yaptırılmış. 
İlçedeki bağışlar sadece okullarla sınırlı kalmıyor, iki hastanede de yine hayırseverlerin ismi bulunuyor. İlçenin modern sağlık merkezi Abdullah Sayıner Göğüs Hastalıkları Hastanesi'nin her odasında ayrı bir hayırseverin ismi yaşıyor. Okul ve hastanelerin yanı sıra ilçenin PTT binası ve kültür merkezi de aynı şekilde yapılmış. 
Kaymakam Çelik, okul yaptırmak için başvuranların taleplerini geri çevirdiklerini belirterek şunları söylüyor 
"Milli Eğitim Bakanlığı'nın nihai hedefi her derslikte 30 öğrenci. Biz bu sayının altındayız. Şu anda bir sınıfta en fazla 28 öğrenci ders görüyor. Şu anda okul ihtiyacımız yok. Hayırseverlere, 'Laboratuvar veya spor salonu yapın. Ya da İstanbul ve İzmir'e okul yapın' diyoruz. Buldan'a bir şeyler yapmak isteyenlere maalesef olumlu cevap veremiyoruz." 
Hükümet konağı, jandarma, emniyet, belediye, Ali Tunaboylu Mesleki ve Teknik Eğitim Merkezi, Yenicekent Atatürk İlköğretim Okulu, Alacaoğlu İlköğretim Okulu'nun devlet tarafından yapıldığını söyleyen Çelik, tek eksiklerinin Pamukkale ile Buldan arasında kestirme bir yol bulunmayışı olduğunu söylüyor. 

Başkanlara hediye 
Buldan'ın ünü, Buldan El Sanat Merkezi BELSAM sayesinde sınırları aştı. Pamukkale'nin sularının döküldüğü Karahayıt'ta yetişen ağaç köklerinden elde edilen boya kullanılarak dokunan ipek yatak takımına İtalya Başbakanı Silvio Berlusconi 20 bin dolar vererek sahip oldu. Eski ABD Başkanı Bill Clinton, Kaliforniya Valisi Arnold Schwarzenegger ve Rahşan Ecevit de Buldan'da dokunan ürünlerden satın aldı. Başbakan Erdoğan da bir yatak takımı dokuttu. 


</TEXT>
</DOC>
