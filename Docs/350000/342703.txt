<DOC>
<DOCNO> 342703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo23.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan balık büyük 
</HEADLINE>
<TEXT>


Mönchengladbach ile deplasmanda golsüz berabere kalan Yıldıray'ın takımı Hertha Berlin, Schalke ve Stuttgart'ın kaybettiği haftada Şampiyonlar Ligi için önemli bir fırsatı kullanamadı 


Alman Ligi'nin bitimine 1 hafta kala şampiyon ve küme düşen takımlar belirlendi ama Devler Ligi için müthiş bir mücadele yaşanıyor. Yıldıray Baştürk'ün forma giydiği Hertha Berlin deplasmanda M.Gladbach ile 0-0 berabere kaldı. Milli oyuncumuz 90 dakika görev alırken, etkili olamadı. Gladbach dün aldığı 1 puanla ligde kalmayı garantiledi. Ancak Hertha, ikinci Schalke ve üçüncü sıradaki Stuttgart'ın yenildikleri 33. haftada Şampiyonlar Ligi için önemli bir fırsatı tepti. 
Schalke evinde Dortmund'a 2-1 mağlup oldu. Mavi - Beyazlılar, maç boyunca baskılı oynamasına rağmen sahadan boynu bükük ayrıldı. Hamit Altıntop 11'de şans bulup, 90 dakika forma giydi. Konuk ekibin Kehl ve Ricken ile bulduğu gollere ev sahibi Waldoch ile cevap verdi. Stuttgart, Bochum deplasmanında 2-0'lık ummadığı bir yenilgi aldı. Bochum bu galibiyete rağmen Freiburg ve H.Rostock'la birlikte 2. Lig'e düştü. 

Halil'den asist 
Şampiyonluğunu iki hafta önce ilan eden Bayern Münih, Nürnberg'i 6-3'lük skorla topa tuttu. Bayern karşılaşma sonrası Münih Olimpiyat Stadı'nda düzenlenen törenle kupasını aldı. Kaiserslautern'in deplasmanda Mainz'e 3-2 yenildiği maçta konuk ekibin formasını giyen Halil Altıntop, Amanatidis'in attığı 2. golün asistini yaptı. Diğer sonuçlar Hannover - Hamburg 2-1, H.Rostock -A.Bielefeld 1-1, W.Bremen-Freiburg 4-1, Wolfsburg - Leverkusen 2-2. 

Figo'dan U dönüşü 

Portekizli yıldız Luis Figo, EURO 2004 sonrası bıraktığı milli takıma dönüş kararı aldı. Portekiz Futbol Federasyonu, 32 yaşındaki başarılı oyuncunun teknik direktör Luis Felipe Scolari ile görüşüp, tekrar milli formayı giymek istediğini bildirdiğini açıkladı. Figo, 4 Haziran'daki Slovakya maçının kadrosuna dahil edildi. 

Inzaghi'nin İstanbul rüyası 

Şampiyonlar Ligi finalinde Liverpool ile karşılaşacak Milan'ın yıldız golcüsü Filippo Inzaghi bu dev maçta forma giymek istediğini söyledi. Sakatlığı nedeniyle uzun süre sahalardan uzak kalan Inzaghi döndükten sonra yedek kulübesine mahkum olmuştu. 

Barthez pes etmiyor 

Marsilya'nın şubat ayında Wydad Kazablanka ile oynadığı hazırlık maçında hakeme tükürdüğü için üç ayı tecilli altı aylık cezası 2005 yılı sonuna kadar uzatılan Fabian Barthez direniyor. Radio France'a konuşan 34 yaşındaki file bekçisi, "Ne olursa olsun futbolu bırakmayı düşünmüyorum" dedi. 


</TEXT>
</DOC>
