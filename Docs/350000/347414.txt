<DOC>
<DOCNO> 347414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun15.html </URL>
<DATE> 2005/05/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsrail, 88 Filistin evini yıkıyor 
</HEADLINE>
<TEXT>

     İsrail'in, Kudüs'ün doğusunda Filistinlilere ait 88 evi yıkmayı planladığı bildirildi. 
     Doğu Kudüs'te Eski Kent'in hemen dışında yer alan Arapların yaşadığı Silvan mahallesindeki evlerin yıkılmasının, İsrail'in 1967 savaşında Doğu Kudüs'ü ele geçirmesinden beri yapılan en büyük yıkım olacağı belirtiliyor. 
     Haaretz gazetesinin haberine göre, Kudüs'ün kent planlamacısı Uri Şetrit, evlerin çoğunun iskan izni olmaksızın yapıldığını öne sürdü ve burada bir milli park yapılacağını söyledi. 
     Şetrit, bölgenin 1977'de yeşil alan olarak planlandığını, 1967'den önce yapılan evlerin yıkılmayacağını kaydetti. 
     Filistinliler ve insan hakları örgütleri ise İsrail'in Kudüs'teki Filistin nüfusunun artmasını önlemek için planlama ve diğer idari araçları kullandıklarını belirtiyorlar. 
     İsrail insan hakları savunucusu Danny Seideman, bunun, 1967'den beri tek bir alanda yapılan en büyük yıkım olacağına dikkati çekti ve ''Belediyenin Kudüs Belediyesi amacı gayet açık. Bölgeyi Filistinlilerden arındırmak'' diye konuştu. 
     Filistinli müzakereci Saib Erekat da, böyle bir hareketin hassas barış çabalarına büyük zarar vereceğini belirterek, ''İsrail hükümetinden bu yıkımı yapmamasını ve barışa bir şans tanımasını istiyorum'' dedi. 
     
</TEXT>
</DOC>
