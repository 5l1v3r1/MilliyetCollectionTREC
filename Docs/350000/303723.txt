<DOC>
<DOCNO> 303723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy24.html </URL>
<DATE> 2005/01/05/ </DATE>
<TIME> 23.16 </TIME>
<AUTHOR>  </AUTHOR>
<HEADLINE>
Gül - Abbas görüşmesi... 
</HEADLINE>
<TEXT>

     Dışişleri Bakanı Abdullah Gül, ''Filistin'de ilk defa açık, şeffaf, bir çok adayın katıldığı bir seçim yapılıyor'' dedi. 
     Gül, FKÖ lideri ve 9 Ocak'ta yapılacak başkanlık seçiminin en kuvvetli adayı Mahmud Abbas ile görüştü. 
     Mahmud Abbas, El Halil'deki seçim çalışmalarını yarıda keserek Gül ile görüşmek üzere Ramallah'e geldi. 
     Abbas ile Gül'ün Mukata'da görüşmesi yaklaşık yarım saat sürdü. 
     Gül, görüşmeden sonra gezisini değerlendirirken, görüşmelerinin hepsinin çok olumlu geçtiğini ifade etti. 
     Gül, İsrail'de hükümette değişiklik olduğunu, sağ ve solun birlikte iktidarı kuracaklarını belirterek, ''Şimon Peres'in de özel bir görevi olacak, şüphesiz ki Filistin tarafı bu terör olaylarını kontrol altına aldıktan sonra İsrail'in de yol haritasını tavizsiz bir şekilde uygulaması gerekir. Bu intihar saldırıları biterse İsrail'in elinde söyleyeceği hiçbir şey kalmayacak. Onlar da Gazze'den çekilmeye değil, yol haritasının tam uygulanmasına önem verecekler'' dedi. 
     Dışişleri Bakanı, Filistinlilerin saldırılarının kontrol edilmesinden sonra İsrail'in de bazı Filistinli liderlere yönelik suikast eylemlerini kesinlikle durdurması gerektiğinin altını çizdi. 
     
     GÜL'DAN ABBAS'A SEÇİM TAVSİYELERİ 
     Dışişleri Bakanı Gül, FKÖ Başkanı Mahmud Abbas'ın ilk kez seçimlere girdiğini belirterek, ''Toplantıya gecikmeli geldiği için özür dileyerek üzgün olduğunu söyledi. Siz demokrasiyi yeni tanıyorsunuz dedim. Ben şimdiye kadar 4 kez seçim gördüm. Dolayısıyla bunları çok iyi anlarım dedim'' diye konuştu. 
     Gül, Abbas'a, ''Daha işin başındasınız. Daha çok şey öğreneceksiniz. Daha çok insanla el sıkışacaksınız, öpüşeceksiniz, daha çok insanı ziyaret edeceksiniz. Günde bir kaç akşam yemeği yedirecekler'' dediğini söyledi. 
     Abdullah Gül, seçimlerden sonra Filistin halkının çok daha kuvvetli hale geleceğini, reformların devam ettiğini, bu reformların Filistin halkını da çok güçlü yapacağını, Filistin'in davasını daha kuvvetli savunacağını kaydetti. 
     Gül, ''Filistin'deki liderlik ne kadar kuvvetli olursa barış süreci de o kadar sağlıklı gider. Bunu iki tarafa da açık seçik anlattım'' dedi. 
     Ramallah'tan Tel Aviv'e gelen Gül ve beraberindekiler, Amman'daki Irak'a komşu ülkeler dışişleri bakanları toplantısına katılmak üzere akşam 23.00 sularında Tel Aviv'den ayrıldı. 
     
</TEXT>
</DOC>
