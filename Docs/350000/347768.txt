<DOC>
<DOCNO> 347768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun30.html </URL>
<DATE> 2005/06/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Türk uyuşturucu satıcısı mahkemeden kaçtı... 
</HEADLINE>
<TEXT>

     Almanya'nın başkenti Berlin'de, Babi V. 23 adlı Türk uyuşturucu satıcısı, yargılandığı Berlin Eyalet Mahkemesi'nin penceresinden atlayarak kaçtı. 
     Berlin polisi, babası İmam V. 43 ve diğer 2 kişiyle birlikte 19 kilo mariuhuana satmaya çalışmaktan yargılanan Babi V'nin, duruşmada verilen bir ara sırasında tuvalete götürüldüğünü, duruşma salonuna geri döndüğünde, salonun havalandırılması amacıyla açık tutulan bir pencereden yaklaşık 4 metre aşağıya atlayarak kaçtığını bildirdi. 
     Olayı anlatan bir güvenlik görevlisi, ''Aşağıya atladıktan sonra sersemler gibi oldu, ancak biz aşağı indiğimizde yıldırım gibi kaçtı'' dedi. 
     Mahkemenin bir sözcüsü de, bu tür kaçış olaylarının çok nadir olduğuna dikkati çekerek, bu nedenle pencerelerin önüne demir parmaklık konulmadığını belirtti. 
     Polis tarafından aranan Babi V'nin, 2003 Şubat ayında soygun suçundan 3 yıl hapis cezasına çarptırıldığı, izin alarak cezaevinden çıktığı günlerde de babasıyla uyuşturucu sattığının belirlendiği kaydedildi. 
     
</TEXT>
</DOC>
