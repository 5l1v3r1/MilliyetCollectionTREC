<DOC>
<DOCNO> 312632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun09.html </URL>
<DATE> 2005/02/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak Türkmen Cephesi Kerkük bir barut fıçısı... 
</HEADLINE>
<TEXT>

     Irak Türkmen Cephesi ITC Koalisyonu ve Irak Türkmen Cephesi Meclis Başkanı Dr. Saadettin Ergeç, ''seçimle ilgili itirazlarını Irak Yüksek Seçim Kurulu'na ilettiklerini'' söyledi. 
     Ergeç, AA muhabirine yaptığı açıklamada, ''30 Ocak'ta yapılan seçimde kendilerine karşı antidemokratik davranıldığını'' ifade ederek, ''Kerkük'teki seçimlerde çok sayıda haksızlık yapıldığını'' belirtti. 
     ''Seçimle ilgili diğer Türkmen partileriyle ortak hareket ettiklerini'' belirten Ergeç, şöyle dedi 
     ''Bu haksızlıkları dünyaya duyurmak için elimizden gelen her şeyi yapacağız. Seçimde tespit ettiğimiz yanlışlıklarla ilgili raporları ve itirazlarımızı Irak Yüksek Seçim Kurulu'na ilettik. Kerkük'teki bürolarına başvuruyu yaptık. Bundan sonuç alamazsak, taleplerimizi çeşitli demokratik eylemlerle dile getireceğiz. Bu konuyla ilgili bir imza kampanyası başlattık. Amacımız 1 milyon imza toplamaktır. Bu imzaları da ilgili yerlere vereceğiz. Burası bir barut fıçısı halindedir, ne olacağını bilmiyoruz. Zaten haksızlık olan yerde adalet de olmaz.'' 
     
     KERKÜK GERGİN 
     Kerkük'te Türkmenlerin seçim sonuçlarından duyduğu rahatsızlık artarak devam ederken, kentteki gerginlik belirgin olarak hissediliyor. 
     Kerküklüler, özellikle hava karardıktan sonra mecbur olmadıkları sürece evlerinden dışarı çıkmıyor. Irak polisi de olası bir çatışmaya karşı önlem olarak cadde ve sokaklarda devriye geziyor, Amerikan askerleri ise kentte görülmüyor. 
     
</TEXT>
</DOC>
