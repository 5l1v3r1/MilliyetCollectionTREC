<DOC>
<DOCNO> 300930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur09.html </URL>
<DATE> 2004/12/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Paylaşılamayan gelin .. 
</HEADLINE>
<TEXT>

     
     Neşet KARADAĞ ADANA, DHA 

     

ADANA'da, bir yıl önce aynı kızı çocuklarına isteyen Olmaz ve Sütemez aileleri arasında çıkan gerginliğin neden olduğu olaylar bir türlü bitmedi. Oğullarına istedikleri Hülya'nın İmdat Sütemez ile evlenmesi üzerine, daha önce düğünlerini basan, daha sonra oturdukları evi yakmaya çalışan Olmaz Ailesi'nin 4 ferdi, dün de damadın 2 yakınını bıçak ve tabanca ile yaraladı. 
     Sinanpaşa 2 ve 8 sokaklarda oturan iki aile arasındaki düşmanlık bir yıl önce 16 yaşındaki Hülya Göçmen'in ailesinden istenmesi üzerine başladı. Göçmen, kendisini istemeye gelen iki aileden Olmaz Ailesi'nin oğlu Kadir'i reddederek, Sütemenler'in oğlu 18 yaşındaki İmdat'la evlendi. Hülya'nın yaşının küçük olması nedeniyle resmi nikah yapamayan çift, nikahsız yaşamaya başladı. 
     Reddedilen Olmaz Ailesi, bu olay nedeniyle Sütemen Ailesi'ne kin beslemeye başladı. Olmaz Ailesi'nin fertleri, İmdat ile Hülya'nın bir düğün salonunda yapılan düğün törenine silahlı baskın yaptı. Aile, kimsenin yaralanmadığı bu olayın ardından, Sütemen ailesinin evlerini ateşe verip, "Evinizi satıp bu mahalleden gideceksiniz'' diye tehdit etti. Olaylar üzerine, Sütemen Ailesi, Olmaz Ailesi hakkında Cumhuriyet Savcılığı'na suç duyurusunda bulundu. Aileden bazı kişiler gözaltına alınıp, haklarında açılan davalarla ilgili tutuksuz yargılanmaya başlandı. 
     Bir süre olay çıkarmayan aileler arasındaki kavga, 3 gün önceki bir olayla yeniden alevlendi. Aykut Sütemen, sokakta karşılaştığı düşman oldukları aileden Göksel Olmaz'ı kendisini tehdit ettiği iddiası ile tabancayla ayağından yaralayıp kaçtı. Bu olaydan sonra baba Savaş Olmaz ve çocukları Rüstem, Bayram ve Ramazan Olmaz da, dün evlerinin önünde oturan Hülya ile evlenen İmdat Sütemen'in yakınları 36 yaşındaki Murat Sütemen ile kardeşi 34 yaşındaki Sedat'a tabanca ve bıçakla saldırdı. Murat karnından bıçakla, Sedat ise ayağından kurşunlanarak yaralandı. Yaralı kardeşler Numune Hastanesi'ne götürülürken saldırgan 4 kişi ise kaçtı. 
     Sedat Sütemen, "Bizi öldürmek istiyorlar. Evimizi yakıp bizi diri diri öldüreceklerdi. Bu mahalleden ayrılmak için evimizi satılığa çıkardık alan olmadı. Hayatımızdan endişe ediyoruz'' dedi. 
     İki ailenin birbirine düşman olmasına neden olan gelin Hülya ise, saldırı sırasında evde bulunduğunu belirterek, "Beni istemişlerdi. Ben de İmdat'ı sevdiğim için onunla evlendim. Peşimizi bırakmadılar. Düğünümü bastılar. Evimizi yaktılar. Bugün de hepimizi öldürmeye gelmişlerdi'' diye konuştu. 
     Olayla ilgili ismi açıklanmayan bir kişiyi gözaltına alan polis, soruşturmayı sürdürüyor. 

     
</TEXT>
</DOC>
