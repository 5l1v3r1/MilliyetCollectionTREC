<DOC>
<DOCNO> 303756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo33.html </URL>
<DATE> 2005/01/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Konyaspor'da Baliç'in transferi seçinç yarattı... 
</HEADLINE>
<TEXT>

     Ligin 2. yarısına Antalya Belek'te kamp yaparak hazırlanan Konyaspor'da, Galatasaray'dan Elvir Baliç'in transferi sevinçle karşılandı. 
     Sirena Golf Otel'de 3 Ocak'tan bu yana kampta bulunan yeşil-beyazlı takım hazırlıklarını günde 2 antrenman yaparak sürdürüyor. 
     Gençlerbirliği'nden Ceyhun ve Kayserispor'dan Alper'in transferlerinden sonra bugün de Elvir Baliç'in Konya'da 1.5 yıllık sözleşmeye imza atması ve resmen Konyasporlu olması özellikle teknik heyeti memnun etti. 
     Teknik direktör Saffet Susiç, Baliç'in yetenekleri ve tecrübesinin yanısıra, kişiliğiyle de son derece büyük bir sporcu olduğunu belirterek, ''Takımımız için gerçekten önemli bir transferi gerçekleştirdik. Galatasaray'da herhalde büyük rekabet nedeniyle satışına karar verildi. Sonuçta böyle bir oyuncuya sahip olmamızı sağladıkları için Galatasaraylı yöneticilere ve teknik direktör Hagi'ye teşekkür ediyorum'' diye konuştu. 
     Susiç, yaptıkları transferlerle kadrolarını güçlendirdiklerini fakat buna rağmen ligde daha iyi bir duruma gelebileceklerini ummadığını söyledi. 
     Susiç, ''Bir takımda Baliç gibi 17-18 kaliteli oyuncuya ihtiyaç var. Gerçekçi olmak gerekirse, biz en iyi ihtimalle ligde 8. ya da 9. sırayı alabiliriz'' dedi. 
     Bu arada, Konyaspor Kulübü'nün, Beşiktaş'tan transfer edilmesi düşünülen Ronaldo ile İstanbul'da görüşmelerini sürdürdükleri öğrenildi. Brezilyalı futbolcu ile büyük ölçüde anlaşmaya varıldığı ifade edildi. 
     
</TEXT>
</DOC>
