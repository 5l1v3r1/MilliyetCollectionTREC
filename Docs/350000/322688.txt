<DOC>
<DOCNO> 322688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/dunya/adun.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lübnan komedisi 
</HEADLINE>
<TEXT>


Protestolar yüzünden 12 gün önce başbakanlıktan istifa eden Suriye yanlısı Ömer Karami, dün yeniden başbakanlığa getirildi. Muhalefet, atamayı 'siyasi arsızlığın doruğu' diye tanımladı 

DIŞ HABERLER SERVİSİ 


Lübnan'ın Suriye karşıtı eski Başbakanı Refik Hariri'nin 14 Şubat'ta suikasta kurban gitmesinin ardından başlayan geniş çaplı Suriye karşıtı protestoların sonucunda hükümetiyle birlikte istifa eden Lübnan Başbakanı Ömer Karami, istifasından 10 gün sonra dün yeniden başbakanlığa getirildi. 
28 Şubat'ta istifa eden Karami, Lübnan Parlamentosu tarafından önceki gün yeniden başbakanlığa aday gösterildi. Devlet Başkanı Emil Lahud da, dün hükümeti kurma görevini Karami'ye verdi. Suriye yanlısı Ömer Karami, görevi kabul ederken, muhalefet olaya sert tepki gösterdi. Ülkenin en büyük gazetelerinden El Nahar, Karami'nin yeniden görevlendirilmesini, "siyasi arsızlığın doruğu" olarak niteledi. 
Kabineyi oluşturmak için görüşmelere önümüzdeki hafta başlayacağını belirten Ömer Karami, "krizden çıkmanın tek yolunun ulusal birlik hükümeti olduğunu" söyledi ve tüm taraflara hükümete katılmaları çağrısında bulundu. "Ulusal birlik hükümetinin kurulamamasının Lübnan'ın yok olmasına yol açacağını" kaydeden Karami'nin bu çağrısına muhalefetten olumsuz yanıt geldi. 
Muhalefet Sözcüsü, Ömer Karrami'nin bir "ulusal uzlaşma" hükümetini yönetmeye yetkin olmadığını söyledi. Sözcü Antoine Andrawos, "Karami bir ulusal birlik hükümeti kurmaya yetkin değil, çünkü o diğer cepheden, yani Suriye yanlısı cepheden" dedi. 

Kaos korkusu 
Muhalefet, Karami'nin istifasının ardından başbakanlık için aday çıkarmamış, geçici ve tarafsız bir yönetim oluşturulmasını talep etmişti. 
Suriye karşıtı muhalefet, Suriye askerlerinin Lübnan'dan çekilmesini isteyen eski Başbakan Refik Hariri'nin öldürülmesinden Beyrut ve Şam yönetimini sorumlu tutmuştu. Suikastın ardından on binlerce kişinin Suriye karşıtı gösteriler düzenlemesiyle Başbakan Ömer Karami istifa etmişti. "Sedir ağacı devrimi" olarak adlandırılan muhalefet gösterilerinin ardından, Suriye yanlısı 400 bini aşkın kişi Şii Hizbullah Örgütü'nün liderliğinde dev bir karşı gösteri düzenlemişti. Karşıt görüşteki tarafların sokaklara dökülmesinin ardından Lübnan'ın kaosa sürüklenebileceği endişeleri dile getiriliyor. 


</TEXT>
</DOC>
