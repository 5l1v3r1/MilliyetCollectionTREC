<DOC>
<DOCNO> 328377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo04.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aktuğ ne diyorsa doğrudur' 
</HEADLINE>
<TEXT>



Galatasaray Kulübü İkinci Başkanı Ergun Gürsoy önceki gün Almanya'da yaptığı açıklamalarla Fenerbahçe'nin büyük tepkisini çeken Trabzonspor Başkanı Atay Aktuğ'a destek verdi. Sarı - Kırmızılı takımın 100. yıl formalarının tanıtım toplantısına katılan Gürsoy, basın mensuplarının, Başkan Aktuğ'un sözleriyle ilgili düşüncesini sorması üzerine, "Atay Aktuğ benim kardeşimdir. Ne dediyse doğrudur" yorumunu yaptı. 

Güneş kızgın 

Trabzonspor Teknik Direktörü Şenol Güneş kadroyu korumaya kararlı olduklarını belirtip hiçbir futbolcunun takımdan ayrılmasına izin vermeyeceğini açıkladı. Tecrübeli hoca, "Maksatları oyuncularımızın kafasını karıştırmak. Futbolcuları mal olarak görüyorlar. Kadromuzu koruyarak, takıma yararlı olacak takviyeler yapmak istiyoruz" dedi. Güneş, Polonya-Azerbaycan maçında çıplak gözle izlediği Zurawski'nin kaliteli bir golcü olduğunu da vurgulayıp, "Azeri maçında Frankowski daha iyiydi. Fakat Zurawski de etkili bir futbolcu" yorumunu yaptı. 

Tempoya devam 

Bordo-Mavililer hafta sonu Ankaraspor'la oynayacağı maçın hazırlıklarını çift antrenmanla sürdürdü. Teknik Direktör Şenol Güneş yönetiminde yapılan çalışmalara, milli takımlardaki futbolcuların yanı sıra önceki gün apandisit ameliyatı olan İbrahim Ege, gribe yakalanan Özgür ve hafif sakatlığı bulunan Celaleddin katılmadı. Karadeniz ekibi bugün de çift çalışma yapacak. 


</TEXT>
</DOC>
