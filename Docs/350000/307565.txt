<DOC>
<DOCNO> 307565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur02.html </URL>
<DATE> 2005/01/18/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
SİYAD ödülleri sahiplerini buldu.... 
</HEADLINE>
<TEXT>

     Sinema Yazarları Derneği'nce SİYAD düzenlenen ''2004 Yılı Türk Sineması Ödülleri'', Emek Sineması'nda yapılan törenle sahiplerine verildi. 
     Törende, sinemaya katkıda bulunanlara sunulan şükran plaketini, Kültür ve Turizm Bakanlığı adına alan Bakan Erkan Mumcu, ''2004 Yılı Onur Ödülü'' sahiplerinden ünlü yönetmen Halit Refiğ'e de ödülünü takdim etti. 
     Bakan Mumcu, yaptığı konuşmada, Refiğ'in, yazar Kemal Tahir'in düşünce tarzını sinemaya uyarlayan önemli isimlerden biri olduğunu vurgulayarak, aynı zamanda hem Tahir, hem de Refiğ'in kaderlerinin de birbirlerine benzediğini söyledi. 
     Tahir'in ''Devlet Ana'' adlı romanıyla ülkeye çok şey katmış olmasına rağmen ''devletin gadrine uğramış'' bir sanatçı olduğunu dile getiren Mumcu, şöyle konuştu 
     ''Ulusal sinemanın yaratıcılarından Halit Refiğ'in filmi Yorgun Savaşçı'nın devlet eliyle yakılması, hakikaten tarihimizin en trajik olaylarından biridir. Benim bu ödülü ona sunmam da kaderin bir cilvesi. Umarım bir gün her biçimde haksızlığa uğramış tüm sanatçılarımıza aynı saygıyla yaklaşılır ve bir daha böyle şeyler olmaz.'' SİYAD Başkanı Atilla Dorsay ve Güner Özkul'un sunduğu gecede, hastalığına rağmen törene katılan yönetmen Ahmet Uluçay, ilk uzun metrajlı filmi ''Karpuz Kabuğundan Gemiler Yapmak''la üç ödül birden aldı. Uluçay'ın filmi, ''En İyi Film'', ''En İyi Yönetmen'' ve ''En İyi Senaryo'' dallarında ödüle değer bulundu. Filmde başrol oynayan Boncuk Yılmaz da ''Umut Veren Sanatçı'' ödülüne layık görüldü. 
     
     EN İYİ KADIN OYUNCU DEMET AKBAĞ...- 
     Törende, ''En İyi Kadın Oyuncu'' ödülü, ''Neredesin Firuze'' filmiyle Demet Akbağ'a, ''En İyi Erkek Oyuncu'' ödülü, ''Yazı-Tura'' ile Olgun Şimşek'e sunulurken, ''En İyi Yardımcı Kadın Oyuncu'' ödülünü Şerif Sezer, ''En İyi Yardımcı Erkek Oyuncu'' ödülünü de Erkan Can aldı. 
     Gecede, ''En İyi Film Müziği'' ödülü ''Yazı-Tura'' ile Erkan Oğur'a, ''En İyi Görüntü Yönetmeni'' ödülü, ''Neredesin Firuze'' ile Hayk Kirakosyan'a verildi. 
     Cüneyt Arkın, Hülya Koçyiğit, Münir Özkul ve Gani Turanlı'nın onur ödüllerine layık görüldüğü gecede, SİYAD'ın ''Yılın En İyi Yabancı Filmi'' olarak da Quentin Tarantino'nun ''Kill Bill'' adlı filmini belirlediği açıklandı. 
     İstanbul Büyükşehir Belediye Başkanı Kadir Topbaş, MSÜ Sinema Televizyon Merkezi Kurucusu Sami Şekeroğlu ve Garanti Bankası'na şükran plaketinin sunulduğu gecede, ünlü tiyatro sanatçısı Yıldız Kenter, merhum eşi Şükran Güngör'e ithaf ettiği bir parçanın da yer aldığı mini bir konser verdi. 
     
</TEXT>
</DOC>
