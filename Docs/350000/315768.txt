<DOC>
<DOCNO> 315768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy09.html </URL>
<DATE> 2005/02/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
DYP, Mayıs'a kadar grup kurmayı hedefliyor... 
</HEADLINE>
<TEXT>

     -Isparta Milletvekili Erkan Mumcu'nun hem Kültür Bakanlığı'ndan hem de AKP'den istifa etmesi DYP'de "Gerisi çorap söküğü gibi gelecek" şeklinde değerlendirildi. 
     Mumcu'nun istifası sonrasında DYP cephesinde de dikkat çekici açıklamalar geldi. En son yine AKP'den istifa eden Afyon Milletvekili Reyhan Balandı'yı saflarına katan DYP'de, Genel Başkan Yardımcısı Saffet Kaya, partisinin en geç mayısa kadar TBMM'de grup kuracağını savundu. 
     Genel Başkan Yardımcısı Yıldırım Ulupınar ise AKP içinde sağduyulu milletvekili sayısının fazla olduğunu, ancak vekillerin illerine ve seçmenine fazla hizmet yapamamanın sıkıntısını çektiğini ifade etti. 
     Ulupınar, siyasetin rayına oturduğunu belirtirken, istifaların "çorap söküğü gibi" geleceğini, Başbakan Recep Tayyip Erdoğan'ın erken seçime gidebileceğini öne sürdü. 
     
     "DYP'YE GELİRSE İYİ OLUR" 
     DYP'li bir kurmay da Mumcu ile hareket eden milletvekillerine dikkat çekerek, "DYP'ye gelirlerse iyi olur" dedi. Bir başka yönetici ise AKP'den ayrılanların özellikle DYP'ye gelmesi yönünde çaba içine girmediklerini söylerken, "Sağda tek adres DYP, aklın yolunu tercih etmek gerekir" dedi. 
     Bir başka DYP'li kaynak ise Mumcu'nun DYP'ye gelmesi konusunda "Sanmıyorum ama İnşallah gelir" temennisinde bulunurken bir parti yöneticisi Mumcu-DYP birlikteliği konusunda "yüzde 51 ihtimal" iddiasını ortaya attı. 
     
</TEXT>
</DOC>
