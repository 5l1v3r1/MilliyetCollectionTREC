<DOC>
<DOCNO> 304418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo45.html </URL>
<DATE> 2005/01/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Çaykur Rizespor, Macar forvet Istvan Frenzi ile sözleşme imzaladı 
</HEADLINE>
<TEXT>

     İkinci yarı hazırlıklarını Antalya Aksu'da kamp yaparak sürdüren Çaykur Rizespor, Macar Forvet Istvan Frenzi ile sözleşme imzaladı. 
     Macaristan'ın Vasas takımında forma giyen 27 yaşındaki golcü futbolcu, önceki gün takımın kampına katıldıktan sonra antrenmanlarda gösterdiği performansla teknik direktör Rıza Çalımbay'dan olumlu not aldı. Macar futbolcuyla, bugün 3 yıllık sözleşme imzalandı. 
     İkinci devreye günde çift antrenman yaparak hazırlanan yeşil-mavili takım, bugün Antalya'ya gelen 3 Brezilyalı futbolcuyu da kampta denemeye aldı. Bu akşam yapılan antrenmana katılan futbolculardan 25 yaşındaki orta alan oyuncusu Alex'in son olarak Ekvador'un Adazotobkino takımında forma giydiği, 19 yaşındaki forvet Stanley'in İtalya'nın Perugia Kulübü'nün B takımında oynadığı, 19 yaşındaki orta alan oyuncusu Alessandro'nun da Brezilya'dan geldiği bildirildi. 
     
</TEXT>
</DOC>
