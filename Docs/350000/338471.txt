<DOC>
<DOCNO> 338471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo27.html </URL>
<DATE> 2005/04/30/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Ankaragücü basın sözcüsü Karakaya "Aradığımız kanı Şentürk'te bulduk" 
</HEADLINE>
<TEXT>

     Ankaragücü Kulübü Basın Sözcüsü Mümtaz Karakaya, aradıkları kan değişikliğini teknik sorumlu Adnan Şentürk ile yaşadıklarını söyledi. 
     Mümtaz Karakaya, Ankaragücü'nün 4-1 galibiyetiyle sona eren Diyarbakırspor maçından sonra yaptığı açıklamada, ligde zor günler yaşadıklarını belirterek, ''Aradığımız kan yanıbaşımızdaymış. Adnan hocamıza Süper Lig'e 'hoşgeldin' diyoruz. Bundan sonra yolumuza kendisiyle devam edeceğiz'' dedi. 
     Ankaragücü Teknik Sorumlusu Adnan Şentürk de karşılaşmadan sonra yaptığı açıklamada, 2 takım için de çok zor bir maç olduğunu söyledi. 
     Bir takımın isminin düşecek ekipler arasında anılmaya başlamasıyla psikolojik bir savaş yaşandığını ifade eden Şentürk,'' Böyle bir durumda güçlü olmanız gerekli. Bugün Ankaragücü'nün oynaması gerektiği gibi oynadık ve oyuncularımın kalitesini ortaya koymasıyla kazandık'' dedi. Şentürk, taraftarlara da teşekkür ederek, ''Seyircimiz arkamızda olduğu sürece onlara layık olacağız'' diye konuştu. 
     Maçta attığı golle takımının galibiyetinde büyük rol oynayan Cenk İşler de, galibiyette tüm arkadaşlarının payının eşit olduğunu belirterek, ''Büyükşehir Belediyesi Ankaraspor maçında kırmızı kartla takımımı yalnız bırakarak bütün suçu üstüme almıştım. Bugün 2 gol attım, ancak bu galibiyet bütün arkadaşlarımın eseridir'' dedi. 
     Diyarbakırspor Teknik Direktörü Oğuz Çetin ise yaptığı açıklamada, aldıkları bu yenilgiyle altlarında bulunan takımlarla aynı riski yaşadıklarını söyledi. 
     Kritik durumda bulunan iki takımın mücadelesinde puana daha çok ihtiyacı olan Ankaragücü'nün kazanmak için daha istekli oynadığını ifade eden Çetin, ''Maçtan önce gerekli önlemleri alsak da çok kolay goller yedik. Risk alarak devam ettik ama değişen birşey olmadı. Kalan maçlarımıza farklı bir görüntüyle çıkarak bu durumdan kurtulacağız'' diye konuştu. 
     
     BAŞKENT DAYANIŞMASI 
     Ankaragücü'ne destek vermek amacıyla takımının Akçaabat Sebatspor ile yaptığı maça gitmeyen ve Ankaragücü maçına gelen Gençlerbirliği Kulübü Başkanı İlhan Cavcav'a Ankaragücü camiası teşekkür etti. 
     Maçın ikinci yarısından sonra sarı-lacivertli taraftarların ''Ankaragücülü Cavcav'' ve ''Teşekkürler Cavcav'' tezahüratları arasında maçı izleyen Cavcav, maç sonrası yaptığı açıklamada, Ankara seyircisinin bir bütün olması gerektiğini söyledi. 
     Ankaragücü'nün Gençlerbirliği'nden daha köklü bir kulüp olduğunu ve sarı-lacivertlilerin maçı kazanmasıyla büyük bir mutluluk duyduğunu belirten Cavcav, ''Gençlerbirliği olarak, Ankaragücü'nün kötü günler görmesini istemiyoruz. Bütün futbolcuları kutlarım'' dedi. 
     Ankaragücü Kulübü Başkanı Cemal Aydın da yaptığı kısa açıklamada, galibiyetten daha önemli birşeyin bugün sahada yaşandığını belirterek, ''İlhan Cavcav'a ve taraftarlara teşekkür ediyorum. Sahalarda görmek istediklerimiz bu tür güzelliklerdir. İki kardeş kulübe bu yakışır'' diye konuştu. 
     
</TEXT>
</DOC>
