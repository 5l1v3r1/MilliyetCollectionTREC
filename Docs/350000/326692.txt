<DOC>
<DOCNO> 326692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo02.html </URL>
<DATE> 2005/03/24/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Yılmaz Vural Teşvik primi edepsiz bir şey değil .. 
</HEADLINE>
<TEXT>

     Ankaragücü Teknik Direktörü Yılmaz Vural, ''Türk futbolunda gerileme varsa bu meslektaşlarımın yetersizliğinden kaynaklanıyor'' dedi. 
     Gazi Üniversitesi Beden Eğitimi ve Spor Yüksekokulu Spor Yöneticiliği, Fikir ve Düşünce Kulübü'nün düzenlediği konferansa konuşmacı olarak katılan Yılmaz Vural, ''Teorinin olmadığı yere pratiği getiremezsiniz. Türkiye'de futbol pek hoş gelişmiyor. Bu sporu kötüye kullanmaya başladık. Futbol bir sanayi olunca, nemalananlar da arttı. Gönül ister ki futbol özüne dönsün. UEFA kriterleri, AB standartları ülkede ve kulüplerde uygulanmaya başlayınca tartışmalar da son bulacak'' diye konuştu. 
     
     TEŞVİK PRİMİ 

     Vural, ''Türkiye'de teşvik primi tartışılıyorsa vardır, ancak bana göre edepsiz birşey değildir'' dedi. 
     Teşvik olaylarında sonuçta bir takım kazansın diye para ödendiğini belirten Vural, ''Etik olmayabilir ama su götürür yanı var. Aksi yapıldığı taktirde, yenil diye para verilirse bu terbiyesizlik olur. Büyük kulüplere bu konuda önemli görevler düşüyor. Çünkü ne yapsalar örnek alınıyor. Yöneticiler kesinlikle tarafsız olmalı'' diye konuştu. 
     
     TBMM ARAŞTIRMA KOMİSYONU 

     Vural, futbolda yaşanan uygunsuz olayların TBMM Araştırma Komisyonu'na gidecek denli artmasının üzüntü verici olduğunu belirterek, ''Yanlış olan, meclis çatısı altında verilen ifadelerin ertesi gün tüm ayrıntılarıyla basına yansıması'' dedi. 
     Kime güvenmeleri gerektiğini şaşırdıklarını ifade eden Vural, ''Kimse kimseyi korumuyor. Arkanıza bakıyorsunuz kimse yok. Bunu ben çok yaşadım'' diye konuştu. 
     
     ''YANAL'A İNANMAK ZORUNDAYIZ'' 

     Vural, Milli Takımlar Teknik Direktörü Ersun Yanal'ın, Hakan Şükür olayını diline çok dolayarak, hakkı olmadığı halde çok yıprandığını söyledi. 
     Bir akademisyen olarak Yanal'ın başarılı olmasını fazlasıyla istediğini ifade eden Vural, ''Yanal'ın işi hiç kolay değil, kararından dönse otoritesi kalmaz, dönmeyince de gelişmeler ortada. Bir teknik adam bu tip seçimleri yapma hakkına sahiptir. Taraftarın yaptığı takım yenilmez. Teknik direktörün yaptığı yenilir. Çünkü bizim yaptığımız takım sahaya çıkıyor'' dedi. 
     Milli takımın her rakibi yenecek potansiyele sahip olduğunu vurgulayan Vural, ''Yanal ile yolumuza devam ediyoruz, ona güvenmek zorundayız'' diye konuştu. 
     
     DAUM'A GÖNDERME 

     Vural, ''Yetenekli oyunculardan kurulu bir takımda sorunlar varsa başarıda eksiklikler varsa sorun teknik adamdadır'' dedi. 
     Her yönüyle profesyonel ve kaliteli isimlerin yer aldığı bir takımda başarısızlığın nedeni fazla aramaya gerek olmadığını ifade eden Vural, ''Örnek, Christoph Daum'' dedi. 
     
     EĞİTİM EKSİKLİĞİ 

     Vural, Türkiye'de sürekli olarak eğitim eksikliğinden sözedildiğine dikkati çekerek, ''Hep eğitim deriz ama ne zaman eğitileceğiz bilmiyorum'' dedi. 
     Türkiye'de milli eğitim, üniversiteler ve kulüplerarası ilişkilerin halen iyi olmadığını vurgulayan Vural, ''Kulüplerde profesyonel yöneticilik devri çoktan geldi. Kulüpler, sportif yöneticilerle mali açıdan ayakta durabilecek hale gelirse Türk futbolu gelişir'' diye konuştu. 
     
     ''ŞOVMEN DEĞİLİM'' 

     Vural, sürekli olarak şovmenlikle suçlandığına dikkati çekerek, ''Şovmen değilim ama futbol bir şovsa bunu izleyenlerin sayısını artırmak zorundasınız'' dedi. 
     Vural, Türkiye'de taraftarla ilişki kuran ilk antrenörün kendisi olduğunu da sözlerine ekledi. 
     
</TEXT>
</DOC>
