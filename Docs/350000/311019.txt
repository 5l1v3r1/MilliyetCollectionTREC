<DOC>
<DOCNO> 311019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy04.html </URL>
<DATE> 2005/01/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Sarıgül ''Aileme laf eden cezasını alır'' 
</HEADLINE>
<TEXT>

     ANKARA Milliyet 

CHP'nin 13. Olağanüstü Kurultayı'nda genel başkan adayı olan ancak kazanamayan Şişli Belediye Başkanı Mustafa Sarıgül, "Ben tek kale deplasmanda oynadım. Salonda tek posterim bile yoktu" dedi. CNN Türk'te yayımlanan "Artı Eksi" programında kurultayı değerlendiren Sarıgül, çıkan olaylar için Türk halkından özür diledi. Yumruk attığı Bakırköy Belediye Başkanı Ateş Ünal Erzen'den özür dileyecek misiniz " sorusuna, "Benim namusumla, ailemle ilgili kim en ağır bir söz ederse, en ağır şekilde cevabını alır. Ben anadolu çocuğuyum namusuna aileme, şerefime sözettirmem" yanıtını veren Sarıgül, CHP Şanlıurfa Milletvekili Turan Tüysüz'ün, divan başkanı Şinasi Öktem'e yumruk atmasına da şu yorumu yaptı 
     "Baykal, 4.5 saat anamızı, soyumuzu, sopumuzu bırakmadı. Ama benimle ilgili konuşan genel başkanımımıza karşı söz hakkı istediğim zaman söz hakkı verilmedi. Sabırların taşması kuralların uygulanmasına bağlı. Keyfi bir uygulama da önceki gece yapıldı. Genel başkanlık sonuçları açıklandıktan sonra salonda kalan 300 delegeyle çarşaf liste mi olsun, blok liste mi olsun diye oylama yapıldı. Bu delege aldatıldı. Blok liste oldu bittiye getirildi." 
     
     Üzerine gitmedim 

     Kurultayda Baykal'la ilgili bildiği konular üzerine gitmediğini belirten Sarıgül, "Ben üzerine gitseydim orada kalamazdı. Ancak Sayın Baykal'la yaptığım müşterek konuşmaları, anadolu kültüründen geldiğim için aktarmadım. Benim hakkımda kesinleşen bir yargı kararı yok. Benim hakkımdaki raporu hazırlayanlar aleyhine 1 trilyon liralık tazminat davası açtım" dedi. 
     

     
</TEXT>
</DOC>
