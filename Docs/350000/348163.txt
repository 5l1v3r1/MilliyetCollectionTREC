<DOC>
<DOCNO> 348163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun20.html </URL>
<DATE> 2005/06/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Cheney'e 'kana susamış hayvan' benzetmesi... 
</HEADLINE>
<TEXT>

     Kuzey Kore, ABD Başkan Yardımcısı Dick Cheney'i ''kana susamış hayvana'' benzetti. 
     Resmi Kuzey Kore Haber Ajansı'nın KCNA haberine göre, Dışişleri Bakanlığı'ndan bir sözcü, Cheney'in Kuzey Kore Devlet Başkanı Kim Jong İl'i ''sorumsuzlukla ve polis devleti yönetmekle'' suçlamasına yanıt olarak, ''Cheney'den, dünyanın farklı kesimlerini kana buladığı için kana susamış hayvan ve en vahşi kimse olarak nefret ediliyor'' dedi. 
     Sözcü, Cheney'in açıklamasının, ABD yönetiminin, güvenlik garantileri ve ekonomik yardım karşılığında Pyongyang'ın nükleer silahlanma programını sona erdirmeyi amaçlayan, altı ülkenin katılımıyla yapılacak görüşmelerden kaçmak istediğini gösterdiğini söyledi. 
     Dışişleri sözcüsü, ''ABD, sabrımızı ve yüce gönüllülüğümüzü zayıflık işareti gibi yanlış değerlendirme tavrında ısrarcı olursa bu ciddi sorunlara yol açacaktır'' diye konuştu. 
     Cheney, CNN televizyonuna verdiği demeçte, Kim'i, ''polis devleti yönetmekle, dünyanın en sorumsuz liderlerinden biri olmakla ve halkını açlık ve yoksulluğa terk etmekle'' suçlamıştı. 
     Kuzey Kore, ''horozdan daha çok öten tavuğa'' benzettiği ABD Dışişleri Bakanı Condoleezza Rice'ı, ''Kuzey Kore'yi boğazlamak ve Bush yönetimi içinde iktidarı gasp etmekle'' itham etmişti. ABD Başkanı George Bush da Kim için ''ham ve hödük'' ifadesini kullanmıştı. 
     Kuzey Kore'nin şubat ayında nükleer silahlara sahip olduğunu açıklaması ve bu ülkenin bir nükleer deneme yapacağı kaygıları, bir yıldır yapılmayan ve Kuzey Kore, Güney Kore, Çin, Japonya, Rusya ve ABD'nin dahil olduğu görüşmelerin yeniden başlaması için gösterilen çabaların hız kazanmasına sebep olmuştu. 
     
</TEXT>
</DOC>
