<DOC>
<DOCNO> 312937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur09.html </URL>
<DATE> 2005/02/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bolu Dağı'na zincirsiz çıkışa izin verilmiyor... 
</HEADLINE>
<TEXT>

     Düzce'de, yoğun kar yağışı nedeniyle Bolu Dağı Düzce kesimi ve Düzce Akçakoca D-655 Karayolu'nda zincir takmayan araçlara geçiş izni verilmiyor. 
     Bolu Dağı Düzce kesimi ve Düzce Akçakoca D-655 Karayolu'nda etkili olan kar yağışı nedeniyle trafik, kontrollü olarak sağlanıyor. Kaynaşlı Bölge Trafik ekipleri, zincir takmayan araçlara geçiş izni vermiyor. Karayolları ekipleri, kapanan yolları açmak için çalışmalarını aralıksız sürdürüyor. 
     Ankara-İstanbul karayolunun Bolu Dağı kesiminin Karanlıkdere ve Seymenler mevkiinde etkili olan tipi, sürücülerin zor anlar yaşamasına neden oluyor. 
     Araçlarında zincir olmayan sürücüler, tepe lambaları yanan karayolları araçları ve trafik ekiplerinin yardımıyla güzergahtan geçiş yapıyor. 
     Bolu Trafik Bölge Müdürlüğü ekipleri, yola zincirsiz çıkan bir TIR'ın Bolu Dağı'nın Düzce kesiminde kayarak yoldan çıkması üzerine, TIR'lara Abant Kavşağı'ndan itibaren zincir takma zorunluluğu getirdi. Trafik ekipleri, kavşaktan geçiş yapan TIR'ları durdurarak zincir kontrolü yapıyor. Ekipler, araçlarında zincir bulunmayan TIR'ların Bolu Dağı istikametine geçişine izin vermiyor. 
     Bölgede bazı traktör sürücüleri, yolda kalan araçlara yardım ediyor. 
     
     DÜZCE 

     Düzce'de, yoğun kar yağışı nedeniyle 83 köy yolu ulaşıma kapandı. 
     Köy Hizmetleri İl Müdürlüğü'nden alınan bilgiye göre, yurdun büyük bölümünde etkili olan kar yağışı, Düzce'de de hayatı olumsuz etkiliyor. Yoğun kar yağışı nedeniyle kentte 83 köy yolu ulaşıma kapandı. 
     
     AKÇAKOCA'DA FIRTINA 

     Düzce'nin Akçakoca İlçesi'nde öğle saatlerinde başlayan fırtına, hayatı olumsuz etkiliyor. 
     İlçe merkezi sahil şeridinde etkili olan fırtına nedeniyle oluşan dalgalar, yürüyüş kordonunda bulunan duvarları yıktı. Akçakoca Balıkçı Barınağı'ndaki balıkçı tekneleri, limandaki kuytu alanlara çekildi. 
     Akçakoca Belediyesi Fen İşleri yetkilileri, yıkılan istinat duvarları nedeniyle yaklaşık 10 bin YTL 10 milyar lira maddi hasar meydana geldiğini bildirdiler. 
     
     ADAPAZARI 

     Adapazarı'nda etkili olan kar yağışı nedeniyle Akyazı'da 10, Kocaali'de 15, Karasu'da 6, Taraklı'da 8, Geyve'de 12, Pamukova'da 8 ve Karapürçek İlçesi'nde 1 olmak üzere, toplam 60 köy yolu ulaşıma kapandı. 
     Geyve-Taraklı yolunda ise ulaşım güçlükle sağlanıyor. Kar yağışı, TEM Otoyolu ve D-100 Karayolu'nun Hendek bölgesinde de etkili oluyor. 
     Kapanan yolların açılması için, Köy Hizmetleri İl Müdürlüğü'nden 8 ekip ve 32 personel çalışmalarını sürdürüyor. 
     
     ÇANAKKALE 

     Ege Denizi'nde etkili olan poyraz nedeniyle Gökçeada ve Bozcaada'ya deniz ulaşımı yapılamıyor. 
     Türkiye Denizcilik İşletmeleri TDİ yetkililerinden edindiği bilgiye göre, Ege Denizi'nde zaman zaman saatteki hızı 70 ila 80 kilometreye ulaşan poyraz nedeniyle Kabatepe-Gökçeada arasındaki feribot seferleri, 4 gündür yapılamıyor. 
     Yetkililer, Bozcaada-Geyikli arasındaki 07.30 ve 10.00 seferlerinin yapıldığını, daha sonra poyrazın etkisini arttırması nedeniyle seferlerin geçici olarak durdurulduğunu belirttiler. 
     Öte yandan, Çanakkale-Eceabat ve Gelibolu-Lapseki arasındaki feribot seferlerinin, normal olarak sürdürüldüğü bildirildi. 
     
     KAYSERİ 

     Kayseri'de dün akşam başlayan ve aralıklarla bugün de devam eden kar yağışı nedeniyle Yahyalı, Pınarbaşı ve Talas ilçelerine bağlı 60 köy yolu, ulaşıma kapandı. Köy Hizmetleri Müdürlüğü'ne bağlı ekipler, kapanan yolların ulaşıma açılması için çalışmalarını sürdürüyor. 
     Öte yandan, THY'nin İstanbul-Kayseri seferi, Kayseri Erkilet Havaalanı pistinin karla kaplı olması nedeniyle yapılamıyor. Pistte kar temizleme çalışmalarının devam ettiği, seferin rötarlı yapılabileceği belirtildi. 

     
</TEXT>
</DOC>
