<DOC>
<DOCNO> 308689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur01.html </URL>
<DATE> 2005/01/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kar, tatilcileri yolda yakaladı... 
</HEADLINE>
<TEXT>

     Ankara-İstanbul karayolunun önemli geçiş noktası Bolu Dağı'nda etkili olan kar ve sis, Kurban Bayramı tatilinden dönen vatandaşlara zor anlar yaşatıyor. Bolu Dağı, D-100 Karayolu ve E-80 Otoyolu'nda etkili kar yağışı yüzünden çok sayıda araç, kayarak yoldan çıktı. Araçlarında kar lastiği ve zincir bulundurmayan sürücüler, yol kenarındaki dinlenme tesislerinde beklemek zorunda kaldılar. 
     Bolu Dağı'nda dün öğleden sonra başlayan kar yağışı aralıklarla devam ediyor. 
     Kar yağışı Bolu Dağı, Abant-Ankara arasındaki TEM otoyolu ile Bolu'yu Kartalkaya, Karabük ve Zonguldak'a bağlayan karayolarında etkili oluyor. 
     Özellikle D-100 Karayolu'nun Bolu Dağı, Yumrukaya ve Çaydurt kesimleri ile E-80 Otoyolu'nun Cankurtaran ve Gerede kesimlerinde trafik yavaş akıyor. 
     Karayolları ekipleri, dün geceden beri D-100 Karayolu ve E-80 Otoyolu'nda karla mücadele çalışmalarını aralıksız sürdürüyor. 

     
</TEXT>
</DOC>
