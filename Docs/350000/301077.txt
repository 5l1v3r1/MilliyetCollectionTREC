<DOC>
<DOCNO> 301077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/soneko08.html </URL>
<DATE> 2004/12/26/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Serdengeçti Yılbaşı gecesi kredi kartı yerine nakit taşımakta fayda var 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, yılbaşı gecesinde kredi kartı yerine nakit para taşınmasında fayda bulunduğunu söyledi. 
     Serdengeçti, ATV'de katıldığı bir televizyon programında, Yeni Türk Lirası'na YTL geçişle ilgili sorular yanıtladı. 
     Türk Lirası'nın TL yüksek enflasyon oranları nedeniyle yıllardır itibar kaybettiğini anlatan Serdengeçti, YTL ile bir dönemin kapanacağını ve enflasyonun gündemden düşeceğini vurguladı. 
     YTL kullanımına başlanacağı yılbaşı gecesi Bankalararası Kart Merkezi'nin 5 dakika kapanacağını hatırlatan MB Başkanı Serdengeçti, bankaların kredi kartlarını YTL'ye dönüştürme işlemlerinde bir kaç saate ihtiyaç duyabileceğini belirterek, ''Yılbaşı gecesi vatandaşların kredi kartı yerine nakit taşımalarında fayda var'' dedi. 
     Bankaların YTL'ye geçiş konusunda gerekli çalışmaları büyük oranda tamamladığını kaydeden Serdengeçti, ekonominin asıl oyuncuları şirketlerin de bu konularda bazı çalışmalara ihtiyaç duyacağını, bu konuda özellikle adalet ve maliye bakanlıklarının tebliğlerinin dikkatle izlenmesi gerektiğini bildirdi. 
     Yazar kasaların YTL'ye uyumlu hale getirilmesi için 31 Mart 2005 tarihine kadar süre tanındığını hatırlatan Serdengeçti, bu konuda yüzde 100 amortisman ayırma hakları bulunan işyerlerinin dönüştürme işlerini son günlere sıkıştırmamalarını istedi. 
     
     ''DÖVİZ YATIRIM ARACI DEĞİL'' 

     Türkiye'de yaşanan yüksek enflasyon döneminde birikimlerini dövize dönüştürerek değerinin düşmesini önlemeye çalışan insanların yeni şartları iyi algılaması gerektiğini kaydeden Serdengeçti, şunları kaydetti. 
     ''Bazılarının yakındığı gibi TL'nin değeri suni olarak yükseltilmiyor. 2003 ve 2004 yıllarında biz piyasalardan 15 milyar dolar döviz aldık. Bunun faiz oranlarının yüksek olmasıyla da alakası yok. Çünkü artık biliyoruz ki her faiz indiriminin arkasından TL değer kazanıyor. 
     Dövizin yatırım araca olma dönemi kapandı, faiz oranlarının inmeyi sürdürmesiyle 2006'da faiz üzerinden yüksek reel getiri dönemi de bitecek. Vatandaş ne yapsın derseniz gelişmiş ülkelerin vatandaşları ne yapıyorsa aynısını yapsın. Makul getirilere razı olsun.'' Vatandaşların yatırım amacıyla değil fakat döviz borcu varsa bunun karşılığında döviz tutabileceğini belirten Serdengeçti, ihracatçıların ise bireylerden farklı olarak işleri gereği döviz üzerinden çalıştıklarını hatırlattı. 
     ''İhracatçılarımız kendilerini iyi dengelesinler. Bunun için gelişmiş ülkelerde olduğu gibi vadeli işlemler piyasalarının elbirliğiyle geliştirilmesi gerekiyor'' diyen Serdengeçti, faizlerin makul seviyelere gerilemesiyle bunun mümkün olabileceğini ifade etti. 

     
</TEXT>
</DOC>
