<DOC>
<DOCNO> 331536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur20.html </URL>
<DATE> 2005/04/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İHD Trabzon Şubesi Asılsız söylentiyi bazı yerel TV'ler yaydı 
</HEADLINE>
<TEXT>

     İnsan Hakları Derneği İHD Trabzon Şubesi Başkanı Gültekin Yücesan, iki gün önce Trabzon'da meydana gelen olaylarda, Türk Bayrağı'nın yakıldığı ve PKK bayrağının asıldığı biçimindeki asılsız söylentilerin kısa sürede bazı yerel televizyon kanallarının canlı yayınlarında alt yazılı görüntülerle verilmesinin, vatandaşlar arasında infiale neden olduğunu savundu. 
     Yücesan, il temsilciliğinde düzenlediği basın toplantısında, olaylar sırasında bildiri dağıtan 5 kişinin linç edilmek istenmesinin güvenlik güçlerinin müdahalesi ile önlendiğini belirterek, ''Türk Bayrağı'nın yakıldığı ve PKK bayrağının asıldığı biçimindeki asılsız söylentilerin kısa sürede bazı yerel televizyon kanallarının canlı yayınlarında alt yazılı görüntülerle verilmesi, vatandaşlar arasında infiale neden olmuştur. Bu yayınlara inanan bazı insanlarla bu fırsatı siyasi ranta tahvil etmek isteyen bazı gruplar toplanarak Trabzon sokaklarında herkesi dehşete düşüren şiddet gösterisine başvurmuşlardır'' dedi. 
     Yücesan, sağduyulu ve barış yanlısı vatandaşların soğukkanlı tutumu ve güvenlik güçlerinin müdahalesi ile olayların daha da büyümesinin önlendiğini ifade etti. 
     İHD olarak hangi nedenle olursa olsun insanların linç edilmesini insanlık dışı ve ilkel bir davranış olarak gördüklerini kaydeden Yücesan, linç girişimine maruz kalan kişilerin en kısa sürede tedavi altına alınarak, yaşadıkları travma halinin atlatılmasının, bu duruma sebebiyet verenlerin de tespit edilerek yargı önüne çıkarılmasının sağlanmasını insanlığın ve adaletin bir gereği olarak düşündüklerini söyledi. 
     Yücesan, kendilerini yargının yerine koyarak vatandaşlar arasında ayrımcılık yapan ve gerektiğinde de yargısız infaz etme hakkına sahip olduğunu düşünenleri bu düşüncelerinden en kısa sürede vazgeçmeye, barış ve kardeşlik duygularıyla herkesi sağduyulu olmaya çağırdıklarını kaydetti. 
     İHD Karadeniz Bölgesi Temsilcisi Muammer Celep ise, bildiri dağıtmak isteyen kişilere saldıranların televizyon görüntülerinden tespit edilmesini ve bu kişilerin yargı önüne çıkarılmasını talep ettiklerini belirterek, bu konuda gerekli girişimlerde bulunacaklarını söyledi. 
     
</TEXT>
</DOC>
