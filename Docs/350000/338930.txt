<DOC>
<DOCNO> 338930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo14.html </URL>
<DATE> 2005/05/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Cavcav'dan sükunet çağrısı... 
</HEADLINE>
<TEXT>

     Gençlerbirliği Kulübü ve Kulüpler Birliği Başkanı İlhan Cavcav, yöneticilere ve medya mensuplarına sükunet çağrısı yaptı. 
     Kazananın da kaybedenin de hakeme yüklendiğini belirten İlhan Cavcav, yaptığı açıklamada, Birinci Süper Futbol Ligi, İkinci Lig ve Üçüncü Lig maçlarında istenmeyen olaylar olduğunu ifade ederek, "Hakemler bu şartlar altında her maça gergin çıkıyor. Bu da performanslarını düşürüyor. Kulüpler Birliği Başkanı ve uzun yıllar sporun içinde olan birisi olarak kulüp başkanlarını ve yöneticileri sükunete davet ediyorum. Herkesin hakemlerimize sahip çıkması gerektiğine inanıyorum" dedi. 
     Sporcuların da saha içindeki tutum ve davranışlarının sportmenliğe yakışmadığını vurgulayan Cavcav, "Bu davranışlar seyircileri tahrik ediyor. Bu nedenlerle futbolumuz telafisi mümkün olmayan bir yola gidiyor. Özellikle kulüp yöneticilerinin maçlardan sonra hakemler hakkında olumsuz beyan vermemesini rica ediyorum. Bu nedenle değerli köşe yazarlarımız maç yorumlarından çok hakem yorumu yapmakla hakemlerimizin işlerini daha çok zorlaştırıyor. Futbolumuza iyilik yapalım derken kötülük yaptıklarının farkında olmadıklarını sanıyorum" diye konuştu. 
     
</TEXT>
</DOC>
