<DOC>
<DOCNO> 307999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yazar/bila.html </URL>
<DATE> 2005/01/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Öcalan Irak seçimlerinde 
</HEADLINE>
<TEXT>


Irak'ta 30 Ocak'ta yapılması beklenen seçimler Türkiye'yi de yakından ilgilendiriyor. Bu ilginin nedenlerinden biri de Irak'ta seçime katılacağı anlaşılan Kürdistan Demokratik Çözüm Partisi ve Demokratik Yeniden Yapılanma Partisi... 
Her iki parti de Abdullah Öcalan ve PKK KONGRA-GEL'e yakın. Diğer bir deyişle Irak versiyonu... 
Bu partilerin Abdullah Öcalan'ın İmralı'dan verdiği talimatlarla kurulduğu söylenebilir. Öcalan, savunmalarında Kürtlerin, Türkiye, Irak, İran ve Suriye'de siyasi olarak örgütlenmeleri, seçimlere katılmaları ve bu partiler arasında KONGRA-GEL gibi bir üst örgütün koordinasyon görevi yapması gerektiğini ortaya atmıştı. 
Öcalan'ın, "İmralı tezleri" diye isimlendirdiği savunmalarında dile getirdiği bu görüşler, PKK KONGRA-GEL tarafından uygulamaya geçiriliyor. Irak'ta sözünü ettiğimiz iki parti bu sürecin ürünüdür. Birincisi daha çok Kuzey Irak'ta oluşacak Kürt parlamentosuna girmek konusunda iddialıdır, diğeri Bağdat parlamentosuna... 
Öcalan'ın bu yaklaşımı, "Kürtlerin yaşadığı dört parça"da demokratik yoldan ağırlık kazanmaya yöneliktir. Dört ülkedeki dört parti, kendi sistemleri içinde Kürtlerin haklarını savunacak, taleplerini yasalaştırmaya gayret gösterecektir. 
Öcalan bu tezine, "devlet olmayan devlet" diyor. Dört ülkedeki dört partinin ortak hareket etmesi ve bu yolla siyasi sonuçlar almasını istiyor. Bu partilere önerdiği yaşam biçimi ise kırsal - komünal, ekolojik - sosyalist diye adlandırdığı bir çeşit kırsal ve kentsel alanda, yine kendi tanımıyla "bir çeşit demokratik sosyalist" sistemdir. Bu sistemin hedefi ise "özgür anayurt, birleşik Ortadoğu"dur. 
Öcalan'ın "Bağımsız Birleşik Kürdistan" hedefi yerine İmralı'da koyduğu yeni hedef budur. 
Irak'ta sözünü ettiğimiz partiler gibi İran ve Suriye'de de partiler kurulmuştur. 
Türkiye'de başlatılan "Demokratik Toplum Hareketi" de "Demokratik Toplum Partisi" olarak örgütlenme amacındadır. Bu gerçekleşirse DEHAP'ın yerini alacaktır. Tezlerin Türkiye ayağı, bu parti tarafından yürütülecektir. 
DEHAP veya kurulacak yeni partinin sözcüleri, Türkiye ile ilgili taleplerini ortaya koymuşlardır. Kurucu ortaklık, anayasal güvence, Kürtçe eğitim ve benzeri diğer talepler. Diğer ülkelerdeki partiler de o ülkenin koşullarına göre benzeri talepleri gündeme getireceklerdir. Bu yolla, dört ülkede Kürtler açısından ortak bir çizgi oluşturulacaktır. 

Katılım ortaklığı 
AB, nisan ayında Türkiye için 3. Katılım Ortaklığı Belgesi'ni hazırlayacak. 6 Ekim 2004 tarihiyle AB Komisyon Raporu'nda, yüzde 10 barajı nedeniyle Kürtlerin parlamentoda temsil edilmediği, azınlık yaklaşımıyla, ima, hatta ifade edildi. Yeni hazırlanacak Katılım Ortaklığı Belgesi'nde bu konu nasıl yer alacak, merak ediliyor. AB'nin etnik ve dini parti yaklaşımı nasıl olacak 
Öcalan, İmralı'dan yeni görüşlerini yaşama geçirecek örgütlenmeler yaptırabiliyor, yönlendirebiliyor. 
AB'nin yaklaşımının ilk işaretleri yeni Katılım Ortaklığı Belgesi'ne yansıyacaktır. 
Türkiye'nin yaklaşımına gelince... 
Ankara, Kandil Dağı'yla ilgili ve ABD'ye bu konuda baskı yapmayı sürdürüyor ama siyasal alandaki gelişmelere nasıl yaklaşıyor, henüz belli değil. 
Hükümetin, "Kürt sorunu" olarak özetlenen konuya ilişkin politikasını belirlemesi gerekiyor. 
Bu görmemezlikten gelinecek bir konu değil... 



</TEXT>
</DOC>
