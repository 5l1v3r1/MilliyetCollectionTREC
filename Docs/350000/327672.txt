<DOC>
<DOCNO> 327672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo04.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankowski gönül çeldi 
</HEADLINE>
<TEXT>


Trabzonspor'un hocası Şenol Güneş, Szymkowiak'ın takım arkadaşı Zurawski'yi izlemek amacıyla gittiği Polonya'da Wisla Krakowlu forvet Frankowski'yi beğendi 


Polonya'nın Azerbaycan'ı 8-0 yendiği karşılaşmada Wisla Krakowlu Zurawski'yi izleyen Şenol Güneş'in aklı, aynı takımın forvet oyuncusu Frankowski'de kaldı. Azerbaycan karşısında üç gol atan, ligde de 18 golle krallık yarışında birinci sırada bulunan Frankowski'nin son vuruşlardaki başarısı ve oyun anlayışı tecrübeli hocanının beğenisini kazandı. 
31 yaşındaki Frankowski'nin Wisla Krakow'da oynadığı 165 lig maçında 106 gole imza attığı, takımının en önemli kozu olduğu bildirildi. Güneş'in gözüne Azerbaycan'a iki gol atan Legia Warsovalı Saganowski'nin de girdiği, devre arasında transferi gündeme gelen Zurawski'nin ise performansının vasat bulunduğu öğrenildi. 

Mehmet'in talibi çok 

Karadeniz ekibinde fazla forma şansı bulamayan Mehmet Yılmaz'a teklif üzerine teklif yağıyor. Galatasaray İkinci Başkanı Ergun Gürsoy ve Gençlerbirliği Teknik Direktörü Ziya Doğan'ın golcü oyuncuyu arayıp, nabız yokladığı öğrenildi. Ayrıca Beşiktaş, Ankaraspor ve Gaziantepspor'un da Mehmet Yılmaz için devreye girdiği iddia edildi. 

Vazgeçilmezler 

Bordo - Mavili takımın bu sezon oynadığı 26 lig, 6 Avrupa Kupası ve 3 Türkiye Kupası maçında en çok formayı sol kanat savunucusu Celalettin Koçak giydi. Bu futbolcuyu kaptan Fatih Tekke, Gökdeniz Karadeniz ve Hüseyin Çimşir takip etti. Sezon başında Malatyaspor'dan transfer edilen Celalettin tam 32 maçta 90 dakika sahada kalırken, bir maçta 73 dakika oynadı. Ufuk Bayraktar ise 11 dakika ile takımda en az forma giyen futbolcu olarak istatistiklere yansıdı. Trabzonspor'a en fazla katkı sağlayan isim ise kaptan Fatih Tekke oldu. 24 gol atan ve 11 asiste imza koyan yıldız oyuncuyu, 14 gol, 8 asist ile Gökdeniz takip ediyor. 



</TEXT>
</DOC>
