<DOC>
<DOCNO> 349805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/dunya/adun.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için 'Zihni Sinir' projeleri 
</HEADLINE>
<TEXT>


'Anayasaya hayır' krizinden çıkmak için liderliğin, itibarını kaybeden Fransa ve Almanya'dan alınarak yeni üyelere verilmesi, AB toplantılarının da canlı yayımlanması gibi fikirler öne sürülüyor 

DIŞ HABERLER SERVİSİ 


Fransa ve Hollanda'daki anayasa referandumlarından hayır çıkması olasılığına karşı herhangi bir B planı hazırlamayan AB'de, krizden çıkış için olmadık çözüm önerileri ortaya atılıyor. Kimi, AB içinde evetçi bir koalisyon kurularak anayasa kampanyası düzenlenmesini isterken, kimileri de AB'nin "kimliğimizi kaybediyoruz" endişesi yaşayan kesimlerine, AB toplantılarının televizyondan naklen yayımlanmasını öneriyor. 

Diplomatik servis 
Çeşitli ajansların AB haberlerinin satır aralarına serpiştirilen fikirler dizisinden bir kısmına göre, AB'nin entegrasyon sürecinin kesintiye uğramaması için yapılacak en acil iş, ileride AB dışişleri bakanlığı misyonuna dönüşecek bir "diplomatik servis" kurmak. Böylelikle AB dünya siyaset platformunda göreceli etkinlikte bir rol oynayabilecek. 
Başka bir öneride, referandumlarda anayasa taslağına ulusal kimlik endişesi ve AB kurumlarında kendilerine yeterince söz hakkı verilmediği gerekçeleriyle hayır diyenleri ikna amacıyla AB'nin karar alma sürecinin şeffaflaştırılması istendi. AB toplantılarının TV'den naklen yayımlanması, AB vatandaşlarına, herkese eşit davranıldığını kanıtlayacak. 

Yeniler göreve 
Bir başka çıkış yolu önerisi ise AB'ye yeni katılan üyelerin dümeni ele alması ve AB'nin rotasında gitmesini sağlamaları yönünde. Bu ülkelerin başında Polonya gösteriliyor. Litvanya'da da politikacılar, AB'nin geleceğinin şekillendirilmesinde kendilerine önemli roller atfediyor. 
Litvanya muhalefet lideri Andrius Kubilius, dün, "Avrupa'nın enerjisi artık küçük ülkelerde yoğunlaştı. Bu ülkeler değişimden korkmuyor, başarı için aç ve hırslılar. Yeni Avrupa bu enerjisini AB projesi içinde sorumluluk alarak pratiğe dökmeli. Eski Avrupa'dan Fransa ve Almanya çıkış önerisi beklememeliyiz. Litvanya - Polonya stratejik ortaklığı AB projesini yeniden canlandırır" dedi. 




</TEXT>
</DOC>
