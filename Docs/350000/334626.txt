<DOC>
<DOCNO> 334626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/guncel/gun01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı'nın 'sağduyu' kriterleri 
</HEADLINE>
<TEXT>


Sabancı Toplumsal olaylarda ifade özgürlüğüne saygı duyulsun, kaosa meydan verilmesin, güvenlik güçleri infiale kapılmasın 

EKONOMİ SERVİSİ 

Türk Sanayicileri ve İşadamları Derneği TÜSİAD Başkanı Ömer Sabancı, Trabzon'da başlayan ve Sakarya'da devam eden olaylara karşı sağduyu çağrısı yaptı. 
Trabzon SİAD'ın Genel Kurulu'na katılan Sabancı, Türkiye'nin şiddete, öfkeye değil, sağduyuya ihtiyacı olduğunun altını çizerek, bu tür toplumsal olaylara karşı 3 temel kriterden hareket etmek gerektiğini vurguladı. 
Sabancı, bu kriterleri şöyle sıraladı "Birincisi, herkesin ifade özgürlüğüne saygı duymak demokrasinin temel gereklerinden biridir, bundan vazgeçemeyiz. İkincisi, ifade özgürlüğüne sığınıp yasaları çiğneyenlere sadece güvenlik güçleri müdahale edebilir. Vatandaşın herhangi bir olaya müdahalesinin sonucu kargaşadır." 

Orantısız güç 
"Üçüncüsü de güvenlik güçleri, kendini yargı yerine koyup zanlıyı cezalandıramaz, infiale kapılamaz, orantısız güç kullanamaz. Sokaktaki vatandaşın sesine, eğilimine göre değil, yasalara göre hareket eder. Herhangi bir olayda bu 3 kriterden biri ihlal ediliyorsa, gelişmiş demokrasiye sahip olduğumuzdan söz edilemez". Ömer Sabancı, olaylar karşısında hükümetin demokratik yaklaşım sergilemesinin sevindirici olduğunu da kaydetti. 


</TEXT>
</DOC>
