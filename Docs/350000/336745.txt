<DOC>
<DOCNO> 336745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur02.html </URL>
<DATE> 2005/04/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Beyoğlu'nda yangın .. 
</HEADLINE>
<TEXT>

     Beyoğlu'nda 3 katlı tarihi ahşap binada yangın çıktı, bina büyük oranda hasar gördü. 
     Kasımpaşa Kızılay Meydanı Fırın Sokak'ta bulunan 3 katlı tarihi ahşap binada, saat 04.00 sıralarında yangın başladı. Kısa sürede binanın tamamını saran alevler, bir süre sonra bitişikteki binaya sıçradı. 
     Bu binada oturan Özcan Kaya 39 , paniğe kapılarak sokağa atladı. Ayak topuğunda kırık, belinde de incinme oluşan Kaya, ambulansla Okmeydanı Eğitim Hastanesi'ne kaldırıldı. 
     Yangına müdahale eden Beyoğlu, Şişli ve Fatih itfaiye ekipleri, öncelikle alevlerin sıçradığı binadaki yangını büyümeden söndürdü. Tarihi ahşap binadaki yangın daha sonra etkisiz hale getirildi. Ancak iç kısımları çöken binada büyük çapta hasar oluştu. 
     Çevre sakinleri, tarihi ahşap binanın sahibinin uzun süredir şehir dışında bulunduğunu ve zaman zaman madde bağımlılarının bu binada kaldığını söylediler. 
     
</TEXT>
</DOC>
