<DOC>
<DOCNO> 311834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas16.html </URL>
<DATE> 2005/02/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Urartular takvim sistemi geliştirmek istemiş... 
</HEADLINE>
<TEXT>

     Yüzüncü Yıl Üniversitesi Fen-Edebiyat Fakültesi Arkeoloji Bölümü Öğretim Üyesi Yrd. Doç. Dr. Rafet Çavuşoğlu, Kalecik Köyü'ndeki kazı alanında yaptıkları çalışmalar neticesinde buldukları dikili taş ve halkaların, Urartuların takvim sistemi geliştirmek amacıyla böyle bir yönteme başvurduklarına işaret ettiğini söyledi. 
     Çavuşoğlu, AA muhabirine yaptığı açıklamada, merkeze bağlı Kalecik Köyü'ne 1,5 kilometre uzaklıktaki Urartulara ait mezarlığın nekropol doğu kısmında yapılan kazılarda 2 bin 475 adet dikilitaş bulduklarını belirtti. 
     Kazı alanındaki dikili taşların kireç taşından yapıldığını aktaran Çavuşoğlu, taşların ilk günkü konumlarını koruduklarını ve yüksekliklerinin 1 ile 1.30 metre arasında değiştiğini vurguladı. 
     Dikili taşların batısında kireç taşından yapılmış 13 ve 30 metre çapında iki taş halkanın da bulunduğuna işaret eden Çavuşoğlu, ancak geçmiş dönemlerde alanların defineciler tarafından tahrip edildiğini ifade etti. 
     Bölgede geçmiş dönemlerde kaçak sondaj nedeniyle taşların sayısının azaldığını anlatan Çavuşoğlu, şunları kaydetti 
     ''Urartuların M.Ö 700'lerde astronomik gözlemlerde bulunarak, bu çalışmaları kayıt tuttuklarını bilmekteyiz. Taşların yönünün ve konumunun Urartuların astronomik gözlemlerde bulunduklarını gösteriyor. Urartular deniz seviyesinden 1800 metre yükseklikteki Kalecik Köyü'nde gökyüzünü gözlemlemiş olabilir. Kalecik Köyü'ndeki kazı alanındaki taş ve halkalar güçlü bir devlet olan Urartuların bir takvim sistemi geliştirmek amacıyla böyle bir yönteme başvurduklarına işaret ediyor.'' 
     
</TEXT>
</DOC>
