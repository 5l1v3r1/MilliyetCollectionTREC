<DOC>
<DOCNO> 306962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy10.html </URL>
<DATE> 2005/01/16/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan Türkiye'nin önü alabildiğine aydınlandı... 
</HEADLINE>
<TEXT>

     Başbakan Recep Tayyip Erdoğan, Türkiye'de iki yıl öncesinin son aylarına kadar sisli, puslu bir havada hiç kimsenin önünü göremediğini, nereye adım atacağını kestiremediğini belirterek, ''Bugün çok şükür Türkiye'nin önündeki bu sis perdesi kalkmış, ülkemin önü alabildiğine aydınlanmıştır'' dedi. 
     Erdoğan, Ankara Sanayi Odası'nın ASO kuruluşunun 41. yıldönümü dolayısıyla ''2003 yılı ihracat ve vergi rekortmenlerine ödül'' verilmesi dolayısıyla düzenlenen törene katıldı. 
     Başbakan Erdoğan, burada yaptığı konuşmada, ödül alanların sayısının çok olmasından duyduğu mutluluğu dile getirerek, ödül listesinin, Ankara'nın sadece bir siyasi başkent değil, aynı zamanda bir sanayi ve ticaret başkenti haline geldiğinin en somut göstergesi olduğunu söyledi. 
     Önümüzdeki yıllarda bu listenin daha da artması dileğinde bulunan Erdoğan, kurumlar, gelirler vergisi, ihracat, çevre, yönetim sistem belgesi ve iş sağlığı ve güvenliği yönetim belgesi dallarında çok daha fazla firmanın bu yarışta ilk sıraları almaları temennisinde bulundu. 
     Türkiye'de her faaliyet alanında, her sektörde hayırlı bir rekabet döneminin başladığını anlatan Erdoğan, Türkiye'nin etrafındaki ''çelik çember''i kırdığını ve her alanda üretim sürecine girdiğini ifade etti. 
     
     ''İŞÇİ, MEMUR, EVİNDEN DAHA ZİNDE ÇIKIYOR'' 

     Erdoğan, şunları söyledi 
     ''Türkiye'nin her yerinden çok güzel haberler alıyoruz. Türkiye'yi dolaşan bir Başbakanınız olarak, gittiğim her ilde bu heyecanı görmek bizleri çok mutlu ediyor. 
     Sanayinin, ticaretin, istihdamın tarihte hiç olmadığı kadar canlandığını, atılım gerçekleştirdiğini müşahede ediyoruz. Nereye gidersek gidelim insanımızın gözündeki o ışıltıyı, o parıltıyı, umut vaat eden o canlılığı fark edebiliyoruz. İşçimiz, memurumuz sabah evinden çıkarken inanıyorum ki, daha zinde çıkıyor. İşverenimiz sanayicimiz, işçimiz, memurumuz her şeyden önce tüccarımız, daha bir gayretle işine sarılıyor. Çiftçimiz tarlasını sürerken daha bir gayretle sürüyor. Esnafımız besmele çekip her sabah dükkanını açarken daha bir umutla açıyor. Sanayicimiz makinesinin düğmesine basarken daha bir güvenle, aşkla, şevkle basıyor. 
     Hatırlarsanız, 3 Kasım öncesinde böyle bir Türkiye yoktu. Kepenklerin kapatıldığı bir Türkiye vardı. Esnafımızın, tüccarımızın, sanayicimizin ne durumda olduğunu sizler benden çok daha iyi biliyorsunuz.'' 
     
     SİSLİ, PUSLU HAVA 

     Erdoğan, artık hiç kimse ve hiçbir kesimin, ''Türkiye'de nasıl bir sürprizle karşılaşabiliriz'' veya ''Yarın bir kriz çıkar mı, acaba işimi, işyerimi, tarlamı, dükkanımı kaybeder miyim, borç batağına düşer miyim '' diye bir kaygı taşımadığını ifade etti. 
     Türkiye'nin, 2 yıl öncesinin son aylarına kadar ne zaman hangi kötü sürprizin yaşanacağının belli olmadığı, kimsenin yarın için hesap yapamadığı bir ülke olduğunu kaydeden Erdoğan, ''Sisli, puslu bir havada hiç kimse önünü göremiyor, nereye adım atacağını kestiremiyordu. Bugün çok şükür Türkiye'nin önündeki bu sis perdesi kalkmış, ülkemin önü alabildiğine aydınlanmıştır'' dedi. 
     Erdoğan, Türkiye'nin üretici güçlerinin, dinamizmi ve heyecanının sanayiciler olduğunu kaydetti. 
     
     ''HALKIN İTİBARI BÜYÜDÜKÇE TÜRKİYE BÜYÜYECEK'' 

     İktidarları döneminde herkese özgüven geldiğini söyleyen Erdoğan, şöyle konuştu 
     ''Ekonomi görülmedik bir şekilde adeta bir geometrik artış kaydetmeye başlamıştır. Yalnız şunun altını çizerek ifade etmeliyim ki ekonomik krizler nasıl olsa aşılır, siyasi krizler nasıl olsa çözülür ama bir ülkenin hayatında en önemli şey milletin ruhunda açılan yaraların sarılmış olmasıdır. Esas meselemiz budur ve bunu her şeyden daha çok önemsiyoruz. Mesele sadece yanlış rakamların düzelmesi, sadece ekonominin büyümesi değildir. Esas meselemiz, toplumsal yapının sağlamlaşmasıdır. Özgüvenin her birimize tek tek kazandırılmasıdır. Bu dönem, bunu başarmış bir dönemdir. Bu yüzden halkın itibarı büyüdükçe Türkiye büyüyecek diyoruz. Bu yüzden önce adalet ve hukuk zemininin sağlamlaşması diyoruz. Bu noktada ciddi sıkıntılarımızın olduğu ortada ama bunu da başarmakta kararlıyız.'' Ekonomideki başarımız siyasetteki başarımızın, demokrasiye yaptığımız katkıların eseridir. Keza dış politikadaki başarımız Türkiye'nin önüne batıdan Doğu'ya yeni ufuklar açmamız bu geniş açılı bakışımızın semeresidir. Eğer bu başarıyı sadece, 'ekonomide mucizeler gerçekleştirdiler' şeklinde okur, öyle yorumlar, öyle anlarsak kesinlikle yanlış eksik yorumlamış oluruz.'' Başbakan Erdoğan, demokrasi ve hukuk alanında yapmaları gereken daha çok şey olduğunu belirterek, bu konuda azami duyarlılık içinde olunmasını istedi. 
     Türkiye'nin geleceği için sadece hukuki düzenlemeler yapmadıklarını, sadece demokrasiye yatırım yapmadıklarını, birbirini tamamlar nitelikte her alanda yeni açılımlar sağlayarak, yeni ufuklar açtıklarını anlatan Erdoğan, yaptıklarını iş dünyası, emektar kesimler, üretici güçler, yatırımcılar ve sivil toplumla paylaştıklarını kaydetti. 
     
</TEXT>
</DOC>
