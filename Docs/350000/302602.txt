<DOC>
<DOCNO> 302602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy12.html </URL>
<DATE> 2005/12/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çubukçu Kadınlarımız burka mı giyecek Bu ne zihin bulanıklığı 
</HEADLINE>
<TEXT>

     Devlet Bakanı Nimet Çubukçu, ''Ayrı lokantalar, ayrı yemekhaneler mi olacak, burka mı giyecek kadınlarımız Bu ne zihin bulanıklığıdır arkadaşlar '' dedi. 
     Çubukçu, TBMM Genel Kurulu'nda ele alınan SHÇEK, Özürlüler İdaresi Başkanlığı, Aile ve Sosyal Araştırmalar Genel Müdürlüğü ve Kadının Statüsü Genel Müdürlüğü'nün bütçeleri üzerinde yaptığı konuşmada, bakanlığının, kadın, aile ve özürlüler ile ilgili kuruluşları yeniden gözden geçirdiğini söyledi. 
     SHÇEK'de son 2 yılda olumsuz gelişmeler olduğu yönündeki iddiaları kabul edemeyeceğini belirten Çubukçu, bu kurumda kadrolaştıkları ve personel yetersizliği olduğu yönündeki eleştirileri de ''Bu kurumda kadrolaşma olmamıştır. Ancak personel yetersizliği bir gerçektir'' diye yanıtladı. 
     Kadın sığınma evlerinin sayısının yüzde 100 artırıldığını, ancak bunun yetersiz olduğunu belirten Çubukçu, yasayla, nüfusu 50 bini aşan her yerleşim biriminde kadın sığına evi kurulma zorunluluğu getirilmesinin, bu konuya verdikleri önemin bir göstergesi olduğunu bildirdi. 
     Çubukçu, SHÇEK'in 183 acil hattının 24 saat çalıştığını söyledi. 
     
     ''ÖZÜRLÜLER YASASI'NI ÇIKARDIK'' 

     Hükümet'in, 20 yıldır bekleyen Özürlüler Yasası'nı çıkardığını anımsatan Çubukçu, ''CHP'nin, AK Parti'nin yaptığı gibi bu yasanın uygulanması için bastırması gerekir. Bu yasanın çıkması da yeterli değil. Bu yasanın uygulanması gerekli'' dedi. Bakan Çubukçu, CHP sıralarından laf atılması üzerine, ''Özürlüler Yasası Parlamento'dan geçti ama sadece AK Parti grubunun oyları ile geçti'' diye konuştu. 
     Kadına yönelik şiddetin önlenmesinin yolunun eğitimden geçtiğini vurgulayan Çubukçu, şunları kaydetti 
     ''Sayın Bakanımız Binali Yıldırım'ın eşinin fotoğrafı konusu, üzülerek görmekteyiz ki bugün hala Parlamento'da kadına yönelik bir konuşma yapıldığında gündeme getiriliyor. Hatta bu ölçekte, ayrı lokantalar, ayrı yemekhaneler mi olacak, burka mı giyecek kadınlarımız Bu ne zihin bulanıklığıdır arkadaşlar, bu ne zihin bulanıklığıdır Bu millet Cumhuriyetin bütün kurallarını benimsemiş bir millettir. 
     AK Parti Hükümeti de Cumhuriyet hükümetidir. Her şeyden önce kadına yönelik ayrımcılığı ortadan kaldırmak adına, bir kadına yönelik tutumu rencide edici bulduğumu, hatta o kadının ve ilgili kadınların da son derece rencide olduklarının bilinmesini isterim. Kadın üzerinden bir politika yapacaksanız, bu politikayı kadınlarımızı rencide etmeden yapmalısınız. Bu ülkenin kadınları herhangi bir ayrımcılığa uğramadan, rencide edilmeden ve toplumun tüm kesimleri ile ortak bir şekilde eşit politikalarla yaşamak istiyorlar. Bu bir tercih meselesidir. Ümit ediyoruz ki toplumun tüm kesimlerinde bu duyarlılık artsın. Olayın, kadına yönelik ayrımcılığın bir tablosu gibi sunulması da son derece rahatsız edici. Her şeyden önce gündeme getirilen hanım bundan rahatsız olur. 
     Türkiye'de yaşayan tüm kadınların objektif, adil, eşit olarak, ayrımcılığa uğramadan temsil edilmesi gerekiyor. Davet edilmedikleri her yer açısından da aynı hassasiyette tepkinin gösterilmesini ümit ediyorum. Eğer bir kadın, eşinin temsil ettiği siyasi parti nedeniyle bir ayrımcılığa uğruyorsa, bu ülkede bunun da sorgulanması gerekir diye düşünüyorum. Parti değiştirdikten sonra aynı muameleyi görmüyorlar çünkü.'' 
     
     HALUK KOÇ 

     CHP Grup Başkanvekili Haluk Koç da yerinden yaptığı konuşmada, Özürlüler Yasası'nın, 19-20 maddesinin ekonomik yükümlülük getirdiği gerekçesiyle Maliye Bakanlığı'nca ''tutulduğunu'' söyledi. 
     Çubukçu'nun sözlerinin aksine, CHP'nin o yasanın çıkarılması için çabaladığını ifade eden Koç, Çubukçu'nun, yasanın AK Parti'nin oyları ile kabul edildiği yönündeki sözleri ile ilgili olarak, yasanın bütün görüşmelerine katıldıklarını ve yasaya destek verdiklerini belirtti. 
     Koç, ''Sayın Bakan, olaylara, Londra'dan Malatya'ya baktığı gibi bakmasın'' dedi. 

     
</TEXT>
</DOC>
