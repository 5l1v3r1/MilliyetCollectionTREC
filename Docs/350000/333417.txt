<DOC>
<DOCNO> 333417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur10.html </URL>
<DATE> 2005/04/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çaldıkları otomobilde sızınca... 
</HEADLINE>
<TEXT>

     Taylan YILDIRIM DHA 

      İZMİR Karşıyaka'da çaldıkları otomobilde aldıkları alkolün ve uyuşturucu hapın etkisiyle sızan 19 yaşındaki Yunus Kara ile Hüsnü Kortak ve 17 yaşındaki O.O. polis tarafından araç içinde yakalandı. 
     Olay, bugün saat 06.00 sıralarında Yamanlar 7370 Sokak'ta meydana geldi. Otomobilde 3 kişiyi uyurken görenlerin ihbarı üzerine polis ekipleri harekete geçti. Kapıları kapalı otomobilin içindeki 3 kişiyi camlara vurmasına rağmen uyandıramayan uyandıramayan polis, plaka bilgilerinden yaptığı kontrolde Mustafa Güngörmez'e ait 35 KNH 18 plakalı otomobilin dün gece Çiğli 8782 1 Sokakta park halindeyken çalındığını belirledi. 
     Kapısının tornavidayla zorlanarak açılması ardından düz kontak yapılarak çalıştırıldığı belirlenen otomobilde aldıkları alkol ve uyuşturucu hapın etkisiyle sızan 3 kişi güçlükle uyandırıldıktan sonra gözaltına alındı. Yamanlar Polis Karakolu'na götürülen teyp hırsızlığından sabıkalı Yunus Kara, Hüsnü Kortak ve O.O. suçlamaları kabul ederek, otomobili çaldıktan sonra oturdukları mahalleye geldiklerini daha sonrada içinde uyuyuya kaldıklarını söyledi. İfadeleri alınan Kara, Kortak ve O.O., görüntülerinin alınmasına tepki göstererek tehditler savurdu. Zanlıların yapılan işlemlerin ardından adliyeye sevk edilecekleri bildirildi. 
     Karakola giden Mustafa Güngörmez, otomobilini polis ekiplerinden teslim aldı. 
     
</TEXT>
</DOC>
