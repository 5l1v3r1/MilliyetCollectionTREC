<DOC>
<DOCNO> 311829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas11.html </URL>
<DATE> 2005/02/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
2005'in ilk albümleri geliyor... Jennifer Lopez, 50 Cent, Mariah Carey 
</HEADLINE>
<TEXT>

     2005 yılı müzik piyasasına bereketli geldi. Jennifer Lopez'den 50 Cent'e, Mariah Carey'den Kate Bush'a kadar pekçok ünlü yeni çalışmalarını yılın ilk aylarında hayranlarıyla buluşturacak. 
     Internetteki ''msn'' sitesinin değerlendirmesine göre, 2005 müzik dünyası açısından çok hareketli geçecek. 
     Nine Inch Nails, Dr. Dre, Beck ve Coldplay gibi gruplar hayranlarını yeni albümleri için daha bekletecek gibi görünürken, pekçok ünlü isim de daha önceki albümleri unutulmadan yeni çalışmalarını müzikseverlerle buluşturacak. 
     ''The College Dropout'' adlı çalışmasıyla 10 dalda Grammy ödülüne aday gösterilen genç rapçi Kanye West başarıya doymuyor. Eski albümündeki şarkıları dillerden düşmeyen West, eskileri unutulmadan yeni parçalarını hayranlarıyla tanıştıracak. ''Late Registration'' adlı çalışması için stüdyoda bulunan West'in albümünün Mayıs ayında müzik marketlerin raflarındaki yerini alması planlanıyor. 
     Grammy ödülleri, 13 Şubat'ta sahiplerini bulacak. 
     -50 CENT VE LOPEZ YOLDA... 
     Geçen yıl Rock'n Coke Festivali'ne de konuk olan Amerikalı rapçi 50 Cent'in ''The Massacre'' adlı ikinci albümünün Şubat ayında beklenen çıkışı Mart'a ertelendi. 
     Albümünü Sevgililer Günü'ne kadar yetiştirmeyi planlayan ve ismini de ''The St.Valentine's Massacre-Sevgililer Günü Katliamı'' koyan 50 Cent, albüm gecikince ismini de değiştirdi. Albümün çıkış tarihi ise 8 Mart olarak açıklandı. 
     Marc Anthony ile evlendikten sonra ne müzikte, ne de sinema dünyasında sesi sedası duyulmayan Jennifer Lopez de 2005 yılında yeniden doğacak. 
     Tıpkı bunu ima eder gibi albümünü ismini de ''Rebirth-Yeniden Doğuş'' koyan Lopez, yeni albümünde hem diskoları hareketlendirecek dans parçalarına, hem de romantik çalışmalara yer verecek. Albüm, 1 Mart'ta müzik marketlerin raflarındaki yerini alacak. 
     Heavy metal tarzı müzik yapan ''Mesmerize'' topluluğunun yeni albümü ise ilkbahar aylarında çıkacak. 
     
     MARIAH CAREY'NİN ALBÜMÜNÜN ÇIKIŞI ERTELENDİ 
     Ünlü şarkıcı Mariah Carey'nin ''The Emancipation of Mimi'' adlı yeni albümünün çıkışı Mart'tan Nisan'a ertelendi. 
     Carey'nin Island Def Jam şirketi yetkilileri albümün tanıtımı için daha fazla zamana ihtiyaç duydukları gerekçesiyle albümün çıkış tarihini ileri atarken, albümün 12 Nisan'da piyasaya çıkacağı duyuruldu. 
     Sanatçının uzun süredir stüdyoda çalışmalarını sürdürdüğü ve Snoop Dogg, Kanye West ve Jermaine Dupri gibi sanatçılarla birlikte çalıştığı albümünden çıkan ilk parça olan ''It's Like That'' ise ilgiyle dinleniyor. 
     İlk albümünü çıkardığı 1999'da müzik dünyasını sarsan Dr. Dre ise bir türlü beklenen albümü ''Detox''u hayranlarıyla buluşturamadı. Çıkış tarihi sürekli ertelenen çalışma için son duyurulan tarih ise sonbahar... 
     Tam 12 yıldır müzik piyasasından uzak bulunan bir dev de 2005'te yeniden doğacak Kate Bush... 1993'te çıkardığı ''Red Shoes'' adlı çalışmadan beri adeta ''kış uykusuna'' dalan sanatçı, eski hayranlarını mutlu etmeye, yeni kuşaklara ise kendini tanıtmaya hazırlanıyor. 
     
</TEXT>
</DOC>
