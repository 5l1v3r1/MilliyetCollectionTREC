<DOC>
<DOCNO> 323422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy04.html </URL>
<DATE> 2005/03/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ağar Ceza Yasası derhal bir yıl ertelenmeli ve düzeltilmeli 
</HEADLINE>
<TEXT>

     DYP Genel Başkanı Mehmet Ağar,''Bu Ceza Yasası iktidarın basın yayına yönelik öfkesinin yasa diline çevrilmiş şeklidir. Yasa derhal bir yıl ertelenmeli ve düzeltilmelidir'' dedi. 
     Mehmet Ağar, yaptığı yazılı açıklamada 1 Nisan'da yürürlüğe girecek olan yeni Türk Ceza Yasası'nı TCK değerlendirdi. Yeni Ceza Yasası'nın hukuki açıklıktan ve kesinlikten yoksun ifadelere sahip olduğunu vurgulayan Ağar, şunları ifade etti 
     ''İktidar yasayı gücünü artırmak, kişilerin ve demokratik kurumların eleştiri haklarını ellerinden almak arzusuyla hazırlamıştır. Özellikle basın yayın organlarına getirilen kısıtlama ve sınırlamalar basın özgürlüğüne büyük darbe vurmaktadır. Öteden beri iktidar ve baş kişisi Başbakan, basına karşı öfkeli bir tavrın içindedir. Bu ceza yasası iktidarın basın yayına yönelik öfkesinin yasa diline çevrilmiş şeklidir. Yasa derhal bir yıl ertelenmeli ve düzeltilmelidir. Yeni yasada gazete ve televizyonların iktidar icraatlarını övmesi olağan karşılanmakta, hatta bir tür vatanseverlik olarak görülmekte, eleştiriler ise yine aynı mantıkla 'ihanet' olarak değerlendirilmektedir. Henüz üçüncü yılında çöküş sürecine giren iktidar suçu, yolsuzluğa, usulsüzlüğe, korumaya ve kayırmaya dayalı siyaset anlayışında değil, medyada aramaktadır. Geçmişte özgürlükleri sindirememiş kimi iktidarlarda da görülen bu tavır, Türkiye'nin medeni dünya standartlarında bir demokrasiyi kurması önündeki en büyük engeldir'' Hükümeti uyaran DYP Genel Başkanı Ağar, yeni TCK'nın maddeleri arasındaki bağlantıların zayıf olduğunu kaydederek, yeni yasanın dilinin yeterince açık olmadığını ve mantık hataları bulunduğunu savundu. Kavramların belirsizliğinin yargılamaya da bir belirsizlik olarak yansıyacağını belirten Ağar, ''Ceza yasasının bütününe, iktidara keyfi uygulamaları için avantajlar sağlayacak bir esneklik hakimdir'' dedi. Ağar, şunları kaydetti 
     ''Ceza yasası bu haliyle uygulanamaz, uygulanmaya kalkışılırsa ciddi hukuki sorunlar doğar. Ceza yasası gibi tüm toplumu ve kurumları ilgilendiren bir konuda iktidarın Meclis çoğunluğunu gerekçe göstererek Yasayı istediğim gibi yaparım anlayışıyla davranması kabul edilemez. İktidarı, Ceza Yasası'nın uygulanmasını bir yıl ertelemeye, bu süre içinde eksiklikleri tamamlamaya ve basın özgürlüğünü kısıtlayıcı her tür ifadeyi yasa metninden çıkartmak için işbirliğine çağırıyoruz.'' 
     
</TEXT>
</DOC>
