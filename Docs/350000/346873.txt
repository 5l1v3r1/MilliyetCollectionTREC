<DOC>
<DOCNO> 346873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo22.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koca bir yalan' 
</HEADLINE>
<TEXT>


Milanlı oyuncular, Traore'nin "Devre arasında şampiyonluğu kutluyorlardı" açıklamalarının gerçek dışı olduğunu söyledi 


Liverpoollu Djimi Traore'nin açıklamalarına Milan cephesinden sert yanıt geldi. Kırmızı - Siyahlı ekibin kaptanı Paulo Maldini, Malili savunma oyuncusunun "Devre arasında şampiyon olmuş gibi seviniyorlardı. Onların mutluluk naraları kazanmak için bizi kamçıladı" şeklindeki sözlerinin gerçek dışı olduğunu söyledi. Finallerin en erken golünü atan Maldini, "Biz saha içindeki sonucu kabul ederiz ama bu Traore'nin gerçek olmayan açıklamalarını da kabulleneceğimiz anlamına gelmez" diye konuştu. 
Hollandalı savunma oyuncusu Jaap Stam da, "Evet soyunma odasına 3-0 önde girdik ama en ufak bir sevinç gösterisinde bulunmadık. Biz henüz 90 dakika tamamlanmadan mücadelenin bitmeyeceğini anlayabilecek kapasitede tecrübeli futbolcularız" ifadesini kullandı. 


</TEXT>
</DOC>
