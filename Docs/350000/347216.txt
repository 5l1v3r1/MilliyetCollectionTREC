<DOC>
<DOCNO> 347216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo17.html </URL>
<DATE> 2005/05/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kadir Topbaş Final maçından yüzümüzün akıyla çıktık... 
</HEADLINE>
<TEXT>

     UEFA Asbaşkanı Şenes Erzik ve Futbol Federasyonu Başkanı Levent Bıçakcı, geçtiğimiz hafta Atatürk Olimpiyat Stadı’nda oynanan 2005 Avrupa Şampiyonlar Ligi final maçı organizasyonuna katkılarından dolayı, İstanbul Büyükşehir Belediye Başkanı Kadir Topbaş’a teşekkür ziyaretinde bulundu. 
     Belediyenin Saraçhane’deki binasında gerçekleştirilen ve federasyon ikinci başkanı Hasan Doğan’ın da katıldığı ziyaret yaklaşık yarım saat sürdü. Görüşmenin ardından bir açıklama yapan Kadir Topbaş, final maçının İstanbul ve Türkiye için önemine değinerek, "Bu organizasyonu yüzümüzün akıyla, hatta daha ötesinde bir netice ile başardık. Dış basın bu övgüyü Türkiye ve İstanbul’a yapıyor. Bunun gururunu yaşıyoruz" dedi. 
     Başkan Topbaş, bu ve buna benzer organizasyonları artık İstanbul’un yapabileceğinin kanıtlandığını belirterek, şöyle konuştu 
     "Çok şükür bu noktaya geldik. Artık 5 yıldızlı bir stadımız var. 
     Bu stadımız bundan böyle Avrupa maçlarında görev yapacak durumda. Bir takım oyunuyla bu işi başardık. Hiçbir problem olmadan, arkada sıkıntı bırakmadan organizasyonu tamamladık. Organizasyondaki başarı, egale dahi edilemeyecek tarzda oldu. Bu başarı, özellikle turizm, Türk sporu ve İstanbul için önemli bir adımdır. Emeği geçen herkese teşekkür ederim, bunu birlikte başardık." 
     
     "STADA METRO GELECEK" 
     Türkiye’nin 2012 Avrupa Futbol Şampiyonası finalleri adaylığında Atatürk Olimpiyat Stadı’nın önemini de vurgulayan Kadir Topbaş, bu tarihe kadar, hatta çok daha önce bu stada metroyu getireceklerini söyledi. 
     Topbaş, metronun da gelmesiyle Olimpiyat Stadı’na ulaşım problemi olmayacağını belirterek, "Stat, çevresi yenilenmesi ile bambaşka bir olimpiyat köyü haline getirilecek. Bunun sözünü veriyorum" dedi. 
     
     ERZİK "FİNAL, ŞAMPİYONLAR LİGİ’NE DAMGASINI VURDU" 
     UEFA Asbaşkanı Şenes Erzik ise 13 yıldır Şampiyonlar Ligi finaline katılan, gören, hazırlıkları bilen bir kişi olduğunu belirterek, "Hem maçın kalitesi, hem sergilenen organizasyonun güzelliği, bu 13 yılın hepsine damgasını vurdu" dedi. 
     Erzik, yardımlarından dolayı başkan Topbaş’ı kutlayarak, şunları söyledi 
     "Biliyoruz ki projelerin hayata geçirilmesi için önemli bir halk desteği gerekir. Hiçbir proje kamuoyundan destek görmezse hayata geçirilemez. Bu desteği öncelikle başbakanımız Recep Tayyip Erdoğan, Başbakan Yardımcısı ve Devlet Bakanı Mehmet Ali Şahin, İstanbul Valisi Muammer Güler ve siz belediye başkanımızdan gördük." Şenes Erzik, şöyle devam etti 
     "Bu kadar mükemmel bir organizasyonu, bu kadar büyük başarıyla, hatta UEFA tarihine, dünya futbol tarihine geçecek bir organizasyonun yapılabileceği, herhalde herkes tarafından düşünülmüyordu. Bu açıdan ele alındığında, o kadar uzun bir yayına da sahne olduğu için ve çok kaliteli bir maç oynandığı için gerçekten beklentinin çok üzerinde bir başarıya sahne oldu. Belediye de beklenenden daha fazlasını yaptı." 
     
     BIÇAKCI MİLLİ FORMA HEDİYE ETTİ 
     Federasyon Başkanı Bıçakcı da dünya futbol tarihinde unutulmayacak bir final maçı oynandığını belirterek, en büyük katkıyı da İstanbul Belediyesi’nin yaptığını vurguladı. 
     Bıçakcı, daha sonra başkan Topbaş’a "Size çok hak ettiğiniz 34 numaralı bir Milli Takım forması hediye ediyoruz. UEFA Başkanı Lennard Johansson’a da verdik, ama Kadir Topbaş tam olarak hak etti" dedi. 
     Topbaş ise bu jest karşısında duygulanarak, "Milli takımımızın formasını almak benim için onur meselesi. Bugüne kadar bir çok forma hediye edildi, oğlum meraklı bir futbolsever ve onları aldı. Ama bu formayı oğluma vermeyeceğim. Bunu kendim zaman zaman yaptığımız maçlarda giyeceğim" ifadelerini kullandı. 
     Levent Bıçakcı, Topbaş’a teşekkür plaketi de verdi. 
     Öte yandan, Şampiyonlar Ligi sponsorlarından Mastercard’ın hazırladığı final maçı öncesinde basın mensuplarına dağıttı İstanbul Rehberi kitapçığında Türkiye ve İstanbul hakkında olumsuz ve kötüleyici iddiaların yer alması ile ilgili olarak basın mensuplarının sorusu üzerine başkan Bıçakcı, "Bu kitabı görmedim ve okumadım, okuduktan sonra yorum yapabilirim" diye yanıt verdi. 
     
</TEXT>
</DOC>
