<DOC>
<DOCNO> 316821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/ekonomi/eko01.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Körber Verin arsayı kuralım mağazayı 
</HEADLINE>
<TEXT>


Metro Group Yönetim Kurulu Başkanı Körber, Türkiye'ye yeni yatırım için gün saydıklarını belirterek, "Mağaza açacak uygun yer bulamıyoruz, bulduğumuz anda yatırıma başlarız" dedi 

Orhan Tekeoğlu - Düsseldorf 

Metro, Real ve Praktiker gibi hipermarket - grossmarket zincirlerini bünyesinde bulunduran dünya devi Metro Group'un Yönetim Kurulu Başkanı Dr. Hans Joachim Körber, Avrupa'nın en başarılı ve azimli ekonomik reformlarını gerçekleştiren Türkiye'nin, kendileri için ideal bir yatırım ortamı yarattığını söyledi. 
Körber, "Türkiye'de yeni mağaza açmak istiyoruz. Ancak uygun yer bulamıyoruz. Bulduğumuzda, hemen yeni mağaza açacağız" dedi. Önümüzdeki 3 - 4 yıl içinde Türkiye'ye 300 milyon euroluk yeni yatırım yapacaklarını kaydeden Körber, "Eğer arazi konusunda istediğimiz hızlı sonuçları alır ve ekonomik istikrar da sürerse bu parayı 3 - 4 yıl içinde yatırıma dönüştürmeyi hedefliyoruz. Bu da 5 bin kişiye daha iş kapısı açılması demektir" dedi. 
Başbakan Recep Tayyip Erdoğan başkanlığında 29 Nisan'da ikincisi yapılacak Yatırım Danışma Konseyi'ne CEO'lar Zirvesi katılacağını söyleyen Körber, "Türk ekonomisinin şimdiki gibi iyi gitmesi bizim için önemli. O zaman yatırımlarımıza devam ederiz" dedi. Körber, "300 milyon euroluk yatırım planınızdaki bir temel atma veya açılışı 29 Nisan'a denk getirmeyi düşünmez misiniz " sorusuna, "Yetiştirebilir miyiz, bakmamız gerekir" şeklinde yanıtladı. 
Körber, Türkiye'de bugüne kadar açtıkları Metro, Real ve Praktiker zincirlerine toplam 500 milyon euro yatırdıklarını belirterek, şunları söyledi "Mevcut mağazalarımız 5 bin kişiye iş olanağı sunuyor. Yeni yatırımlarımızla bizden iş olanağı bulacakların sayısını 10 bine çıkarabileceğimizi düşünüyorum." 

'Teşvikli illeri izliyoruz' 
Körber, Türkiye'de sayıları 36'dan 49'a çıkacağı için tartışması süren 'teşvikli iller'i yakından izlediklerini belirterek, şöyle konuştu "Nerelere yatırım yapılıyor, yakından takip ediyoruz. Yatırımın yapıldığı yerlerde gelir düzeyinin yükseleceğini düşünüyoruz. Gelir düzeyinin yükselmesi de, söz konusu bölgelerde bizim işlerimizin artacağı anlamına gelir." 
Hükümetin uyguladığı reform programının gelişmesiyle Türkiye'nin daha da iyiye gideceğini vurgulayan Körber, "Türkiye iyi yolda gidiyor. Yatırım için en önemli unsur güven ve istikrar. Bu da şu anda Türkiye'de var" diye konuştu. 

'Enflasyonu öğrenmiştik' 
Körber, Türkiye'de ilk dönemlerde yaşadıkları sıkıntılar konusundaki bir soruyu da şöyle yanıtladı "Biz Türkiye'ye başkaları gibi yerli ortakla değil, doğrudan kendimiz girdik. Türkiye'nin yüksek enflasyon ortamına alışmakta çok zorlandık. İlk yıllardaki büyümemizin yavaş olması da bundan kaynaklandı. Ancak, 2004 yılı bilançomuzu açıkladığımızda üç markamızla Türkiye'de ne kadar büyüdüğümüz daha iyi görülecektir." 
Körber, "Türkiye'ye yanınıza yerli ortak almadan girdiğinize pişman mısınız " sorusu üzerine de şunları söyledi "Metro Grubu olarak bugün 30 ülkede varız. Bulunduğumuz tüm ülkelere yalnız girdik. Doğrudan yabancı sermayeli şirket olarak faaliyet gösteriyoruz.' 

Metro'dan 'Geleceğin Mağazası' Metro Group'un Almanya'daki 'Extra Future Store'u Geleceğin mağazası bilgisayarlı alışveriş arabaları, akıllı tartıları, elektronik raf etiketleri ile kasiyersiz mağazaların dünyadaki ilk örneği. Geleceğin mağazaları, önümüzdeki yıllarda Almanya'dan başlamak üzere bütün dünyaya yayılacak. 
Almanya Rheinberg'da Nisan 2003'te açılan ve halen bir laboratuvar gibi çalışan mağazada fiyatlar elektronik ortamda otomatik olarak belirleniyor. Geleceğin mağazaları olarak adlandırılan mağazalarda kasiyerler olmayacak. 
Metro Group Türkiye Temsilcisi Nurdan Tümbek, Metro Group bünyesinde oluşturulan Extra Future Store'da kablosuz cihazlar, meyve ve sebzeleri otomatik olarak tanımlayan ve fiyatlandıran akıllı tartılar, elektronik raf etiketleme, kendi kendine otomatik ödeme makineleri, radyo frekanslı tanımlama RFID sistemi gibi geleceğin perakende teknolojilerinin bulunduğunu söyledi. Tümbek, ürünlerin üzerinde bulunan chips akıllı etiketlerin iki yıl önce 1-2 dolar arasında olan fiyatların bugün 30 cente düştüğünü teknolji gelişmesiyle bunun çok daha altına inmesiyle geleceğin mağazalarının sayısının artacağını belirtti. 


</TEXT>
</DOC>
