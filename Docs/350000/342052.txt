<DOC>
<DOCNO> 342052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/guncel/gun02.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Laik Türkiye bir mucize' 
</HEADLINE>
<TEXT>


Org. İlker Başbuğ, bugün Genişletilmiş Ortadoğu ve Kuzey Afrika Projesi'nin ana hedeflerinden olan kadınların eğitim düzeyinin yükseltilmesini Atatürk'ün 80 yıl önce vurguladığını söyledi 

SERHAT OĞUZ İstanbul 

Genelkurmay 2. Başkanı Orgeneral İlker Başbuğ, "Türkiye, uygar ve laik bir ülke olarak inanılmaz bir dehanın hayallerini gerçekleştirdiği bir mucizenin ta kendisidir" dedi. Org. Başbuğ, bugün Genişletilmiş Ortadoğu ve Kuzey Afrika Projesi'nin ana hedeflerinden biri olan kadınların eğitim düzeyinin yükseltilmesini Atatürk'ün 80 yıl önce vurguladığını söyledi. "Bilgi Çağı ve Teknolojik Gelişmeler Işığında Toplum, Yönetim, Yönetici ve Lider Yaklaşımları" konulu sempozyum, Harp Akademileri Komutanlığı'nda başladı. Bugün de devam edecek sempozyumun açılışını yaklaşık 1.5 saat süren uzun bir konuşmayla yapan Başbuğ, konuşmasının büyük bölümünü Atatürk'e ayırdı. 

'Emsalsiz deha' 
Başbuğ şöyle dedi "Türkiye'de tarihin iki mucizesi gerçekleşmiştir. Birincisi, bilgi çağının öncesinde bilgiye inanarak kitaplardan beslenen Mustafa Kemal Atatürk'ün doğuşu. İkincisi ise Mustafa Kemal'in bugün bile dünyanın tüm dış desteklerine, çabalarına rağmen bazı ülkelerde gerçekleştirme olasılığı oldukça küçük olan laik, demokratik ve uygar bir ulusun yaratılmasını 85 yıl önce emsalsiz bir dehayla gerçekleştirmiş olmasıdır. Liderler işaret ateşlerine benzer. Dalgalı denizlerde, sisli gecelerde yol gösterirler. Risk alırlar, bilinmeyenle uğraşırlar. Mustafa Kemal Atatürk, bugüne ve geleceğe de yol gösteren bir işaret ateşidir." 
Başbuğ, Atatürkçü Düşünce Sistemi'nin küresel düzeyde genellenebilir bir ruhu olduğunu da vurguladı, "Laiklik ilkesi sistemin olmazsa olmaz önkoşulu ve kilit taşıdır" diye konuştu. Terörizme de değinen Başbuğ, şöyle devam etti 
"Günümüzde terörizm, bilgi çağı olanaklarını kullanarak en büyük güvenlik sorunu haline gelmiş ve küresel boyut kazanmıştır. Küresel terörizm, kimyasal, biyolojik ve nükleer silahlar gibi kitle imha yeteneği olan silahları geliştirme, sahip olma ve kullanma peşinde olduğuna inanılmaktadır. Küresel terörizm bilgi teknolojilerinin olanaklarını kullanarak dezenformasyon ve psikolojik harek t vasıtasıyla kitle hareketlerini yönlendirmek suretiyle amaç ve eylemlerini destekleyebilecek düzeye gelmiştir." 
Org. Başbuğ, Orgeneral Yaşar Büyükanıt'ın Irak'tan Türkiye'ye C4 tipi patlayıcılar girdiği yönündeki sözlerini hatırlatması üzerine şunları söyledi "Alınan istihbarat bilgileri Kara Kuvvetleri Komutanı'nın dediği gibi, doğru. Bu konuda bütün güvenlik kurumlarının dikkatli olması lazım." 
Sempozyuma, 1. Ordu Komutanı Orgeneral Hurşit Tolon, Harp Akademileri Komutanı Orgeneral Faruk Cömert, Genelkurmay eski başkanları Hüseyin Kıvrıkoğlu, İsmail Hakkı Karadayı, eski kuvvet komutanları, Türkiye'de temsilciliği olan ülkelerin askeri ataşeleri ve akademisyenler katıldı. 

ABD diplomatik hata yaptı 

Sempozyuma Clinton döneminin Dışişleri Bakanlığı Sözcüsü James Rubin de katıldı. Rubin konuşurken eşi ABD'li ünlü televizyon muhabiri Christiane Amanpour da kendisini dinledi. London School of Economics'te ders veren Rubin, konuşmasında bugünkü ABD yönetiminin, Irak konusunda dünya kamuoyunu ikna edememekle suçladı. Rubin, "ABD, Irak konusunda dünya kamuoyunu bilgilendirip ikna edemedi. Eğer harek t 1-2 ay ertelenseydi uluslararası destekle başarı sağlanabilirdi" dedi. Rubin şunları söyledi 
"Her şeyden once ABD, Türkiye'nin değiştiğini fark etmeliydi. Seçimler sonrasında farklı bir siyasi kültürün oluştuğu ve yeni hükümetin istişareye ihtiyacı olduğunu, iknaya ihtiyacı olduğunu anlamalıydı. Dışişleri Bakanımız buraya gelmeliydi. Üst düzey görevlilerimiz her gün Türk medyasına hitap etmeliydi. Eminim ki yapılmış olsaydı, aynen Kosova'daki gibi parlamentonuzu ikna eder, bize destek vermelerini sağlardık." 
Türkiye ve ABD arasındaki soğukluklarda ABD'nin diplomasi hatalarının bulunduğunu belirten Rubin, şöyle devam etti 
"Birbirinize hakaret etmek veya gazetecilere haber sızdırmak değil. Pentagon'un orta kademelerindeki bir subay bir gazeteciye 'aptal' bir şey söyledi diye ve bu TBMM'ye yansıdığında kıyametler koptu diye ilişkiler bozuluyor. Bilgi açığının bir önemli noktası da, insanların ne söylediğine dikkat etmesidir. Benim ülkemde bunlar yapılmadı. Yapılmadığı içindir ki Türkiye'de infiale yol açtı." 


</TEXT>
</DOC>
