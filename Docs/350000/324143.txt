<DOC>
<DOCNO> 324143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur26.html </URL>
<DATE> 2005/03/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Karlıova'da 263 eve "oturulamaz" raporu verildi 
</HEADLINE>
<TEXT>

     Bingöl'ün Karlıova İlçesi'nde meydana gelen depremlerin ardından başlatılan hasar tespit çalışmalarında, şu ana kadar 13 köyde çalışmaların tamamlandığı bildirildi. 
     Karlıova Kaymakamlık Kriz Merkezi'nden alınan bilgiye göre, ilçede depremlerin ardından hasar olduğu belirlenen 48 köyün 13'ünde çalışmalar tamamlandı. Hasar gören köylerde 446 evde inceleme yapıldı. İnceleme yapılan evlerin 263'üne hasarlı oturulamaz, 183 eve de hasarlı oturulabilir raporu verildi. Depremlerde, ayrıca 5 işyeri, 76 ahır ve 4 samanlığın da yıkıldığı tespit edildi. 
     Karlıova Kaymakamı Erkan Çapar, depremzedelere şimdiye kadar 756 çadır, 2870 battaniye, 613 katalitik soba, 70 uyku tulumu ve 766 gıda paketi dağıtıldığını bildirdi. 
     Bu arada, evleri hasar gören bazı depremzedelerin ilçe merkezinde hazırlanmakta olan spor salonuna alınacağı kaydedildi. 
     İlçede ayrıca sıcak yemek için bir mutfak kurulacağı, hayvanların barınması için de çadır dağıtılacağı belirtildi. 
     
</TEXT>
</DOC>
