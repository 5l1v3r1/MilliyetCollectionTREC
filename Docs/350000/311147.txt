<DOC>
<DOCNO> 311147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur52.html </URL>
<DATE> 2005/01/31/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
Tiner deposundaki yangın korku yarattı 
</HEADLINE>
<TEXT>

     Manisa'nın Turgutlu İlçesi'nde, alt katında tiner ve boya deposu bulunan apartmanda çıkan yangın, korkulu anlar yaşanmasına neden oldu. 
     Alınan bilgiye göre, 7 Eylül Mahallesi'ndeki bir apartmanın girişindeki elektrik panosunda meydana gelen kontak nedeniyle yangın çıktı. Elektrik panosunun altına konulan koltuğun tutuşmasıyla başlayan yangın, kısa sürede 4 katlı binayı etkisi altına aldı. 
     Turgutlu Belediyesi İtfaiye ekiplerinin araçlarında yangın merdivenin bulunmaması nedeniyle apartmandakilerin tahliyesinde güçlük yaşandı. 
     Apartmanın 2. katında Mustafa Çağılın'a ait dairede bulunan ve dumandan etkilenen 3'ü çocuk 4 kişi, yangın merdiveninin geç gelmesi nedeniyle balkon altına park ettirilen bir kamyonetin kasasına atlatılarak kurtarıldı. 
     Dumandan zehirlenen Nurten Çağılın, çocukları Esra 8 , Rumeysa 11 ve Merve 14 , Turgutlu Devlet Hastanesi'nde tedavi altına alındı. 
     İtfaiye ekipleri, uzun uğraşlar sonucu yangını boya ve tiner deposuna sıçramadan söndürmeyi başardı. 
     Yangında 6 dairenin büyük ölçüde hasar gördüğü ve olayla ilgili soruşturma başlatıldığı bildirildi. 
     
</TEXT>
</DOC>
