<DOC>
<DOCNO> 325527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko11.html </URL>
<DATE> 2005/03/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gıda fiyatları Mart'ta yüzde 0.2 azaldı 
</HEADLINE>
<TEXT>

     Gıda fiyatları, şubatt tarım fiyatlarında yaşanan düşüşün de etkisiyle mart ayında azaldı. 
     Türkiye'deki kişilerin 2003 yılı beslenme kalıbı baz alınarak oluşturulan gıda harcamaları endeksi, martta yüzde 0.2 azaldı. Dört kişilik bir ailenin aylık ortalama gıda 
     harcamalarının tutarı 316.84 YTL'ye indi. 
     ANKA'nın Türkiye'deki kişi başına ortalama gıda tüketim miktarlarını ve toplam gıda harcamaları içindeki ağırlıklarını baz alarak oluşturduğu endekse göre, gıda harcamaları martta azaldı. Ankara'da en fazla alışveriş yapılan merkezlerden ve piyasa payı yüksek olan ürünlerden derlenen fiyatlarla oluşturulan ANKA Gıda Harcamları Endeksi endeksi mart ayında bir önceki aya göre yüzde 0.2'lik gerileme gösterdi. Bu gerilemede margarin, domates, patlıcan ve çay gibi ürünlerdeki fiyat düşüşleri etkili oldu. 
     Dört kişilik bir ailenin şubat ayında 317.48 YTL olan aylık ortalama gıda harcamalarının tutarı, mart ayında 316.84 YTL düzeyinde hesaplandı. Söz konusu harcama tutarı, 
     açlık ve yoksulluk sınırı hesaplamaları için esas alınan "dengeli ve sağlıklı beslenme koşulu"na göre değil, DİE'nin 2003 yılında yaptığı gelir ve tüketim anketleri kapsamında belirlediği, Türkiye genelindeki kişi başına aylık ortalama gıda tüketim miktarları esas alınarak hesaplanıyor. 
     
     GIDA ENDEKSİ 
     ANKA'nın 2003 yılı beslenme kalıbı çerçevesinde ve Ekim 2003'teki fiyat düzeyini 100 kabul ederek oluşturduğu gıda 
     harcamaları endeksi, şubat ayındaki 119.1'lik düzeyinden 118.8'e indi. Gıda harcamalarında yılın ilk üç ayında yalnızca yüzde 0.3'lük artış gözlendi. 
     
     EN HIZLI ARTIŞ TAVUKTA 
     Mart ayında en hızlı fiyat artışı tavukta gözlendi. 
     Tavuğun fiyatı, bir önceki aya göre yüzde 11 oranında arttı. 
     Daha sonra yüzde 10.5'lik artışla portakal, yüzde 9.1'le ıspanak geldi. Unda yüzde 4.2, makarnada yüzde 4, 
     kırmızı ette yüzde 2.4, sütte yüzde 1.1, yoğurtta yüzde 2.2, peynirde yüzde 0.8, kuru fasulyede yüzde 2.9'luk fiyat artışı gözlendi. 
     
     FİYATI GERİLEYENLER 
     Fiyatı en fazla azalan ürün ise patlıcan oldu. 
     Patlıcanın fiyatı bir ayda yüzde 20.1 geriledi. 
     Domateste yüzde 17.8, margarinde yüzde 2.6, çayda yüzde 2 oranında fiyat düşüşü gözlendi. Pirinç, ekmek, elma, 
     patates, toz şeker, yumurta gibi ağırlıklı olarak tüketilen gıda maddelerinin fiyatlarında ise bir değişiklik yaşanmadı. 
     
</TEXT>
</DOC>
