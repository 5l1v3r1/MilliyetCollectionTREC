<DOC>
<DOCNO> 327688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/yasam/axyas01.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tiyatro kalmayacak' 
</HEADLINE>
<TEXT>


Sanat yönetmeni Gencay Gürün'ün tiyatroyu serumlu hastaya benzetmesine Hadi Çaman, 'Biz 8-10 dinazor gittikten sonra özel tiyatro kalmayacak' sözleriyle destek verdi 

KÜLTÜR SANAT SERVİSİ 

Tiyatro İstanbul'un genel sanat yönetmeni Gencay Gürün, Dünya Tiyatrolar Günü dolayısıyla ITI UNESCO Türkiye Merkezi adına yayımladığı bildirisinde, Türk tiyatrosunu "serumla yaşatılan bir hasta"ya benzetti. 
Gürün yayımladığı bildiride, "Serumu takanlar da bunu 'kerhen' yaptıklarını belli ediyor" ifadesini de kullandı. 
En eski ve en önemli tiyatroları bile kapanma tehlikesiyle karşı karşıya bırakan gerilemenin nedenlerine doğru teşhis konulması gerektiğini dile getiren Gürün, başta Milli Eğitim ile Kültür ve Turizm bakanlıkları olmak üzere bütün yetkili kuruluşların, özel sektör ve medyanın elbirliğiyle atılım gerçekleştirilmesini istedi. 

Değişime ayak uydurmak 

Hadi Çaman Gürün ile aynı kanıdayım. Biz kara sevdalı 8-10 dinazor gittikten sonra özel tiyatrolar kalmayacak.Işıl Kasapoğlu Tiyatrodan h l çok umutluyum. Umudumu kaybetmem için neden görmüyorum. Değişime ayak uydurabildiğimiz sürece tiyatronun da önü sürekli açık olacak.Gülriz Sururi Tiyatronun yeniden büyük kitlelere ulaşması için bir şeyler yapılması gerek. Bir ülkenin sanatını politikasından soyutlayamazsın, seyirci onu yönlendirdiği yöne gider. 


Tiyatroculardan oyunlu protesto 

Amatör Tiyatrolar Birliği üyesi genç oyuncular, Dünya Tiyatrolar Günü dolayısıyla bazı dizi, reklam, 'reality show'lar ve star yaratma yarışmalarını, dün Ankara Yüksel Caddesi'nde sahneledikleri bir oyunla protesto etti. Oyunda, bu tür programlarda tiyatro oyuncularının görev almaları eleştirildi. 

Oyunlar dolu salonlarda oynandı 

27 Mart Dünya Tiyatro Günü nedeniyle Devlet ve Şehir Tiyatroları, kapılarını halka 'ücretsiz' açınca salonlar hıncahınç doldu. Özel tiyatrolar da indirimler yaptı ancak aynı ilgiyi göremedi. 
Şehir Tiyatroları'nın Harbiye, Fatih, Kadıköy, Üsküdar, Ümraniye ve Gaziosmanpaşa'daki salonlarında "Yedi Kocalı Hürmüz", "Çalıkuşu", "Yaprak Dökümü" ve "Trendeki Derviş"in de aralarında bulunduğu 18 oyun sahnelendi. 

Salonlar doluydu 

İSTANBUL Milliyet 
Sabah seanslarında sahnelenen çocuk oyunları da dahil olamak üzere dün İstanbul'daki tüm oyunlar tamamen dolu salonlarda oynandı. 
Devlet Tiyatroları'nın Taksim Sahnesi'nde sergilenen "Altın Kız", "Ben Ruhi Bey Nasılım" ve "Çayhane" adlı eserleri izlemek için dün gişeye gelenler de günler öncesinden tükendiği için bilet bulamadılar. 
Bazı vatandaşlar, girişin ücretsiz olmasının cazipliği nedeniyle tiyatroya geldiklerini söylediler. 
Profilo Alışveriş Merkezi'ndeki Tiyatro Kare gibi bazı özel tiyatrolar ise fiyatlarında indirim yapmalarına rağmen Devlet ve Şehir Tiyatroları'nın gördüğü ilgiyi bulamadı. 


</TEXT>
</DOC>
