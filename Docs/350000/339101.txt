<DOC>
<DOCNO> 339101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/yguven.html </URL>
<DATE> 2005/05/03/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Fırtına ve sağanak 
</HEADLINE>
<TEXT>



Spor yazarı "cam silicisi" gibidir 
Hani o gökdelenlerin, yerden göğe uzanan bal peteği misali camlarındaki tozu pisliği sıyıran ve içerdekilerin dışarıyı, dışardakilerin de içeriyi görmesini sağlayan cam silicileri... 
Her iki meslek de heyecanlıdır, tehlikelidir ve müthiş bir iş gibi görünmesine karşın son tahlilde tekdüzedir. 
Çünkü, daha camları bitirmeden ilk sildikleriniz kirlenir. 
Tehlikesine gelince yukarı katların camlarını şeffaflaştırmak çok risklidir. Nice işinin ehli spor yazarı ve cam silicisinin aylarca hastanede yatmışlığı vardır. 
İşinizi mükemmel yaptığınızda bile, asla dışarıdan görünmesini sağlayamayacağınız "yer altındaki" katlar aklınızı kemirir durur bir yandan. 
Ve kimseyi memnun kılamazsınız uğraşınızdan... 
Bir camı silmeye çalışırken içerdekiler tedirginleşir. Yokmuşsunuz gibi davransa olmaz. Size baksa olmaz. Mehremiyetine girdiğinizi düşünür sürekli. Tek dileği, bir an önce başka katlara gitmenizdir. 
"Niye komşu camı değil de benimkini siliyorsun" şikayetleri de cabası. 
İpin ucunda boşlukta sallanan ve önlenemez kirlenme karşısında titiz insanları çok çok aşan, kaybetmeye mahkum bir mücadeledir bu kısacası. 
Spor yazarı ve cam silicisinin kaderi o kadar özdeştir ki, ikisi de benzer günlerde nefeslenir ancak 
Fırtına ve sağanak... 
Cam silicilerini bilemiyorum, ama futboldaki tufan, bize söyleyecek pek bir şey bırakmıyor şu sıralarda. Her şey o kadar açıkça ortada ki, herkes o kadar açık konuşuyor ki... 
Camları silerken şahit olduğumuz rezaletleri, duyduğumuz utanç verici sözleri, en azından bir süreliğine sansürlemek zorunda kaldık sonunda. 
Şansal ağabeyin önayak olması ile spor medyasının yarattığı "Paper Moon Kriterleri"nden ben bunu anlıyorum. 
"Kavgayı önleyemesek de bulaşmayalım ve delikanlılık bizde kalsın bari" tavrı. 

Atay Aktuğ gerçekleri 

Sayın Atay Aktuğ'un kalitesinden, bilgisinden ve kişiliğinden şüphesi olan var mıdır Herhalde yoktur... Olmamalıdır. 
O zaman söylediklerini "canı yanmış bir yönetici isyanı" olarak algılamamak ve içerdiği gerçeklere kafa patlatmak zamanıdır. 
Bir kere Cem Papila'nın yönettiği Fenerbahçe - Trabzonspor maçı hakkındaki tasarrufları boş laflar değildir başkanın ve sağlam bir temele oturmaktadır 
Hakemler hata yapabilir, lakin Cem Papila gibi kıymetli bir hakem bu kadar ısrarla hata yaparsa insan şüphelenir. Çıkıp anlatmalıdır sayın Papila, bütün bu saçmalıklara neden olan ruh halini. 
İkincisi, "Futbolu yöneten belli olmalıdır" diyor sayın Aktuğ... Var mı buna itirazı olan 
Futbolu Federasyon'un yönetemediği apaçık ortadadır. O zaman başka bir güç olmalı ki yönetilsin. O kimdir, kimlerdir Sayın Atay Aktuğ'un bunu öğrenmek istemesi son derece doğaldır. 

Kulak verilmeli 
Ve son olarak, çözümü Federasyon'dan talep etmektedir. Çek senet mafyasına başvuracak hali yok ya 
Ofsayttan gol, verilen - verilmeyen penaltılara girip sonu gelmez polemiklere yol açmanın hiçbir faydası yoktur. Şapkasını önüne koyup düşünen bir futbolsever, Trabzonspor'a ayıp oldu galiba fikrine sahip değil midir Sahiptir. Sahip olmalıdır. 
O halde sayın Atay Aktuğ'a kulak verilmelidir. Adaletin olmadığı yerde mücadele hukuksal düzlemden sokağa kadar düşer aksi halde. Aslında ona bile gerek yok ya İstanbulspor, Akçaabat Sebatspor'dan sonra "geçersiz MHK'nin geçersiz uygulamaları" başlıklı dava kervanına Trabzonspor'un da katılması ortalığı kaosa çevirir ki, ne Federasyon kalır ne şampiyon. 

Dananın kuyruğu 

Dananın kuyruğu bugün kopacak. MHK davasını kazanan sayın Kemal Ulusu, bugün bir Asliye Hukuk Mahkemesi'ne başvuracak ve Futbol Federasyonu'nun MHK seçim tarihini açıklaması için ihtiyati tedbir kararı koyduracak. 
Daha açıkçası, bir icra memuru federasyona gidecek ve seçim tarihini açıklamalarını isteyecek. 
Sayın Ulusu'nun avukatları böyle bir hakları olduğunu savunuyorlar. Federasyon'un hukukçu başkanı ve asbaşkanı ise daha zamanları olduğunu iddia ediyorlar. Bu süreçte "atama" kanununun Cumhurbaşkanlığı makamından onay alacağını ve göz göre göre girdikleri bu badireyi atlatacaklarını umuyorlar. 
Gelişmelere bakarsak ben sayın Ulusu'nun avukatlarına inanırım doğrusu. Çünkü Federasyon'un saygıdeğer hukukçuları ne dese tersi çıkıyor. 



</TEXT>
</DOC>
