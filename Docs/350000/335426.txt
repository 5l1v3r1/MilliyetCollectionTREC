<DOC>
<DOCNO> 335426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/yasam/axyas02.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete, cinayeti Laila'da kutladı 
</HEADLINE>
<TEXT>


Halil İbrahim Açıkel'i öldürüp kamyonundaki malı satan çetenin, Laila'da kutlama yaptığı ortaya çıktı 

OSMAN KARA İstanbul 

İstanbul Bahçeşehir'de, 2 yıl önce kaybolan ve geçen yıl kuyuda cesedi bulunan Halil İbrahim Açıkel'in 23 , bir otostopçu kadınla tuzak kuran gasp çetesinin kurbanı olduğu ortaya çıktı. Açıkel'i öldürüp kamyondaki malı satan çetenin, daha sonra Laila'da kutlama yaptığı anlaşıldı. 
İddiaya göre, Açıkel, Büyükçekmece'deki fabrikadan 13 Mayıs 2003'te yüklenen plastik kapı-pencere malzemesini Sultanbeyli'ye götürmek için yola çıktı. Bu sırada gasp çetesinin elebaşısı Recep Ekşioğlu'nun talimatıyla fabrikanın yakınında bekleyen Naci Erbenzer, Açıkel'in tek başına çıktığını gördü. 

Otostoplu tuzak 
Kamyonun plakasının bildirilmesiyle çete üyeleri harekete geçti. Yol üzerinde bekleyen Ekşioğlu'nun sevgilisi Suzan Dalgıç, otostop yaparak durdurduğu Açıkel'in kamyonuna bindi. Çete üyeleri de kamyonu izlemeye başladı. Dalgıç'ın isteği üzerine Açıkel, kamyonu Beylikdüzü'nde yol kenarına çekti. Yanlarına gelen 4 kişi, Açıkel'i domuz bağı denilen yöntemle bağlayıp ağzını bantladı. 
Açıkel'i bağlandıktan sonra bir kooperatif inşaatı önündeki 30 metrelik kuyuya atan çete üyeleri, daha sonra kamyondaki 47 bin YTL'lik malzemeyi, 15 bin YTL'ye Çatalca'da Abdullah Yiğit'e sattılar. Kamyonu Ümraniye'de terk eden çete üyeleri, gece de eğlenmek için Laila'ya gitti. 
Evlilik hazırlıkları yapan Açıkel'den haber alamayan yakınları, jandarmaya başvurdu. 11 ay sonra bulunan çürümüş bir cesedin Açıkel'e ait olduğu DNA karşılaştırmasıyla kesinlik kazandı. Yiğit'in jandarmadaki sorgusunda, malzemeyi Ekşioğlu'ndan aldığını söyledi. 
Olaydan sonra tutuklandığı belirlenen Ekşioğlu'nun telefon kayıtlarının incelenmesinin ardından çete üyeleri belirlendi. Bu kişileri, Yiğit de teşhis etti. Naci Erbenzer, Remzi Erbenzer ve Dalgıç yakalandı. Mehmet Oran ise aranıyor. 


</TEXT>
</DOC>
