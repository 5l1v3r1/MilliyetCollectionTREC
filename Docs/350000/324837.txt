<DOC>
<DOCNO> 324837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo28.html </URL>
<DATE> 2005/03/18/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Beşiktaş'ta Ronaldo ve Juanfran Trabzon maçında yok.. İşte muhtemel 11 
</HEADLINE>
<TEXT>

     Beşiktaş, yarın oynayacağı Trabzonspor maçında mutlak galibiyeti hedefliyor. 
     BJK Nevzat Demir Tesisleri'nde kampta bulunan siyah-beyazlılar, sahalarında oynayacakları maçtan 3 puanla ayrılarak, zirve takibini sürdürmeyi amaçlıyor. 
     Beşiktaş'ta, sakatlıkları bulunan Ronaldo ve Juanfran yarınki maçta da forma giyemeyecek. Sakatlıkları bulunan Sergen, Pancu ve Koray'ın bu akşam yapılacak son idmanda kontrolden geçirilecekleri, büyük olasılıkla teknik heyetin görev vermesi durumunda oynayacakları bildirildi. 
     Beşiktaş'ın Trabzonspor karşısına, Cordoba, Ali Güneş, Koray, İbrahim Toraman, Okan, Tayfur, Pancu, Tümer, İbrahim Üzülmez, Ahmed Hassan, Carew 11'i ile çıkması bekleniyor. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Selçuk Dereli yönetecek. 

     
</TEXT>
</DOC>
