<DOC>
<DOCNO> 335313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur64.html </URL>
<DATE> 2005/04/20/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Öğrencilerden dershana sahibi aleyhine suç duyurusu... 
</HEADLINE>
<TEXT>

     Adana'da ÖSS'ye hazırlanan bir grup öğrenci, eğitim gördükleri dershane sahibi tarafından dolandırıldıkları iddiasıyla Cumhuriyet Savcılığı'na suç duyurusunda bulundu. 
     Üniversite sınavına hazırlanan 98 öğrenciden bir grup, Merkez Seyhan İlçesi Ziyapaşa Bulvarı'nda hizmet veren özel dershanenin kapanması ve sonrasında da senetlerinin verilmemesi üzerine, dolandırıldıkları iddiasıyla Cumhuriyet Savcılığı'na suç duyurusunda bulunmak üzere Adliye'ye geldi. 
     Cumhuriyet Savcılığı'na dilekçe veren veli Ekrem Polat, dershanede yaklaşık 2 aydır eğitimde aksama olduğunu söyledi. 
     Para ödemesi yapmalarına rağmen bazı senetleri alamadıklarını belirten Polat, ''Dershane sahibi N.B, bizi sürekli oyalıyordu. Bir hafta önce de dershanenin tamamen kapatıldığını ve başka bir kişiye devredildiğini öğrendik. Konuyla ilgili bilgilendirdiğimiz Seyhan İlçe Milli Eğitim Müdürlüğü yetkilileri de işletmenin kapatıldığını tespit ettiler'' dedi. 
     Çocuklarının 1 haftadır eğitim alamadığını, imzaladıkları senetlerin başkalarının eline geçmesi ihtimalinin de bulunduğunu ifade eden Polat, ''Dershane sahibinin yakalanmasını ve mağduriyetimizin giderilmesini istiyoruz'' diye konuştu. 
     
</TEXT>
</DOC>
