<DOC>
<DOCNO> 303079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy08.html </URL>
<DATE> 2005/01/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çiçek Türkiye AB ülkeleri arasında görücüye çıktı 
</HEADLINE>
<TEXT>

     Adalet Bakanı Cemil Çiçek, Türkiye'nin, özellikle AB ülkeleri arasında görücüye çıktığını ifade ederek, Türk yargısının 17 Aralık'ta müzakere tarihi alınması sınavından başarıyla çıktığını belirtti. 
     Yeni Ceza Adaleti Sistemi Tanıtım Semineri, Büyük Anadolu Oteli'nde başladı. 
     Seminerin açılışında konuşan Adalet Bakanlığı Eğitim Dairesi Başkanı Haluk Mahmutoğulları, Türk Ceza Kanunu, Ceza Muhakemesi Kanunu, İnfaz Kanunu ve TCK'nın yürürlük ve uygulama kanununun 1 Nisan 2005'te yürürlüğe gireceğini anımsatarak, bu süreçte bu kanunların tanıtımı için ilk olarak ''eğitimcilerin eğitimi semineri'' düzenlendiğini anlattı. Mahmutoğulları, toplam 12 gün sürecek seminerde 154 hakim ve savcının 96 saat eğitim alacaklarını, bu kişilerin de 6 bin savcı ve hakime bilgilerini aktaracaklarını söyledi. 
     TBMM Adalet Komisyonu Başkanı Köksal Toptan, ''20-25 yıldır milletvekili maaşı alıyorum, bu dönem kadar maaşımı hak ettiğim bir dönemi hatırlamam'' dedi. Anayasa ne kadar değiştirilirse değiştirilsin çağdaş topluma yaraşan bir Anayasa olmadığını belirten Toptan, Türkiye'nin yepyeni ve modern bir anayasa yapması gerektiğini savundu. Toptan, Anayasa'nın yönetmelik gibi birçok maddeden oluşmaması, kısa ve özlü olması gerektiğine işaret etti. 
     Bu yasaların da mükemmel olmadığını, hakim ve savcıların elinde mükemmel hale geleceğini ifade eden Toptan, hakim ve savcılardan yasaları iyi uygulamalarını istedi. 
     Adalet Bakanı Cemil Çiçek, dünyada önemli değişiklikler meydana geldiğini, bu değişikliklerin en hızla yaşandığı ülkelerin başında da Türkiye'nin geldiğini ifade ederek, bu değişimlerin hukuk alanında köklü değişiklikler yapılmasını zorunlu kıldığını söyledi. 
     Bu yasaların bu nedenle yapıldığını anlatan Çiçek, 2. Dünya Savaşı sonrasında insan hakları ve özgürlükler konusunda temel metinler ortaya çıktığını, bu metinleri Türkiye'nin de benimsediğini ve bunları iç hukuka uyarlamak için yasalar çıkardığını kaydetti. Hukuki zorunluluklar nedeniyle yasaların değiştirildiğini ifade eden Çiçek, ''Bütün bunları hızlandırmamızı mecbur kılan bir başka olay, Türkiye'nin Cumhuriyetle birlikte yürürlüğe koyduğu modernleşme projesine bir önemli adım olan Avrupa Birliği hedefidir'' dedi. -''TBMM'NİN ÖZGÜN İRADESİYLE ORTAYA KOYDUĞU YASALAR...''- Borçlar Kanunu, Hukuk Muhakemeleri Usulü Kanunu, Ticaret Kanunu ve İdari Yargılama Usul Kanunu'nun da önümüzdeki dönemde değiştirileceğini belirten Çiçek, şöyle konuştu 
     ''Bu yasaların temel özelliği şudur Cumhuriyetle birlikte bu yasaların önemli bir kısmını şimdi beraber olmak için ciddi çaba sarfettiğimiz ülkelerden iktibas ettik. Ama bu yasalar artık yerli yasalardır, kendi ürünümüzdür. Kendi tecrübemizin, kendi bilim adamlarımızın, uygulayıcıların ortaya koyduğu fikri ürünlerden istifadeyle hazırlanmış bize mahsus yasalardır. Bu önemlidir. 
     İkinci özelliği ise Türkiye'nin içinden geçtiği sürecin önümüze koyduğu zaruretler sebebiyle çıkarılmıştır. Eski usulle yeniyi çözme imkanı yoktur, yeni şartlara yeni usuller gerekmektedir. İşte bunun en önemli örneği 3 tane yasadır. Eğer eski usulle olsaydı, eski tasarıları çekmemiz lazımdı, bir 4 sene üzerinde kış uykusuna yatmak lazım, 5 sene sonra tekrar sağından, solundan, altından üstünden birkaç madde değiştirip yeni bir yasa gibi TBMM'ye göndermemiz gerekirdi. 1921'den bu yana ilk defa TBMM temel yasaları bizatihi kendisi yapmıştır. Bugün üzerinde müzakere edeceğimiz bu üç kanun, netice itibariyle TBMM'nin kendi özgün iradesiyle ortaya koyduğu eserlerdir.'' Türkiye'nin bu yasaları ortaya koyarken kişi hak ve özgürlüklerini gözettiğini vurgulayan Çiçek, ceza adalet sisteminin felsefesinin, önceliklerinin ve sistematiğinin değiştiğini söyledi. Çıkarılan yasaların uygulayıcıları olan hakim ve savcılara güvendiklerini ifade eden Çiçek, ''Hiç şüphesiz zorluklar, sıkıntılar var. 1. Hukuk Devrimi'nde Bakanlar Kurulu üyeleri gaz tenekeleri üzerinde bu toplantıları yapıyorlardı. Biz şimdi büyük salonlarda, rahat mekanlarda bilgisayarlarla internet çağında bu reformları gerçekleştireceğiz. Sıkıntılarımızı, zorluklarımızı mübalağa etmeden bu hedefi gerçekleştirme gibi bir tarihi sorumluluk, bir tarihi şeref ve onurla karşı karşıya bulunuyoruz'' diye konuştu. 
     
     ''TÜRKİYE AB ÜLKELERİ ARASINDA GÖRÜCÜYE ÇIKTI'' 

     Türkiye'nin bu anlamda özellikle AB ülkeleri arasında görücüye çıktığını belirten Çiçek, şöyle devam etti 
     ''17 Aralık'ta müzakere tarihi alınmasında Türk yargısı başarıyla bu sınavdan çıkmıştır. Türk yargısı AB süresi içinde kendi sorumluluğunun idraki içerisinde bu sınavdan başarıyla çıkmıştır. Bunun hiç lamı cimi de yoktur. İnşallah bundan sonraki süreçte de bu sınavları hep beraber aşacağız, başaracağız ve Türkiye hak ettiği yere gerçekten ulaşacaktır. Bunda da en önemli şeref payı yine Türk yargısına ait olacaktır.'' Çiçek, bu tür köklü değişikliklerin yapıldığı yasalarda eksikliklerin olabileceğini, ancak bunların abartılmaması gerektiğini ifade ederek, uygulayıcıların bunları kararlarıyla giderebileceğini söyledi. 
     
     YARGITAY BAŞKANVEKİLİ ŞİRİN'İN KONUŞMASI 

     Yargıtay Başkanvekili ve Yargıtay Ceza Genel Kurulu Başkanı Osman Şirin konuşmasına, ''Adalet peronuna hızlı olarak yaklaşan ve içinde 5 tane çocuk bulunan bir devreyi yaşayacağız. Bu çocukların sağlıklı olduğu söylenerek kucağımıza bırakıldığı gerçeğini nazara alalım ve 1 Nisan 2005 tarihinde harekete geçirmek, yürür hale getirmek zorunda olduğumuz 4'ünü ve 2 yıl sonra da yine sağlıkla yaşama geçme durumunda olan 5'inci çocuğu iyi beslemeye çalışalım'' diyerek başladı. 
     Çok sağlıklı denilen çocukların bazı yönlerinin çelimsiz olduğunu, ancak çok sağlıklı ve devinimli yönlerinin de bulunduğunu ifade eden Şirin, yasaların uygulayıcıların elinde gelişeceğini söyledi. 
     Her yasanın mükemmel uygulayıcılar beklediğini, bulduğunda da toplumu mutlu ettiğini belirten Şirin, ''Aksi ise en mükemmel yasayı bile topluma zulüm şekline dönüştürür'' dedi. 
     ''Yeni TCK eksileri de olmasına rağmen bizi bazı yönleriyle madde cahili durumuna düşürse de çağdaş açılımları bünyesinde taşıyan bir yasadır'' diyen Şirin, bu yasanın artık beğenilmesi ve tartışmanın farklı yönde yapılıp zaman kaybedilmemesi gerektiğini vurguladı. 
     
     ''ALDIĞINIZ MAAŞI İLK GÜNDEN BUGÜNE HAK ETTİNİZ'' 

     Şirin, hakim ve savcılara şöyle seslendi 
     ''Sizler mükemmel hizmetler verdiniz. Sayın Toptan ne güzel söyledi, 'Aldığım maaşı en iyi burada hak ettim' diye... Ben bunu sizlerle ilgili olarak genişletiyorum. Siz yargıçlar ve savcılar aldığınız maaşı mesleğe başladığınız günden bugüne kadar hep hak ettiniz. 
     Dünyanın hiçbir yöresinde hiçbir hakim ve savcı bu kadar yük altında kalmıyor. Türk yargı teşkilatı bütünüyle ağzına bir zeytin verilen ve kendisinden bir fıçı zeytinyağı talep edilen durumunda oldu, bunu da hayrettir başardı. 3 bin davaya fazla denilen Fransız Yargıtayı'nın bulunduğu dünyada Türk Yargıtayı yılda 500 bin dava bitirdi. Adalet Bakanlığı'nın 300 dava bu mahkeme için yeterlidir, hatta fazladır diye ölçüler tanıdığı ülkemizde İstanbul Ağır Ceza Mahkemeleri 2 bin davayla haşır neşir oldu. Çocuk Mahkemeleri kilitlendi. Hakim ve savcılar sağlığını bir tarafa bıraktı ve ancak tahammül edemez duruma geldiğinde hastane yolunu tuttu. Hekim rapor vermek istediğinde, 'bana rapor vermeyin, hizmetime döneyim' dedi. Sizler gerçekten sanatçısınız, sizlere batı ölçülerinde olanaklar tanındığında gerçekten harikalar yaratıyorsunuz. Bu itibarla bu yasaları en iyi şekilde yorumlayacağınıza ve toplumu mutlu edeceğinize tam anlamıyla inanıyorum ve sizlerden birisi olmakla da mutluyum ve onurluyum.'' Osman Şirin, merhum Ordinaryüs Profesör Sulhi Dönmezer'in başkanlığındaki komisyonun hazırladığı TCK taslağının, iskelet olarak benimsenerek çağa uyarlandığına işaret etti. 
     
     ŞİRİN, CEMİL ÇİÇEK'E SESLENDİ 

     Konuşmasında, Adalet Bakanı Çiçek'e de seslenen Şirin, adalet sisteminin Atatürk zamanında Milli Bütçe'den yüzde 5'in altında pay almadığını ancak bugün azala azala binde 7'lere indiğini söyledi. ''Bugün yüzümüz gülüyorsa bütçeden aldığımız paydan değil, yan gelirlerden, iş yurtlarından yüzümüz gülüyor'' dedi. 
     ''İstinaf mahkemeleri yüzümüzde gülücük bırakmayacak kadar ciddi bir konu'' diyen Şirin, şöyle konuştu 
     ''Başaramadığınız takdirde tarih sizi mahkum edecek. 10 yıl sonra bu mahkemelerden nasıl kurtuluruz hesabını yaparsak yazık olur. Sistemin tıkanma noktası bölge adliye mahkemeleridir. Bu konuda insan faktöründe kuşku yoktur. Altyapı ve mali güç konusunda kuşku vardır.'' İstinaf mahkemelerinin iyi benimsenmesi gerektiğini kaydeden Şirin, ''Belki bir fıçı zeytinyağı isteyeceksiniz, hiç olmazsa ağzına bir değil, birkaç zeytin verelim'' diye konuştu. 
     Şirin, hakim ve savcılardan yasaları iyi sorgulamalarını, görüş ve önerilerini kendilerine bildirmelerini istedi. 
     
</TEXT>
</DOC>
