<DOC>
<DOCNO> 349734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo12.html </URL>
<DATE> 2005/06/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Galatasaray, Fahri'den vazgeçti... 
</HEADLINE>
<TEXT>

     Çaykur Rizespor Yönetim Kurulu ve Transfer Komitesi Üyesi Orhan İstif, Galatasaray'ın Fahri'yi transfer etmekten vazgeçtiğini söyledi. 
     İstif, AA muhabirine yaptığı açıklamada, geçen sezon Hagi'nin isteği doğrultusunda Galatasaray'ın kendilerinden Fahri'yi istediğini dile getirerek, ''Bizde Fahri ile konuşarak maddi açıdan her türlü kolaylığı sağlayarak bu transfere onay verdik. Galatasaray bize sekiz ay sonra ödeme yapmaya başlayacağını söyledi. Fahri'nin büyük bir takımda forma giyme isteğini göz önüne alarak buna da olumlu yaklaştık. Hiçbir fiyat artırımına gitmedik. Fakat sezon sonunda Hagi ayrılıp Geretz'in göreve gelmesi ile bu transfer çıkmaza girdi. Galatasaray yönetimi bizimle görüşerek süre istedi. Bizde olumlu yaklaştık. Fakat Geretz kadroda Fahri'yi düşünmeyince transfer görüşmesi kapandı'' dedi. 
     Fahri'nin Türkiye'nin en iyi oyuncularından biri olduğunu savunan İstif, ''Biz zaten onu bırakmak istemiyorduk. En azından bir yıl daha Çaykur Rizespor forması giyerek daha tecrübe kazanmasını istiyoruz. Fahri gelecek yıl bu yılki başarısının iki kat üstüne çıkacaktır. Bazı kulüplerinde Fahri konusunda düşünceleri var. Fakat bize bu konuda resmi bir teklif gelmiş değil. Bizim için Fahri çok önemli bir futbolcu. Ama teklifler gelirse de oyuncumuzun isteği doğrultusunda değerlendireceğiz'' diye konuştu. 
     
     HAKAN ÜNSAL'IN TRANSFERİ 
     Orhan İstif, Hakan Ünsal dışında hiçbir Galatasaraylı futbolcu ile de görüşmediklerini belirterek, ''Biz Hakan Ünsal ile Çaykur Rizespor'a gelip gelmemesi konusunda görüştük. Seve seve gelebileceğini, fakat çocuklarının okul ve tüm yaşamının İstanbul'da kurulu olması nedeniyle ailesi ile görüşmek için bizden süre istedi. Zaten Rize'den evli olması bu transfere sıcak bakmasını sağlıyor. Ama Rize'nin sosyal kültürel ve eğitim düzeyi de bizi transferde zora sokuyor'' dedi. 
     Hakan Ünsal'ın dışında ismi geçen Arif, Berkant, Emre Aşık gibi futbolcularla görüşmelerinin bulunmadığını ifade eden İstif, şöyle konuştu 
     ''Zaten transfer listemizde yer almıyorlar. Bizim Metin Yıldız hocamız ile belirlediğimiz yaklaşık 10 futbolcu var. Hafta içerisinde görüşmelerimizi ve incelemelerimizi yaparak, gelecek hafta imza attırmayı düşünüyoruz. Özellikle forvet konusunda 5 futbolcuyla görüşmelerimiz var. Bunlar milli takım düzeyinde oyuncular var. Dünya kupası elemelerini takip ediyoruz. En az iki forveti kadromuza katmayı düşünüyoruz. Transfer edeceğimiz forvetlerin ardından Ferenczi'nin takımda kalıp kalmayacağı netlik kazanacak.'' 
     
</TEXT>
</DOC>
