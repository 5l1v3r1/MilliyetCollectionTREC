<DOC>
<DOCNO> 315534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur41.html </URL>
<DATE> 2005/02/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Lodos esti böyle oldu 
</HEADLINE>
<TEXT>

     Çanakkale'de şiddetini giderek arttıran lodos nedeniyle Çanakkale Boğazı'ndaki deniz ulaşımında aksamalar olurken, Kepez Beldesi'nde bir okulun çatısı uçtu. Valilik önünde park halindeki bir otomobilin üzerine ağaç devrildi. 
     Hamle hızı zaman zaman 100 kilometreye ulaşan lodos nedeniyle Gelibolu-Lapseki araba vapur seferleri, saat 15.00'ten itibaren durduruldu. 
     Yetkililer, ulaşımın, Çanakkale-Eceabat arasında yapılan feribot seferleri ile güçlükle sağlanabildiğini bildirdiler. 
     Öte yandan, Kepez Beldesi'nde bulunan Turizm ve Otelcilik Meslek Lisesi çatısının bir bölümü, fırtınanın etkisiyle uçtu. Olay sırasında öğrenciler derste olduğu için, yaralanan olmadı. 
     Valilik önünde park halinde duran Orçun Erdemir'e ait 17 AV 099 plakalı otomobilin üzerine, ağaç devrildi. Her iki olayda da maddi hasar meydana geldiği bildirildi. 
     Yetkililer, fırtınanın etkisini arttırması nedeniyle balıkçıların açık denize açılmalarının, can ve mal güvenliği açısından tehlikeli olduğunu kaydettiler. 
     
     MARMARA'DA LODOS 

     Gündüz başlayan ve akşam saatlerinde hızını arttıran şiddetli lodosun Marmara Denizi'nde, deniz ulaşımını olumsuz etkilediği bildirildi. 
     Edinilen bilgiye göre, boğazlardan geçmek üzere Marmara Denizi'nde seyreden 44 yerli ve yabancı bandıralı şilep ve tanker saatteki hızı zaman zaman 80 kilometreye ulaşan lodos nedeniyle yollarına devam etme imkanı bulamayınca, rotalarını Tekirdağ'ın Şarköy İlçesi sahillerine çevirerek, açıkta demirlediler. 
     Gemilerde bulunan personelde yer yer 3 metreyi aşan dalgalar nedeni ile kıyıya çıkamayarak geceyi gemilerinde geçirmek zorunda kaldı. Tüm ışıklarını yakarak Şarköy'de sabahlayan yerli ve yabancı bandıralı şilep ve tankerlerden 31'i, fırtınanın hızını azaltmasının ardından Şarköy'den ayrıldılar. 
     Gemiler boğazlardan geçmek üzere rotalarına göre hareket ettiler. 13 gemi ise hava koşullarının daha da iyileşmesi için Şarköy'de demirli bekliyor. 
     Fırtına Şarköylü Balıkçıları da etkiledi. Fırtına nedeni ile birçok balıkçı teknesi balığa çıkamazken, balıkta olan teknelerde Şarköy Balıkçı barınağına sığınarak demirlemek zorunda kaldı. 
     
     ÇATI OTOMOBİLLERİN ÜZERİNE DÜŞTÜ 

     Bolu'da etkili olan lodos nedeniyle bir apartmanın çatısı, yan apartmanın önünde bulunan otomobillerin üzerine devrildi. Hasar gören 6 otomobil, kullanılmaz hale geldi. 
     AA muhabirinin aldığı bilgiye göre, ilde 2 gündür etkili olan ve yaşamı olumsuz etkileyen lodos nedeniyle, elektrik ve telefon telleri koptu. 
     Sağlık Mahallesi'nde bir apartmanın çatısı, lodos nedeniyle yan taraftaki apartmanın önünde park halinde bulunan 6 otomobilin üzerine devrildi. Hasar gören otomobiller, kullanılamaz hale geldi. 
     Aracı kullanılmaz hale gelen emekli öğretmen Zafer Türcan, sabah uyandığında otomobilinin hurdaya döndüğünü gördüğünü belirterek, ''Aracımın kaskosu olmadığı için bu hasarı karşılamam çok zor. Yan tarafta bulunan apartmanın çatısının bizim apartmanın önüne uçacağı, 40 yıl düşünsem aklıma gelmezdi'' dedi. 
     Çatısı devrilen apartmanın sakinlerinden Mehmet Şahin ise gece boyunca etkili olan lodos nedeniyle çatının uçtuğunu ifade ederek, ''Sabah saatlerinde meydana gelen olay esnasında yaşananları şaşkınlık içinde izledik'' diye konuştu. 
     Lodos nedeniyle yıkılan çatıdaki güvercin yuvaları da çevreye dağıldı. Yuvada yaşayan güvercinler ise telef oldu. 
     
     ÇATI KADININ ÜZERİNE DÜŞTÜ 

     Manisa'nın Alaşehir İlçesi'nde, şiddetli rüzgar nedeniyle uçan bir apartmanın çatısı, yoldan geçen kadının ölümüne yol açtı. 
     Alınan bilgiye göre, sabah saatlerinden itibaren etkili olan şiddetli rüzgar, 5 Eylül Mahallesi Bahçelerbaşı Sokak'taki 4 katlı Uzunoğlu Apartmanı'nın yaklaşık 100 metrekare büyüklüğündeki sac çatısını kopararak caddeye uçurdu. 
     Bu sırada, caddeden geçen 38 yaşındaki Cemile Yeni, çatının altında kalarak olay yerinde hayatını kaybetti. 
     Bölgede maddi hasara da yol açan kazada, elektrik tellerinin de kopması sonucu ilçeye elektrik verilemiyor. 
     Olayla ilgili soruşturma başlatıldığı bildirildi. 
     
     İZMİR 

     İzmir'de şiddetli lodos, nedeniyle vapur seferlerinin iptal edildiği bildirildi. 
     Büyükşehir Belediyesi'ne bağlı İZDENİZ Genel Müdürvekili Tuncay Kaçar, AA muhabirine yaptığı açıklamada, lodos nedeniyle İzmir Körfezi'ndeki vapur seferlerini durdurduklarını belirtti. 
     İzmir Liman Başkanlığı'nın da şiddetli lodos uyarısında bulunduğuna işaret eden Kaçar, şu bilgiyi verdi 
     ''Bugün akşam saatlerine kadar bu havanın süreceği bildirildi. Sabah saatlerinden itibaren biz de vapur seferlerini durdurduk. ESHOT, vatandaşlarımızın yollarda, duraklarda mağdur olmamaları için ek otobüsleri devreye koydu. Biz de hava düzeldiği andan itibaren, ilk fırsatta seferlere yeniden başlayacağız.'' Meteoroloji İzmir Bölge Müdürlüğü yetkilileri de yağışlı havanın cumartesiye kadar devam etmesinin beklendiğini söylediler. 
     Güneyli rüzgarların özellikle lodosun, çarşamba gününe kadar etkili olacağını ifade eden yetkililer, lodosun yer yer fırtına şeklinde olacağını bildirdiler. 
     Dün İzmir'de, metrekareye 43.1 kilogram yağış düştüğünü belirten yetkililer, bu sabah itibariyle 15.9 kilogram yağış tespit ettiklerini kaydettiler. 
     
</TEXT>
</DOC>
