<DOC>
<DOCNO> 330162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur11.html </URL>
<DATE> 2005/04/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Eski Peru parasıyla dolandırdı, 'enayi tatlısı' yazdı .. 
</HEADLINE>
<TEXT>

     Eraydın AYTEKİN- Bülent TATLI DHA 

      SİVAS'ın Hafik ilçesinde cep telefonu dükkanı işleten 23 yaşındaki Tarık Yalçın, sattığı telefonlara karşılık kendisine tedavülden kalkmış Peru parası veren tanımadığı bir kişi tarafından dolandırıldı. Döviz bürosuna giden Yalçın, bu paraların Türkiye'de geçmediğini öğrenince neye uğradığını şaşırdı. Yalçın, "Ben İngiliz Sterlini zannetmiştim. Dikkatsizliğimin kurbanı oldum'' dedi. 
     Hafik ilçesinde cep telefonu dükkanı işleten Tarık Yalçın, kendisinden telefon almak isteyen ve adının Metin olduğunu söyleyen bir kişi tarafından tedavülden kalkmış eski Peru parası intis ile dolandırıldı. Başından geçen olayı şaşkınlık içerisinde anlatan Yalçın şunları söyledi 
     "Mersedes araba kullanan ve adının Metin olduğunu söyleyen şık giyimli biri dükkanıma geldi. Yurt dışında yaşadığını ve Hafik'in Çakmak köyünden annesini ziyarete geldiğini söyledi. Akrabalarına vermek için benden iki adet Nokia 6630 cep telefonu almak istedi. Sivas'ta bulunan diğer şubemizden temin edebileceğimi söyledim. Bana 20 YTL kaparo vererek ayrıldı. Ben telefonları getirttikten sonra kendisini aradım. Annesi rahatsızlandığı için Sivas Cumhuriyet Üniversitesi Hastanesi'ne gittiğini ve benim buraya gelmem gerektiğini söyledi. Biz de kendisine güvendiğimiz için yanına gittik. Giderken de tatlı götürdük. Bize yemek ısmarladı. Yanında taşıdığı çantada bir sürü yabancı para vardı. Yanımızda telefonla döviz bürosunu aradı ve sterlinin fiyatını sordu. 2 bin 500 sterlin bozduracağını belirterek birlikte döviz bürosuna gittik. Tam içeri girerken telefonu çaldı. Ben telefonları kendisine vermiştim. Bana cebinden çıkardığı paraları uzatarak, Sen paraları bozdur, ben geliyorum' dedi. Ben paraya dikkat etmedim. Sterlin zannettim. İçeri girip paraları uzattığımda paraların geçmediğini söylediler. Dışarıya çıktığımda şahıs ortada yoktu.'' 
     
     KUTUYA 'ENAYİ TATLISI' NOTU 
     Tarık Yalçın, döviz bürosundan çıkıp arabasına gittiğinde, getirdiği tatlı kutusunun altına Enayi Tatlısı' yazıldığını gördüğünü belirterek, "Sinirlenip kutuyu arabadan dışarı fırlattım. Bende cep telefonu numarası vardı. Seni nerde olsa bulurum' diye mesaj attım. Bana Benimle sakın uğraşma' şeklinde cevap yazdı. Polise şikayette bulundum'' dedi. 
     Polis, eski Peru parası ile her biri 750'şer YTL 750'şer milyon lira değerindeki cep telefonlarını alan dolandırıcıyı bulabilmek için çalışma başlattı. 
     
     1996'DA TEDAVÜLDEN KALKMIŞ 
     Peru, ulusal parası Intis'ten 1985'te 3 sıfır ve 1 Temmuz 1991 yılında 6 sıfır atmıştı. 1996''da paradan 6 sıfır atılması ile 1.000.000 Intis, 1 Yeni Sol'a eşitlenerek intis tedavülden kaldırıldı. Peru'nun ne eski ne de yeni para birimi, Türkiye'de işlem gören dövizler arasında yer alıyor. 
     
</TEXT>
</DOC>
