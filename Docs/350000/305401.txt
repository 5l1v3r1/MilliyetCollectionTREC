<DOC>
<DOCNO> 305401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun46.html </URL>
<DATE> 2005/01/11/ </DATE>
<TIME> 21.46 </TIME>
<AUTHOR>  </AUTHOR>
<HEADLINE>
BM Konferansı'ndan felaketzedelere 717 milyon dolar yardım sözü 
</HEADLINE>
<TEXT>

     BM'nin güneydoğu Asya ülkelerine yardım konferansına katılan ülkeler, felaketzedelere kısa vadede yardım etmek için BM'ye 717 milyon dolar verilmesi taahhüdünde bulundu. 
     BM yardım koordinatörü Jan Egeland, Cenevre'de düzenlenen BM'nin güneydoğu Asya ülkelerine yardım konferansından sonra yaptığı açıklamada, bu miktarın BM Genel Sekreteri Kofi Annan'ın gelecek 6 aylık dönemdeki ihtiyacın karşılanması için yaptığı talebin yüzde 73'üne tekabül ettiğini söyledi. 
     Annan'ın bu süre için 977 milyon dolara ihtiyaç duyulduğunu söylediğini hatırlatan Egeland, BM'nin ilk kez bu miktarda yardım toplamayı başarmasından duyduğu memnuniyeti dile getirdi. Konferansın başkanlığını yapan Egeland, ''Daha önce böyle bir şey olmadı. İhtiyaç duyulan miktarın tamamını almayı umuyoruz'' dedi. 
     Cenevre'deki konferansa 70 ülkenin katıldığını söyleyen Egeland, bu ülkelerin hepsinin yardım yapacağını ifade etti. 
     Katılımcı ülkelerin tsunami erken uyarı sistemi kurulmasından yana olduklarını kaydeden Egeland, ''Yeryüzünde bir daha böyle bir felaket olmamalı'' dedi. 
     Yardımın 250 milyon dolarını en çok yardım yapan ülke olan Japonya'nın vereceğini belirten Egeland, İngiltere'nin 74 milyon dolarla en çok yardım yapan 2. ülke olduğunu açıkladı. 
     Egeland'a göre en çok yardım yapan 3. ve 4. ülkeler, 68 milyon dolarla Almanya ve 65 milyon dolarla Norveç. 
     Konferansta konuşan BM'nin insani işler eşgüdüm bürosu sözcüsü Elisabeth Byrs, BM'nin uluslararası yardımın felaketzedelere ulaştırılmasında şeffaf olacağı konusunda güvence verdi. 
     
</TEXT>
</DOC>
