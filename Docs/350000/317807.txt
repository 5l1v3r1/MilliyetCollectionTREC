<DOC>
<DOCNO> 317807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun06.html </URL>
<DATE> 2005/02/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Zebari Komşularımıza yönelik bir saldırı bizi de etkiler... 
</HEADLINE>
<TEXT>

     Irak Dışişleri Bakanı Hoşyar Zebari, komşu ülkeleri İran ya da Suriye'ye yapılacak herhangi bir saldırının Irak'ta istikrarsızlığa neden olabileceğini, ancak ABD'nin askeri güç kullanacağına dair işaret bulunmadığını söyledi. 
     Merkezi Londra'da bulunan Eşşark El Evsat gazetesindeki habere göre Zebari, ''Irak yakınlarındaki bir ülkede, özellikle komşularında herhangi bir çatışmanın olmamasının kendi yararlarına olduğunu, çünkü istikrar sağlamaları gereken bir zamanda böyle gelişmelerin kendilerini de etkileyeceğini'' söyledi. 
     Zebari, Irak'ta yürütülen yeniden yapılanma, gelişme ve istikrar çabalarının bir güvenlik atmosferi ile ülke içinde ve bölgede huzur gerektirdiğini söyledi. 
     ABD'nin, İran ya da Suriye'yi hedef alacak bir askeri operasyon düzenlemesini bekleyip beklemediği sorusuna karşılık Zebari, ''Duyduklarımız ve ikili görüşmelerimiz, başka cepheler açmaya yönelik bir hareket olmadığını doğruluyor'' dedi. 
     Zebari, Suriye'nin özellikle eski Lübnan Başbakanı Refik Hariri'nin öldürülmesinden sonra zor durumda kalmış gözüktüğünü, yeni durumun, Irak'ın içişlerini olumsuz etkileyen dış müdahalelere karşı harekete geçmediği için de eleştirilen Suriye üzerinde daha fazla baskı yaratacağını söyledi. 
     
</TEXT>
</DOC>
