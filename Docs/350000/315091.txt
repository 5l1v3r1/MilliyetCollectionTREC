<DOC>
<DOCNO> 315091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko29.html </URL>
<DATE> 2005/02/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngilizler de aynı dertten müzdarip Kredi kartları ve bireysel krediler 
</HEADLINE>
<TEXT>

     İngiltere'de yapılan bir araştırma, kredi kartları, bireysel ve mortgage türü ev kredileri yüzünden ''müflis'' bir gençlik yaratıldığını ortaya koydu. 
     PKF adlı büyük bir muhasebe şirketi tarafından yapılan araştırmaya göre, bütün ''şahsi iflasların'' yarısı, 30 yaşın altındaki gençler tarafından yaşanıyor. 
     Bu durumda borç verme durumunda olan bankalar ve finans şirketlerinin sorumsuz borçlandırma stratejilerinin etkili olduğunu belirten PKF yöneticisi Bryan Jackson, uygulamaların henüz 20'li yaşlarını sürmekte olan on binlerce kişiyi ''iflas'' noktasına getirdiğini savundu. 
     Yaşanan şahsi iflasların ''bütün zamanların en yüksek seviyesine'' ulaştığını da belirten PKF uzmanları, gençlerin özellikle dizaynır giysiler, pahalı otomobiller gibi tuzaklara kolayca düştüklerini ve bunlara sahip olabilmek için sınırsızca borçlandıklarını bildirdi. 
     Güzel evlere sahip olabilmek adına son derece pahalı ev kredilerinin de yine genç kesim tarafından kullanıldığına işaret eden uzmanlar, ''borçlandırma durumunda olan bankalar ve finans kuruluşları da kontrollerini kaybetmiş durumda. Artık ne tarafa dönseniz, size borç vermek için gözünüzün içine bakan birileriyle göz göze geliyorsunuz'' uyarısında bulundu. 
     Uzmanlar, borçlanma ve borçlandırma alışkanlıklarının gözden geçirilmemesi halinde, geleceğin büyük felaketlere gebe olabileceğine de dikkati çekti. 

     
</TEXT>
</DOC>
