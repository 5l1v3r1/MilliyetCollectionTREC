<DOC>
<DOCNO> 346143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur32.html </URL>
<DATE> 2005/05/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tüm servetini lösemi hastası oğlu uğruna harcadı 
</HEADLINE>
<TEXT>

     Van’da, tüm servetini ve zamanını 2 yaşında lösemi hastalığına yakalanan oğlunun tedavisi için harcayan baba, şimdi işsiz kalmanın çaresizliğini yaşıyor. 
     Halis Yılmaz, AA muhabirine yaptığı açıklamada, 4 yaşındaki oğlu Can Yılmaz’ın, 2003 yılında Yüzüncü Yıl Üniversitesi Hastanesi’nde yapılan sağlık kontrollerinde lösemi hastası olduğunun tespit edildiğini belirtti. 
     Bu tarihten itibaren oğlunun tedavisi için her hafta Erciş İlçesi’nden Van’a geldiğini ifade eden Yılmaz, müteahhitlik yaparak elde ettiği birikimlerini, Can’ın tedavisi için harcadığını anlattı. 
     Yılmaz, 7 çocuğu olduğunu, maddi durumunun da artık Can’ın tedavisine, diğer çocuklarının masraflarına yetmez hale geldiğini söyledi. 
     Zamanının çoğunu oğlunun tedavisiyle ilgili işler aldığı için başka bir işle uğraşamadığını belirten Yılmaz, bu nedenle işsiz ve parasız kaldığını, ne yapacağını bilemediğini ifade etti. 
     Öte yandan, oğlunun hastalık nedeniyle her geçen gün eridiğine, bu durumun, tüm ailenin psikolojisini bozduğuna dikkati çeken baba Yılmaz, şöyle devam etti 
     "Oğlum küçük olduğu için hastalığının farkında değil. Biz de ona moral vermek için elimizden gelen her şeyi yapıyoruz. Aylarca verdiğiniz emek, bir anlık soğuk algınlığı, grip nedeniyle boşa çıkabiliyor. Umarım Can, adı gibi canlanacak ve yaşamına sağlıklı şekilde devam edecek." Van’da maddi durumu iyi olmayan lösemi hastalarına destek olmak amacıyla kurulan Sağlık Gönüllüleri Derneği Başkanı Şakir İşleyen ise Can’ın tedavisinin her aşamasını takip ettiklerini ve doktorların tedavi sürecinin çok iyi gittiğini belirttiklerini söyledi. İşleyen, "Can’ın babası ve annesi büyük bir fedakarlık gösterdi. Her şeylerini kaybetti. Şu anda da baba işsiz" diye konuştu. 
     İşleyen, Van’da 240 lösemi hastası bulunduğunu, ancak bazılarının maddi durumlarının iyi olmaması nedeniyle tedavi göremediğini sözlerine ekledi. 
     
</TEXT>
</DOC>
