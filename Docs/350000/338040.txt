<DOC>
<DOCNO> 338040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun07.html </URL>
<DATE> 2005/04/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD ve Irak yönetimine rapor Kürtler Kerkük’ten vazgeçmeli 
</HEADLINE>
<TEXT>

     İhsan DÖRTKARDEŞ DHA 

      ABD dış politikasının şekillenmesinde etkili olan düşünce kuruluşlarından Dış İlişkiler Konseyi’nin hazırladığı raporda Irak’ın bölünmesini önlemek için etnik değil, coğrafi özellikleri göz önünde bulunduran bir federal yapı oluşturulması istendi. Raporda, Kürtlerin bağımsızlık ve Kerkük’ten, Şii Arapların ise şeriat isteminden vazgeçmeleri gerektiği vurgulandı. 
     
     ETNİK DEĞİL, COĞRAFİ ESASA GÖRE EYALETLER OLUŞTURULMALI 
     Dış İlişkiler Konseyi’nin Eylemler Merkezi Başkanı olan Ortadoğu ve Irak uzmanı David Phillips, hazırladığı Irak raporunda bu ülkenin bölünmesini önlemek için etnik değil, coğrafi esasa göre eyaletler oluşturulması gerektiğini savundu. 
     Arapça’ya çevrilerek kısa süre içinde Irak hükümeti ve Meclisi’ne de gönderilecek olan ’Irak’ta Gücün Paylaşımı’ başlıklı 50 sayfalık raporda, 30 Ocak’ta yapılan seçimler ’bu ülke tarihinde dönüm noktası’ olarak nitelendirilirken, "Ancak, demokrasi sadece oy kullanmak değildir. Demokrasi, siyasi gücün kurumlar ve yasalar aracılığıyla paylaşımı ve bu yolla sorumluluk sahibi bir yönetimin garantisidir" denildi. 
     
     5 YA DA 6 FEDERAL EYALET DÜŞÜNÜLMELİ’ 
     Geçmişte, ABD yönetimine danışmanlık da yapan Phillips, Irak’ın orta ve güney bölgelerinde, nüfusu genelde Şii olan 9 bölgeden 2 ya da 3 federal eyalet kurulabileceğini, ülkenin orta ve batı kesimlerindeki Sünni ağırlıklı 4 bölgenin de bir eyalet altında toplanabileceğini belirtti. Raporda, "Iraklıların yönetime daha fazla katılmasını sağlamak için ülkenin tek bir ulusal hükümet çatısı altında 5 veya 6 federal eyalete bölünmeyi düşünmesi gerekir" denildi. 
     
     BÖLGELER ARASINDA NÜFUSA GÖRE PETROL GELİRİ PAYLAŞIMI 
     David Phillips’in hazırladığı, Alman DW Radyosu’nda da ayrıntıları yayınlanan raporda, ulusal hükümetin petrol gelirlerinin bir bölümüne sahip olması, ancak kalan gelirin bölgeler arasında nüfus oranına göre paylaştırılması önerildi. 
     Phillips, ulusal hükümetin dışişleri, dış ticaret, sınır kontrolü, gümrük ve vergilendirme, mali politika, para basımı, büyük altyapı çalışmaları ve ordu konularında sorumluluğu elinde bulundurmasını istedi. Raporda, bunun gerçekleşebilmesi için Irak’taki halk gruplarının zorlu bir seçimle karşı karşıya bulunduğunu, Arap Şiilerin şeriat hukuku istemlerinden, Arap Sünnilerin Irak kurumları üzerinde baskın güç olmadıklarını kabul etmelerinden, Kürtlerin ise bağımsızlık ve Kerkük’ün tek hakimi olma hayallerinden vazgeçmeleri gerektiği vurgulandı. 
     Türkmen ve Asurilerin de Arap ve Kürtlerin çoğunlukta olduğu federal eyaletlerde yaşadıklarını kabul etmeleri gerektiği ifade edildi. 
     
     ’KUZEYDEKİ KÜRT AĞIRLIKLI 3 BÖLGE TEK EYALET OLSUN’ 
     David Phillips, Irak’ın kuzeyindeki Kürt ağırlıklı 3 bölgenin tek federal eyalet haline getirilmesini, başkent Bağdat’ın da ayrı bir eyalet olmasını önerdi. 
     Amerikalı akademisyen, ’merkeziyetin azaltılması’ ilkesi uyarınca ’Irak federal devleti’ ve bölge yetkililerinin yerel geleneklere uygun yasalar çıkarabilmesi gerektiğini savundu. 
     Irak’ın federal eyaletlere bölünmesine ilişkin öneriler daha önce de yapılırken, etnik ve mezhep ayrımı yaratma tehlikesi, ayrıca ülkenin büyük petrol zenginliğinin nasıl paylaşılacağı konusunda soru işaretleri olduğu belirtildi. 
     
     ÜLKENİN ORTA KESİMLERİNDE PETROL KAYNAĞI YOK 
     Irak’ın, dünyanın en zengin üçüncü petrol rezervlerine sahip olmasına rağmen petrol ülkenin güney ucu ile, Araplar, Kürtler ve Türkmenler tarafından sahip çıkılan kuzeydeki Kerkük şehri çevresinde yoğunlaşıyor. Ülkenin orta bölgelerinde ise doğal petrol kaynakları bulunmuyor. 
     Iraklı liderler, geçmişte bu tür federal yapı önerilerine, önceliklerinin hükümet kurmak ve istikrar sağlamak olduğunu söyleyerek kayıtsız kalmıştı. Diğer yandan Arap ülkelerinin liderleri de Irak’ın kuzeyinde 10 yıldan uzun süredir özerklik yaşayan Kürtler’e, sahip olduklarından daha fazla bağımsızlık verilmesine karşı olduklarını açıklamıştı. 
     
</TEXT>
</DOC>
