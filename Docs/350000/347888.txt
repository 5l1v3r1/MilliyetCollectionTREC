<DOC>
<DOCNO> 347888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy39.html </URL>
<DATE> 2005/06/01/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Genel Kurul'da "dokunulmazlık" tartışması... 
</HEADLINE>
<TEXT>

     TBMM Genel Kurulu’nda, haklarında fezleke hazırlanan milletvekillerinin dokunulmazlıklarının kaldırılması tartışıldı. 
     CHP, geçtiğimiz aylarda aldığı bir karar uyarınca her çarşamba olduğu gibi bugün de dokunulmazlığın kaldırılmasına ilişkin bir dosyanın gündemin ön sıralarına alınmasını önerdi. 
     İçişleri Bakanı Abdülkadir Aksu’nun, kapatılan RP’nin genel başkan yardımcılığı dönemindeki Hazine yardımının sarf edilmesi konusunda açılan ve "kayıp trilyon davası" olarak bilinen davayla ilgili olarak dokunulmazlığının kaldırılmasını öngören dosyanın gündemin ön sırasına alınmasını isteyen CHP Konya Milletvekili Atilla Kart, dokunulmazlıkların kaldırılmasına karşı çıkanların kamu zararının tazmin edilmesine yönelik davaların açılmasını da engellediklerini iddia etti. 
     CHP Adana Milletvekili Ziya Yergök, iktidarın her alanda kadrolaşmayı sürdürdüğünü savunarak, "Anlaşılıyor ki yargıdaki kadrolaşmayı tamamladıktan sonra dokunulmazlığın kaldırılmasına ’evet’ diyecekler, ancak korkunun ecele faydası yoktur" dedi. 
     AK Parti Adıyaman Milletvekili Hüsrev Kutlu ise "Türkiye’de hiç kimsenin kendine göre yargı oluşturma lüksü de yoktur gücü de yoktur" görüşünü dile getirdiği konuşmasında, İçişleri Bakanı Aksu’nun dokunulmazlığının kaldırılmasının da istendiği suçlamayla ilgili davada yargılanan ve konumu Aksu ile aynı olan kişilerin beraat ettiğini anımsattı. Kutlu, bakanların programlarının yoğun olduğunu, aile fertleriyle bile görüşmekte zorluk çektiklerini bildirerek, "Siz herkesi kendiniz gibi Oran ormanlarında yürüyüş yapıyor, güzellik uykusuna yatıyor, orada burada geziyor zannediyorsunuz" dedi. Kutlu, kişisel olarak dokunulmazlıkların kaldırılmasına karşı olduğunu da belirtti. 
     AK Parti Yozgat Milletvekili Yozgat Milletvekili Bekir Bozdağ da tarihsel süreç içerisinde, güçlülere karşı zayıfı korumak için dokunulmazlığın var olageldiğini söyledi. Milletvekillerine tanınan dokunulmazlığın aslında "milletin sesinin, sedasının dokunulmazlığı" olduğunu ifade eden Bozdağ, milletin iradesini seslendiren milletvekillerinin sesinin kısıldığı olağanüstü dönemlerde yaşanan olumsuzluklara işaret etti. 
     İçişleri Bakanı Aksu’nun, dokunulmazlığının kaldırılmasının istendiği ve dava konusu olan hiçbir işlemde imzasının bulunmadığını bildiren Bozdağ, Aksu’nun konumunda olan Ahmet Tekdal ve Şevket Kazan’ın beraat ettiklerini belirtti. 
     Bozdağ, 22. Yasama Dönemi’nde yolsuzluklara karşı CHP’yle birlikte mücadele verdiklerini, etkili yaptırımlar içeren yasal düzenlemelerin hayata geçirildiğini de belirterek "Bundan sonra yiğit olan çalsın" dedi. 
     Konuşmaların ardından CHP’nin önerisi reddedilerek daha önce alınan karar gereği yasa tasarılarının görüşmelerine geçildi. 
     Bu arada, geleneksel Türk el sanatlarının sorunlarını araştırmak ve korunup gelişmesini sağlayacak önlemleri belirlemek üzere kurulan Meclis Araştırma Komisyonu’nun çalışma süresi bir ay uzatıldı. 
     Genel Kurul’daki gündemdışı konuşmalarda da CHP Manisa Milletvekili Hasan Ören, SSK ve Bağ-Kur prim borçlarının faizlerinin silinerek anaparanın taksitlendirilmesini istedi. 
     CHP Şanlıurfa Milletvekili Vedat Melik, geçen hafta Eskişehir’de geçici tarım işçisi Hasan Bilbay ve ailesinin çadırda ölümünü gündeme getirerek, olayın araştırılarak ihmali görülenlerin cezalandırılmasını talep etti. 
     AK Parti İstanbul Milletvekili Ekrem Erdem de 552. fetih yıldönümünde İstanbul’un fethinin önemini dile getirdi. 
     
</TEXT>
</DOC>
