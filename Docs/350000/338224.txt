<DOC>
<DOCNO> 338224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur25.html </URL>
<DATE> 2005/04/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Solunum cihazına bağlı küçük Zehra'nın jeneratörünü çaldılar .. 
</HEADLINE>
<TEXT>

     Kocaeli'nin Gebze İlçesi'nde, solunum cihazına bağlı yaşayan 2,5 yaşındaki Zehra Sertkaya'nın elektrik kesintilerinden etkilenmemesi için ailesi tarafından alınan jeneratörü çalanların yakalanmasına çalışıldığı bildirildi. 
     AA muhabirinin, Gebze Emniyet Müdürlüğü'nden aldığı bilgiye göre, Sertkaya ailesinin Darıca Kazım Karabekir Mahallesi'ndeki evlerinin kömürlüğünde bulunan jeneratörün çalınmasıyla ilgili kapsamlı soruşturma başlatıldı. 
     Yetkililer, olayla ilgili 2 ayrı ekibin görevlendirildiğini ve jeneratörün çalındığı kömürlük ile çevrede gerekli incelemelerin yapıldığını belirterek, soruşturmanın çok yönlü sürdürüldüğünü bildirdi. 
     Baba Enver Sertkaya ise jeneratörün çalınmasıyla güç durumda kaldıklarını ve elektriklerin kesilmemesi için dua ettiklerini ifade ederek, polisin çalışmasından umutlu olduklarını söyledi. 
     Sertkaya ailesinin, solunum cihazına bağlı olarak yaşayan 2,5 yaşındaki kızları Zehra'nın elektrik kesintilerinden olumsuz etkilenmesini önlemek için aldığı 5 bin YTL değerindeki jeneratör, kurulu olduğu kömürlükten önceki gece çalınmıştı. 
     
</TEXT>
</DOC>
