<DOC>
<DOCNO> 339542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko35.html </URL>
<DATE> 2005/05/04/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Dünya Bankası Türkiye Direktörü Vorkink Türkiye doğru yolda... 
</HEADLINE>
<TEXT>

     Dünya Bankası Türkiye Direktörü Andrew Vorkink, 2001 yılından bu yana yapılan reformların sonucunda siyasi ve ekonomik açıdan çok büyük iyileşmelerin olduğunu belirterek "Türkiye’de çok değişiklik oldu. Türkiye doğru yolda" dedi. 
     Vorkink, Türkiye ve Hollanda Maliye bakanlıkları tarafından Hilton Oteli’nde bugün ortaklaşa düzenlenen "Türkiye ve Hollanda’da Kamu Mali Yönetimi Konferansı’nda" konuşma yaptı. 
     Andrew Vorkink, Türkiye’nin 2001 yılında çok büyük bir mali kriz geçirdiğini hatırlatarak, bu tarihten itibaren Türkiye’de önemli reformların gerçekleştirildiğini ve bu sürecin devam ettiğini söyledi. 
     2001 krizi ardından Türkiye’de gerçekleştirilen reform çalışmaları 
     hakkında bilgi veren Vorkink, "bütün bu reform paketleri sadece bir mevzuat koleksiyonu değil. Mevzuatta uygulamalar da sağlandı. Sağlanmaya devam ediyor" dedi. Vorkink, Türkiye’de gerçekleştirilen reformların önemli bir özelliğinin de Türkiye’nin bu reformları sahiplenmesi olduğunu bildirdi. Türkiye’nin kendisinden gelen bir anlayış sonucu "şeffaf ve hesapverilibirliğin" sağlandığını ifade eden Vorkink, yapılan reformların sonucunda mali yönetimin birçok gelişmiş ülkelerin mali yönetimine uygun hale geldiğini söyledi. Kamu yönetiminde yapılan reformların sonucunda bu alanda önemli değişikliklerin görüldüğünü anlatan Vorkink, yönetim kültürünün değişmesi için belli bir sürenin geçmesine ihtiyaç olunduğunu bildirdi. Bu çerçevede reformların kısa süre içinde uygulamaya sokulduğunda bazı sorunlar ile karşılaşabilindiğini belirten Vorkink, reform kapsamında kilit sorunun stratejik yaklaşım ve bunların sıralamasının nasıl yapılacağı olduğunu kaydetti. Vorkink, bu çerçevede kamu sektörü ve kamu mali yönetimi alanlarında yapılan reformların bir koordinasyon içinde yapılmasının önemli olduğunu bildirdi. Reformların başarısı için politik ve bürokratik açıdan sahiplenilmesinin önemli olduğunu ifade eden Vorkink, hükümetin de sabırlı olması gerektiğini belirtti. Vorkink, Dünya Bankası olarak Türkiye’ye gereken desteği vereceklerini sözlerine ekledi. 
     
</TEXT>
</DOC>
