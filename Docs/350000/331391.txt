<DOC>
<DOCNO> 331391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun39.html </URL>
<DATE> 2005/04/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hizbullah'tan silah bırakma teklifi 
</HEADLINE>
<TEXT>

     BBC 

      Hizbullah, İsrail'in Lübnan sınırındaki tartışmalı bir bölgeden çekilmesi halinde silah bırakabileceğini açıkladı. 
     Örgütün başkan yardımcısı Şeyh Naim Kasım, Financial Times gazetesine yaptığı açıklamada, diğer Lübnanlı gruplarla birlikte milislerini silahsızlandırmayı değerlendirdiklerini belirtti. 
     Şeyh Naim Kasım, örgütün Lübnan ordusu içinde 'yedek ordu' olarak görev alabileceğini söyledi. 
     Tartışmalı toprak parçası, İsrail sınırında bulunan Şebaa Çiftlikleri. 
     Bu bölgede İsrail güçleri ve Hizbullah arasında sık sık çatışmalar yaşanmıştı. 
     Lübnan ve Hizbullah, bu bölgenin Lübnan topraklarına dahil olduğunu savunuyor. 
     Bu nedenle, İsrail işgalinin devam ettiğini ve Hizbullah'ın silahlarını bırakmaması gerektiğini belirtiyorlar. 
     İsrail ise, bölgenin Suriye toprağı olduğunu söylüyor ve Suriye ile İsrail arasında bir barış anlaşması imzalanmadığı sürece buradan çekilmeyeceklerini belirtiyor. 
     Birleşmiş Milletler, İsrail'in Lübnan topraklarından tamamen çekildiği görüşünü benimsiyor. 
     Şeyh Naim Kasım, İsrail'in Şebaa Tarlaları'ndan çekilmesi halinde Hizbullah'ın, 'Lübnan'ın korunması için bir alternatif bulunması koşuluyla' silahlarını bırakmayı değerlendirebileceğini açıkladı. 
     Kasım, Hizbullah'ın Suriye'nin Lübnan'dan çekilmeye başlamasıyla, askeri açıdan zayıfladığı yönündeki iddiaları yalanladı. 
     Suriye'nin Lübnan topraklarından çekilme süreci son aşamasında ve Nisan ayının sonunda tamamlanması bekleniyor. 
     Suriye ve İran'ın desteklediği Hizbullah, ABD'nin terör örgütleri listesinde yer alıyor. 
     Bölgede bulunan BBC muhabirleri, örgütün kendisini Suriye'nin Lübnan'dan çekilmesi durumuna hazırlıyor olabileceğini belirtiyor. 
     BM Güvenlik Konseyi'nin 1557 sayılı kararı, Suriye'nin Lübnan topraklarından çekilmesi ve Hizbullah'ın silahsızlanması çağrısında bulunuyor. 
     Arap ve İslam dünyasında, Hizbullah bir direniş hareketi olarak değerlendiriliyor ve İsrail'in Lübnan'ın güneyinde 20 yıldan fazla süren işgalini sona erdirmesi nedeniyle takdir ediliyor. 
     Hizbullah, 1989 yılında iç savaşın ermesinden sonra Lübnan'da milis kuvvetleri olan tek siyasi parti. 
     Örgüt, halen ülkenin güneyini denetimi altında tutuyor. 
     
</TEXT>
</DOC>
