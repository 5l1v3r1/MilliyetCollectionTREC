<DOC>
<DOCNO> 328927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko43.html </URL>
<DATE> 2005/03/31/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
FIAT CEO'su Marchionne Hükümetin desteğini çok önemsiyoruz 
</HEADLINE>
<TEXT>

     Fiat SpA ve Fiat Auto SpA Üst Yöneticisi CEO Sergio Marchionne, Türkiye'nin, altyapısını ekonomik ve gelişmişlik alanında güçlü tuttuğu ve fabrikalarını da Avrupa ile rekabet edebilir düzeye getirdiği sürece otomotiv sektörünün de gelişeceğini belirterek, ''Ancak hükümetin net desteği olmadan bu sektörün gelişmesi mümkün değil. Çünkü rekabet daha da kızışacak. Onun için biz hükümetin desteğini çok önemsiyoruz'' dedi Marchionne, Minicargo projesi yatırım anlaşmasının imzalandığı basın toplantısında soruları yanıtlarken, bu işbirliğinde kendileri için cazip olan noktalardan birinin sabit maliyetlerin karşılanması olduğunu söyledi. 
     Sergio Marchionne, projenin zamanında ve belirlenen maliyet çerçevesinde gerçekleşeceğine inandığını dile getirdi. 
     Türkiye'nin, altyapısını ekonomik ve gelişmişlik alanında güçlü tuttuğu ve fabrikalarını da Avrupa ile rekabet edebilir düzeye getirdiği sürece otomotiv sektörünün de gelişeceğini ifade eden Marchionne, ''Ancak Hükümetin net desteği olmadan bu sektörün gelişmesi mümkün değil. Çünkü rekabet daha da kızışacak. Onun için biz Hükümetin desteğini çok önemsiyoruz'' şeklinde konuştu. Ortaklık çalışmalarına ilişkin bir soru üzerine de Marchionne, ''Diğer bağlayıcı ortaklıklarımızdan ayrıldığımız ve bağımsız hale geldiğimiz için daha da özgürüz. Ortaklıklar için görüşmelerimiz var. Potansiyel ortaklıklar oluşturmak isteğindeyiz. Peugeot ile zaten uzun zamandır süren bir ilişkimiz var. Ekonomik anlamda fizibilite varsa ortaklıklar ve işbirliği mutlaka düşünülecektir'' diye konuştu. 
     
     ''FİNANSMAN İÇİN BANKALARI KULLANACAĞIZ'' 

     Tofaş Üst Yöneticisi CEO Diego Avesani de projenin maliyetinin tamamen Tofaş tarafından finanse edileceğini ve finansmanı için bankaları kullanacaklarını bildirdi. 
     Avesani, bu proje ile Tofaş'ın, fikri mülkiyet haklarına sahip olacağını vurgulayarak, ''Ayrıca başka bir önemli nokta daha var Türkiye'de ilk kez bir Türk otomotiv şirketi fikri mülkiyet haklarının sahibi olacaktır'' dedi. 
     Minicargo projesinin, üretiminin yüzde 95'inin ihraç edilmesi öngörülerek hazırlandığını ifade eden Avesani, geri kalan bölümün iç pazara yöneleceğini, iç piyasanın daha fazla araç talep etmesi durumunda bu talebin de karşılanabileceğini söyledi. 
     Tofaş'ın yılda 250 bin adet üretim yaptığına işaret eden Avesani, bu proje ile mevcut kapasitenin çok büyük bir olasılıkla artırılacağını kaydetti. 
     Diego Avesani, 2008 yılından itibaren Tofaş ürünlerindeki ihracatın yüzde 80'i aşacağını bildirdi. 
     PSA Peugeot Citroen Üst Yöneticisi CEO Jean-Martin Folz ise projede her partnerin kendi teknolojisini getireceğini, Tofaş'ın bu projenin merkezinde bulunduğunu kaydetti. 
     Folz, aracın pazarlama stratejisinin her Avrupa ülkesine göre değişeceğini, ancak esas hedeflediklerinin başkentler ve büyükşehirler olacağını bildirdi. 
     Ortaklıklara ilişkin bir soruya da Folz, ''Ne zaman bir işbirliğinde fayda görürsek, her 2 tarafın kazanacağını düşünürsek niye olmasın Biz de ortaklar arıyoruz. Ne zaman mümkün olursa Fiat ile işbirliğini geliştirmekten mutlu oluruz. Ama şu anda öyle bir ihtiyaç, durum yok'' karşılığını verdi. 

     
</TEXT>
</DOC>
