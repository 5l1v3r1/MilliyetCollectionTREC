<DOC>
<DOCNO> 312321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun44.html </URL>
<DATE> 2005/02/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İsrail casusuna 10 yıl hapis 
</HEADLINE>
<TEXT>

     İran'da, İsrail hesabına casusluk yapmakla suçlanan bir kişi 10 yıl hapis cezasına mahkum edildi. 
     İran yarı resmi haber ajansı İran İşçi Haber Ajansı'nın ILNA haberine göre, Tahran Devrim Mahkemesi Başkanı Ali Mobeşşeri, İsrail hesabına çalışan bir kişiyi 10 yıl hapse mahkum ettiklerini söyledi. 
     Mobeşşeri, bu kişinin, daha önce nükleer casusluk yaptığı iddiasıyla tutuklanan kişilerle ilgisi bulunmadığını, nükleer casuslukla suçlanan kişiler hakkındaki kararın henüz verilmediğini belirtti. 
     Mobeşeri, hapis cezasına çarptırılan kişinin kimliği ve ne zaman tutuklandığına ilişkin bilgi vermedi. 
     İstihbarat Bakanı Ali Yunusi, geçen yıl aralık ayında 10 kişinin nükleer casusluk suçlamasıyla başkent Tahran ve güneydeki Hürmüzgan eyaletinde tutuklandığını açıklamıştı. 
     Tutuklanan kişilerin Amerikan Merkezi Haberalma Teşkilatı CIA ve İsrail gizli servisi Mossad için çalıştığını iddia eden Yunusi, bunlardan üçünün İran Atom Enerjisi Kurumu'nda çalıştığını, diğerlerinin ise herhangi bir kamu kurumunda görevi bulunmadığını belirtmişti. 
     Yunusi, tutuklanan kişilerin Devrim Mahkemesi'ne teslim edildiğini, haklarındaki yargılama tamamlanmadan bu kişilerin adlarının açıklanmayacağını söylemişti. 
     ABD ve İsrail, İran'ı nükleer silah elde etmeye çalışmakla suçlarken, Tahran yönetimi nükleer programının enerji elde etmeye yönelik barışçıl amaçlı olduğunda ısrar ediyor. 
     
</TEXT>
</DOC>
