<DOC>
<DOCNO> 335992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur26.html </URL>
<DATE> 2005/04/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hafta sonu sağanak yağış, yeni haftada güneş ve sıcak... 
</HEADLINE>
<TEXT>

     Hafta sonu yurdun tamamı sağanak altında kalacak. Yağışların, özellikle iç kesimlerde öğleden sonra ve akşam saatlerinde etkili olması bekleniyor. 23 Nisan'da tüm yurt yağış alacak. 
     Sıcaklıklar, hafta sonu yağışla birlikte yurdun iç ve batı kesimlerinde 6 derece azalacak. Hafta sonu İstanbul, Ankara ve Samsun'da 15, İzmir'de 21 dereceye düşecek sıcaklıklar, Pazartesi günü İstanbul ve Samsun'da 19, Ankara'da 17, İzmir'de 27 dereceye yükselecek... 
     YARIN Trakya ve Hakkari-Van çevresi dışında Türkiye'nin tamamı sağanak yağış alacak. Sağanak yağmur Kıyı Ege'de sabahın ilk saatlerinde görülecek. Batı ve Orta Karadeniz ile İç Anadolu'nun kuzeyinde şiddetli yağış bekleniyor. 
     PAZAR günü yağışlar doğuya kayıyor, batıda hava açıyor. Karadeniz, Doğu Akdeniz, Doğu Anadolu, Güneydoğu Anadolu ve İç Anadolu'nun doğusu sağanak yağmur altında. Doğu Karadeniz ile Erzurum-Kars bölümü günü etkili yağışla geçirecek. Marmara ve Ege'de gökyüzü parçalı bulutlu, yağış almayan diğer yerlerde çok bulutlu... 
     
PAZARTESİ günü ise Batıda güneş yüzünü gösteriyor. Marmara, Batı Karadeniz, İç Anadolu ve Doğu Akdeniz parçalı bulutlu, Ege, İç Anadolu'nun batısı ve Batı Akdeniz az bulutlu ve açık. Doğu Anadolu, Doğu Karadeniz ve Diyarbakır-Mardin çevresinde sağanak yağış görülürken, yağışlar Doğu Anadolu'da etkili olacak... 
     Meteoroloji lodosa karşı uyardı 
     Meteoroloji Genel Müdürlüğü, yurdun güney, iç ve batı kesimlerinde özellikle yağış anında kuvvetli olarak esecek lodosa karşı vatandaşları uyardı. 
     Meteorolojiden yapılan açıklamada, Marmara'nın güneydoğusu, Kuzey Ege'nin iç kesimleri, Göller Bölgesi, İç Anadolu'nun kuzeyi, Batı Karadeniz ile Erzincan ve Tunceli çevrelerinde öğle saatlerinden itibaren beklenen etkili sağanak ve gökgürültülü sağanak yağışlar ile ani sıcaklık değişiminin oluşturacağı olumsuz şartlara dikkat çekildi. 
     
</TEXT>
</DOC>
