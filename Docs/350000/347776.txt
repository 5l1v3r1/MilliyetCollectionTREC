<DOC>
<DOCNO> 347776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun39.html </URL>
<DATE> 2005/06/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Fransa'nın yeni Başbakanı, kendisine 100 günlük süre verdi 
</HEADLINE>
<TEXT>

     Fransa'nın yeni Başbakanı Dominique de Villepin, seçmenin güvenini yeniden sağlamak için kendisine 100 gün verdiğini açıkladı. 
     Kabinesini oluşturma çalışmalarını sürdüren de Villepin, iktidardaki Halk Hareketi Birliği UMP üyesi senatörlerle bir araya geldi. 
     Başbakan de Villepin, UMP senatörleriyle yaptığı görüşmede, özellikle işsizlik sorunun çözülmesi için herkesin seferber olmasını istedi. 
     ''İşsizlikle mücadele için araştırma ve yeni teknolojilerin kullanımı konularına önem verileceğini'' belirten de Villepin, ''sanayide rekabetin sağlanması ve Fransız topraklarının yatırımcılar için cazip olması konusunda çalışmalar yapacaklarını'' söyledi. 
     Bu arada, basında, Cumhurbaşkanı Jacques Chirac'ın daveti üzerine yeni hükümete katılması beklenen UMP lideri Nicolas Sarkozy ile de Villepin'ın ilişkilerinin geleceğine ilişkin çeşitli yorumlar yapılıyor. 
     ''İki siyasetçinin arasının bozuk olduğunu ve derin bir çekişme içinde bulunduklarını'' belirten siyasi gözlemciler, ''yeni bakanlar kurulu içindeki uyumun herkes tarafından merak konusu olduğuna'' dikkati çekiyorlar. 
     Dominique de Villepin'in yeni bakanlar kurulunu hafta sonundan önce açıklaması bekleniyor. 
     Fransa'da sağ ve sol parti temsilcileri, bugün yaptıkları açıklamalarda, ''ağır referandum yenilgisinin sonuçlarını kapsamlı bir biçimde değerlendirmeden, Chirac'ın sadece kendisine yakın ve sadakatiyle tanınan birini başbakanlık görevine atamasının ülkede ciddi krizin aşılmasına yardımcı olmayacağı'' görüşünü savundular. 
     
</TEXT>
</DOC>
