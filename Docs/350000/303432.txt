<DOC>
<DOCNO> 303432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo28.html </URL>
<DATE> 2005/01/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İran basınında Mustafa Denizli'nin transferine geniş yer verildi... 
</HEADLINE>
<TEXT>

     İran futbol takımı Pas'ın Başkanı Mustafa Acorlu, Mustafa Denizli'nin transferinin İran futbolu adına önemli bir gelişme olduğunu söyledi. 
     Acorlu, Mustafa Denizli ile Tahran'ın batısındaki Olimpik Otel'de basına kapalı yapılan imza töreninden sonra yaptığı açıklamada, ''Geçen yıl İran profesyonel futbol liginde şampiyon olan Pas kulubü, teknik direktör olarak komşu, dost ve müslüman Türkiye'den Mustafa Denizli'yi seçmiştir'' dedi. 
     Bundan iki ya da 3 yıl önce Fenerbahçe, Galatasaray ve Beşiktaş kulüplerinin yanı sıra Türkiye Futbol Federasyonu yetkilileriyle yaptığı görüşmede iki ülkenin futbolunun gelişmesi için bazı girişimlerde bulunmanın gerekli olduğuna inandığını kaydeden Acorlu, Türkiye'nin önde gelen isimlerinden Denizli'yi Pas kulübünün başına getirerek amaçlarında başarıya ulaştıklarını belirtti. 
     Pas takımını geçen yıl şampiyon yapan, ancak bu sene başarı sağlayamayan teknik direktör Mecid Celali'nin yerine getirilen Denizli, yarın Acorlu ile birlikte basının karşısına çıkacak. 
     Denizli, Tahran'ın kuzeybatısındaki Saadat Abad semtinde kalacak. 
     Pas takımı, 15. haftası tamamlanan 16 takımlı İran liginde, 4 galibiyet 4 beraberlik ve 7 yenilgi ile 16 puan toplayarak, 11'inci sıraya yerleşti. 
     30 hafta süren ligde bu hafta 16'ıncı hafta maçlarının oynanacağı İran liginde, birinci sırada İsfahan kentinden 29 puanla Zobahen takımı bulunuyor. 
     
     İRAN BASININDA DENİZLİ 

     Bu arada Denizli'nin Pas kulubüne transferi İran basınında da geniş yer alıyor. 
     Hemşehri gazetesi, İran futbolunun tanınmış teknik direktörleri transfer ederek gelişeceğini, bu anlamda Denizli'nin getirilmesini İran futbolu için olumlu bir adım olarak değerlendirdi. 
     Eğitimli futbol adamlarının İran'da görev yapmasının İran futbolunun gelişimine büyük katkısı olacağını yazan gazetenin yorumunda, ''Bugün kulüplerimizin futbol anlayışını değiştirmek istiyorsak, yabancı teknik direktörlerden yararlanarak bu hedefimize daha çabuk ulaşabiliriz'' denildi. 
     Geçmişte İran'da görev yapan yabancı teknik direktörlerin İran futboluna önemli katkıları olduğunun görüldüğü belirtilen yorumda, Türk milli futbol takımı, Galatasaray ve Fenerbahçe'de görev yapmış Denizli'nin Pas takımının yanı sıra İran milli futbol takımına olumlu katkıda bulunacağının açık bir gerçek olduğu kaydedildi. 
     Yorumda, Pas takımının Denizli ile birlikte çok iyi yerlere geleceğini ve bunun da Pas yetkililerini memnun edeceği ifade edildi. 
     90. Dakika adlı spor gazetesi ise haberinde, Denizli'nin ne kadar transfer ücreti alacağı konusu üzerinde durdu. 
     Türk basınında Denizli'nin alacağı transfer ücretinin 1.5 milyon ila 2.4 milyon dolar arasında değiştiğini yazan gazete, transfer ücreti konusunda farklı bilgiler verilmesinin çelişkilere neden olduğuna dikkat çekti. 
     Gazete, Pas kulübünün bir yetkilisinin, kulübün Denizli'ye 1.5 yıllığına 500 bin dolar ödemeyi kabul ettiğini, takımı Asya Kupası'nda şampiyon yapması halinde 500 bin dolar ve ligde şampiyon yapması halinde de 250 bin dolar daha vereceğini söylediğini yazdı. 
     Pas kulübünün çıkardığı Pas-e Cevan Genç Cevan gazetesinin bugünkü haberinde, Denizli'nin transfer ücreti konusunda Türk basınında çıkan haberlerin gerçeği yansıtmadığı belirtildi. 
     Habere göre, kulüp tarafından yapılan açıklamada, Denizli ile yapılan sözleşmenin 1.5 yıllık olduğu belirtilerek, ''Değişik medya grupları istediği gibi bu konuda tahmin yürütebilir, ancak Pas kulübü Denizli'nin transferiyle ilgili çıkan farklı haberlere özel bir tepki göstermemenin yanı sıra basın özgürlüğünü sınırlandıracak herhangi bir girişimde bulunmayacaktır'' denildi. 
     Bu sözleşmeyle ilgili yürütülen transfer ücreti tahminlerinin Türk ve İran futbolseverlerinin büyük bir teknik direktöre duyduğu ilgiyi gösterdiği belirtilen açıklamada, ''Bu anlaşmayla ilgili transfer rakamlarını hayretle karşılamakla birlikte bu haberler medyanın görüşlerini özgürce ifade edebildiğinin bir örneğidir. Ancak şurası bir gerçektir ki İran Futbol Federasyonu ve yasaları gereği bu anlaşmadaki transfer ücreti gizli kalacaktır'' ifadesi kullanıldı. 
     Denizli'nin Pas kulübünün başına gelmesini istemeyen bazı medya gruplarına yakın kimselerin transfer ücreti konusunda söylentiler çıkarmasının mümkün olduğuna dikkat çekilen açıklamada, Denizli'nin transferinde İran'ın ekonomik koşullarına uygun bir ücret belirlendiği kaydedildi. 
     
</TEXT>
</DOC>
