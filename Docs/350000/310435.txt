<DOC>
<DOCNO> 310435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/aspo.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüzünleri evde bıraktı 0-2 
</HEADLINE>
<TEXT>


Aslan ürkerek çıktığı dişli rakibi karşısında oyunun başında biraz bocaladı. Hakan Şükür'ün golüyle rahatladı, Necati'nin nefis volesi üç puanı kopardı. Cim - Bom ikinci yarıya iyi başladı 


90 dakika 

ERHAN TELLİ 

İstanbul'dan Konya'ya gelirken uçakta sohbet ettiğimiz Necati Ateş'in bu maç için "Bizim için şampiyonluk maçı gibi, çok önemli bir deplasman" diye konuşmasını şimdi daha iyi anlıyorum. Teknik Direktör Hagi'nin ani çıkışıyla çalkantılı günler geçiren, futbolcuların biriken alacaklarını ödeyemediği bir dönemde büyük sıkıntı yaşayan ve istediği transferleri yapamayan Galatasaray için Konya deplasmanı gerçekten hayati bir önem taşıyordu. Gene atmosfere bakılacak olunursa birileri adeta bıçak sırtında yaşıyordu. Allah muhafaza buradan aksi bir sonuç çıksa, Hagi'den tutun da, yönetimine, hatta başkanına kadar herkes sallantıda gibi bir hava eserken, alınan bu sonuç Sarı-Kırmızılılar'a camia olarak biraz olsun rahat bir nefes aldırdı. 
İlk yarıda rakibe oranla daha üstün bir görüntü sergileyen Galatasaray, maçın ilk dakikalarında ise tutuk olan taraftı. 

Mondragon güven verdi 
4. dakikada Ceyhun'un sert şutunu başarı ile kurtaran Mondragon kalesinde güven verdi, Konyaspor'un en tehlikeli gol girişimi 14. dakikada Baliç'in ayağından geldi. Devre arasında gözden çıkarılarak Konyaspor'a transfer olan Baliç eski takımına karşı oynadığı ilk maçta istekli bir görüntü verirken ceza sahası içinde herkesi çalımladığı bu pozisyonda Mondragon'un yanından vuruşunu yaptı ancak top az farkla dışarı gitti. 
18. dakikada sahneye çıkan Hakan Şükür takımını rahatlatan golü kaydederek deplasmanda Galatasaray'ı 1 - 0 öne geçirdi. İşte bu golle moral bulan Galatasaray rakibi üzerinde daha çok baskı kurmaya başladı. 
30. dakikada maçın sürpriz adamı genç Uğur'un sol kanattan yaptığı ortaya Necati Ateş gelişine öyle bir vurdu, öyle bir gol attı ki, bütün stat ayağa kalktı. Basın Tribünü'ndeki büyüklerimize rahmetli Metin Oktay'ı andıran bu şık uçan vole golü genç oyuncunun bu sezon attığı en güzel gol oldu. 

İkinci yarı bunaldı 
Galatasaray ikinci yarıya da emin adımlarla çıktı, ancak daha derli toplu bir görüntü sergileyen ev sahibi ekip oldu. 
Dakikalar 60. gösterirken sol kanattan süzülen Baliç'in şutu Mondragon'dan döndü, Hanifi bir kez daha denedi, ancak Kolombiyalı file bekçisi gole izin vermedi. 
67'de Zafer Biryol ceza sahası içine yapılan ortaya yükseldi, Mondragon yumrukladı, dönen topa Yasin sert vurdu, kale önünde Tomas'a çarpan top golle sonuçlanmadı. 
75'te Zafer Biryol, Mondragon ile karşı karşıya kaldı, vuruşundan Kolombiyalı file bekçisi yine galip ayrılan taraftı. 
Son dakikalarda Konyaspor'lu Levent'in kafa vuruşu direkten dönünce konuk ekip Galatasaray çok önemli bir deplasmanda, çok önemli bir galibiyet alarak ikinci yarıya hızlı bir başlangıç yapmış oldu. 

Maçın hakemi 
Hata yapmadı 
GENÇ hakem Cem Deda, genelde başarılı bir yönetim gösterdi. Pozisyonları yakından izledi, avantaj kurallarına dikkat etti. Otoritesinden taviz vermedi. Objektif düdükleri ile puanını yükseltti. Gösterdiği kartlar da doğruydu. 

Maçtan notlar 
Petre'ye talip 
SARI - Kırmızılı kulüpten ayrılması gündemde olan Petre'ye Romanya'nın Dinamo Bükreş ve P.Timişoara takımları talip oldu. Yönetimin transferdeki gelişmelere göre teklifleri değerlendireceği öğrenildi. 

Uğur getirdi 
GALATASARAY'IN ilk on birinde dün sürpriz bir isim yer aldı. Teknik Direktör Hagi 18 yaşındaki Uğur'a forma şansı tanıdı. Genç oyuncu, Necati'nin şık golüne asist yaparak alkış aldı. 

Hakan iğneyle 
KONYASPOR maçı öncesinde gribal enfeksiyona yakalanan Hakan Şükür'e, gün boyu serum ve ilaç tedavisi uygulandığı açıklandı. Tecrübeli futbolcu, hastalığına karşın iğneyle sahaya çıktı. 

Duş sorunu 
KONYA Atatürk Stadı'nda Galatasaraylı futbolcuların kullandığı soyunma odasında sıcak su akmayınca futbolcular zor anlar yaşadı. Sarı - Kırmızılılar, bir süre bekleyip ev sahibi takımın soyunma odasını kullandı. 

Ümit sıkıntılı 
İZMİR'DE üç gazeteciyi dövüp, tehdit ettikleri iddiasıyla haklarında dava açılan eski Galatasaraylı Ümit Davala, dayısı Muhittin Sekman ve eski futbolcu Metin Altınay'ın yargılanmasına devam edildi. Werder Bremen'de forma giyen Davala ve Sekman hakkında 8 yıla kadar, Altınay hakkında da 1.5 yıla kadar hapis cezası isteminde bulunuldu. 


</TEXT>
</DOC>
