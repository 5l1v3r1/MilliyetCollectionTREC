<DOC>
<DOCNO> 323147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun09.html </URL>
<DATE> 2005/03/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
KKTC, Los Angeles'a fahri temsilci atadı... 
</HEADLINE>
<TEXT>

     Kuzey Kıbrıs Türk Cumhuriyeti KKTC , ABD'de doğu kıyısındaki New York ve Washington'daki temsilciliklerinin ardından, Los Angeles'a fahri temsilci atadı. 
     ABD'nin, KKTC'nin uluslararası toplumdan tecridini azaltmaya yönelik çabaları çerçevesinde KKTC yönetimi, Amerikalı yetkililerle danışmaların ardından, ABD'nin batı kıyısını temsilen Los Angeles'a, Kuzey Kıbrıs kökenli bir Amerikan vatandaşı olan işadamı Mehmet Mustafaoğlu'nu atadı. 
     Anadolu Ajansı'nın sorularını yanıtlayan KKTC'nin Washington Temsilcisi Osman Ertuğ, ''Trans Global'' adlı bir finans şirketinin kurucusu olan Mustafaoğlu'nun, başarılı bir işadamı olduğunu kaydetti. 
     Ertuğ, KKTC Los Angeles temsilciliği olarak ofis bulunmadığını, ancak Mustafaoğlu'nun kendi iletişim imkanlarıyla fahri olarak bu görevi yürütmek üzere atandığını kaydetti. Osman Ertuğ, doğu yakasında iki temsilcilik bulunmasının ardından, bir de batı yakasında bir temsilciye ihtiyaç duyulduğu için, Amerikalı yetkililerle danışarak ve KKTC Bakanlar Kurulu'nun kasım ayında aldığı bir kararla bu atamanın yapıldığını bildirdi. 
     Osman Ertuğ, ''Los Angeles, coğrafi olarak önemli. Sadece Kıbrıslı Türklerin değil, Türklerin yoğun olarak yaşadığı bir yer. Coğrafi olarak dengeli bir dağılım için bu atamayı uygun gördük. Bu fahri temsilcinin görevi, Kuzey Kıbrıs Türklerini ve KKTC politikalarını temsil etmektir'' dedi. 
     Bu atama, ABD Dışişleri Bakanlığı'nın günlük basın toplantısında da Yunanlı gazeteciler tarafından gündeme getirildi. ''KKTC'nin Los Angeles'ta konsolosluk açmasına ABD'nin nasıl izin verdiği'' yönündeki bir soru üzerine ABD Dışişleri Bakanlığı sözcüsü Richard Boucher, ''Konsolosluk olamaz. Bu diplomatik ilişki değil'' dedi. 
     Boucher, ''Kıbrıslı Türklerin Los Angeles'ta ofis açıp açmadığını ise bilmediğini'' söyledi ve ''Amerikan politikalarında, KKTC'yi tanıma yönünde değişiklik olmadığını'' da vurguladı. 
     
</TEXT>
</DOC>
