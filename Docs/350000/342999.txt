<DOC>
<DOCNO> 342999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy16.html </URL>
<DATE> 2005/05/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Güler hakkında verdiği gensoru önergesi 18 Mayıs'ta görüşülecek 
</HEADLINE>
<TEXT>

     AK Parti Grubu, TBMM’nin bu haftaki gündeminde değişiklik yaptı. CHP’nin, Enerji ve Tabii Kaynaklar Bakanı Hilmi Güler hakkında verdiği gensoru önergesinin gündeme alınıp alınmamasına ilişkin görüşme, 18 Mayıs Çarşamba günü Genel Kurul’da yapılacak. 
     AK Parti Grup Başkanvekili Salih Kapusuz, TBMM Genel Kurulu’nun bu haftaki çalışma programıyla ilgili bilgi verirken, yarın denetim yapılmayacağını, gündemdeki tasarı ve tekliflerin görüşüleceğini söyledi. 
     Kapusuz, daha önce Danışma Kurulu’nda yarın yapılması yönünde karar alınan gensorunun, 18 Mayıs Çarşamba günü görüşüleceğini bildirdi. Kapusuz, AK Parti Gaziantep Milletvekili Fatma Şahin ile CHP Ankara Milletvekili Oya Araslı’nın, töre cinayetleri konusundaki araştırma önergelerinin de Çarşamba günü, birleştirilerek görüşüleceğini ifade etti. 
     Genel Kurul’un yarın 14.00-19.00 saatleri arasında, 18 Mayıs Çarşamba günü ise 13.00’de toplanarak, gündem tamamlanıncaya kadar çalışacağını söyleyen Kapusuz, TBMM’nin, 19 Mayıs Gençlik ve Spor Bayramı dolayısıyla Perşembe günü çalışmayacağını hatırlattı. 
     Öte yandan, AK Parti TBMM grup toplantısı, Başbakan Recep Tayyip Erdoğan’ın yurtdışında olması nedeniyle 18 Mayıs Çarşamba gününe alındı. 
     
</TEXT>
</DOC>
