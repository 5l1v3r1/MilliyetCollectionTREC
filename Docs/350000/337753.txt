<DOC>
<DOCNO> 337753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko24.html </URL>
<DATE> 2005/04/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Migros Genel Müdürü Wal-Mart'tan olumlu sinyal beklentimiz yok 
</HEADLINE>
<TEXT>

     Migros Genel Müdürü Aziz Bulgu, Gima'nın satın alınmasına ilişkin görüşmelerin başladığını anımsatarak, ''Görüşmelerin olumlu olacağını düşünüyoruz'' dedi. 
     Eduplus Eğitim Danışmanlık tarafından düzenlenen ''2. Liderlik Zirvesi 2005'' toplantısına katılan Bulgu, AA muhabirinin sorularını yanıtladı. 
     Bulgu, Gima'nın satın alınmasıyla ilgili daha önce açıklama yaptıklarını ve görüşmelerin başladığını söyledi. Bu sürecin sonunda özel incelemenin yapılacağını ve olayın bu incelemeden sonra netleşeceğini kaydeden Bulgu, ''Genelde özel inceleme süreci 1 ay civarında oluyor'' dedi. 
     Bulgu, ne yönde bir gelişme olacağı sorusunu ise ''Olumlu olacağını düşünüyoruz'' şeklinde yanıtladı. 
     Wal-Mart ile Koç Grubu arasındaki görüşmelerin ise dostane bir havada geçtiğini ifade eden Bulgu, Koç Grubu'nun perakendeyi ana kolu olarak gördüğünü söyledi. 
     Bulgu, Wal-Mart'ın başka ülkelerde yaptığı gibi Türkiye'de de her tarafa baktığını, incelemelerde bulunduğunu belirterek, ''Onlardan olumlu sinyal beklentimiz yok. Olmasa da sorun değil, bizim arzumuz büyümek'' dedi. 
     
</TEXT>
</DOC>
