<DOC>
<DOCNO> 329377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo23.html </URL>
<DATE> 2005/04/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şenol Güneş Mart ayında şanssız maçlar yaptık... 
</HEADLINE>
<TEXT>

     Trabzonspor Teknik Direktörü Şenol Güneş, geçen ay şanssız maçlar yaptıklarını söyledi. 
     Güneş, Trabzonspor Dergisi'nde yayınlanan yazısında, deplasmanda Gaziantepspor ve Beşiktaş karşısında kaybettiklerini belirterek, ''Mart ayında şanssız maçlar yaptık. Kazanabileceğimiz maçları kaybettik. Futbolda hep kazanmak mümkün olmuyor. Bu maçlarda şans faktörü yanımızda olsaydı bugün ligdeki konumumuz çok daha farklı olurdu'' dedi. 
     Aldıkları yenilgilerin hedeflerini etkilemeyeceğini belirten Güneş, şöyle devam etti 
     ''Trabzonspor her zaman olduğu gibi bundan sonra da kalan tüm maçlarına kazanmak için çıkacaktır. Lig sonundaki yerimizle ilgili şimdiden tahmin yapmak zor. Ancak biz rakiplerimize bakmadan, tüm maçlarımızı kazanmak istiyoruz. Bir yandan yarışırken diğer yandan gelecek sezonun hazırlıklarını sürdürüyoruz. Profesyonel futbol takımımızı kaliteli oyuncularla takviye etmek için çabalarımız sürüyor. Ayrıca kulüpteki yeniden yapılandırma çalışmalarını da titizlikle sürdürüyoruz.'' Güneş, Trabzonspor'u dünya kulübü yapmak için çalışmalarını sürdürdüklerini kaydederek, şöyle dedi 
     ''Trabzonspor dün vardı, bugün var, yarın da olacak. Trabzonspor'u yakında Avrupa'da ve dünyada başarılı görmek için çabalıyoruz. Başta başkanımız sayın Atay Aktuğ olmak üzere, yönetim kurulumuz olağanüstü bir çaba ile UEFA kriterlerine uygun ve ekonomik olarak borçsuz bir Trabzonspor yaratmaya çalışıyor. Bu anlamda borsaya açılmada kulübümüzün, sizlerin de desteğiyle dünya kulübü olacağı inancındayım.'' 
     
</TEXT>
</DOC>
