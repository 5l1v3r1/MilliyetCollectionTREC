<DOC>
<DOCNO> 349306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun36.html </URL>
<DATE> 2005/06/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Rusya çevre felaketinin eşiğinde 
</HEADLINE>
<TEXT>

     Rusya'nın yıkıcı bir çevre felaketinin eşiğinde olduğu, bunun belirtilerinin nüfus azalması ve ortalama ömür süresinin düşmesi şeklinde kendini gösterdiği bildirildi. 
     Eski Rusya devlet Başkanı Boris Yeltsin'in çevre danışmanı olan ve Rusya'nın önde gelen çevrecilerinden biri olarak bilinen Aleksey Yablokov, ''Rusya çevre felaketine doğru sürüklenmeye başladı. Bu durumun somut belirtileri kendini Rusya'daki nüfus azalması olarak gösteriyor'' dedi. 
     Bilimsel eserleri ABD, Japonya ve Almanya gibi ülkelerin dillerine çevrilen ve dün kurulduğu belirtilen yeşiller partisinin de başkanı olan Yablokov, çevresel sorunların bu nüfus azalmasında çok önemli bir rol oynadığına dikkati çekerek, su ve havanın kirlenmesiyle ''gizli radyoaktif kirlenme'' gibi etkenlerin her yıl yaklaşık 350 bin kişinin ölümüne neden olduğunu vurguladı. 
     Yablokov, Rusya'da erkeklerin ortalama ömrünün 58'den biraz fazla olduğunu, bunun emeklilik yaşının biraz altında olduğunu söyledi. 
     Partisinin geleceği konusundaki bir soruya verdiği yanıtta Yablokov, ''partisinin Rus toplumunun demokratik kanadında yer aldığını'' belirtti. 
     Federal İstatistik Kurumunun verilerine göre, Rusya'da ortalama ömür erkeklerde 58,6, kadınlarda 72. 
     
</TEXT>
</DOC>
