<DOC>
<DOCNO> 318150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun12.html </URL>
<DATE> 2005/02/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
The Guardian muhabirine İstanbul'da para tuzağı... 
</HEADLINE>
<TEXT>

     İngiliz The Guardian gazetesinin, gezi yazıları yazan muhabiri Nick Hall, İstanbul'da başına gelen dolandırıcılık olayında, polisin kendisinden rüşvet istediğini ve failler hakkında hukuki işlem yapmaya niyetleri olmadığını ifade etti. 
     Hall, İstanbul'a indiği zamanki duygularını anlatırken, "Sonunda Avrupa'nın kenarına ulaşmış olmanın ne kadar heyecanlı olduğunun farkına vardım" diye yazdı. Hall, şöyle devam etti 
     "Bir Türk adamla tanıştım ve beni, kurnazca bir oyunla ikna ederek, görünüşte rastgele seçilmiş ancak kesinlikle önceden ayarlanmış olan bir bara davet etti. Zararsız gibi görünen iki kız bize katılmadan önce birkaç bira içtik. Bu noktada ters birşeyler olduğunun farkına vardım ve gitmek için kalktığımda 349 milyon liradan az olmayan bir hesapla karşılaştım. Doğal olarak, bu oyunun tüm kurbanları gibi ödemeyi reddettim. Polisi aramalarını ve beni tutuklatmalarını bile talep ettim. 
     Bu noktada kızdılar, hem de çok kızdılar ve iyi prova edilmiş sıradan uygulamaları başka bir aşamaya girdi. Silahlarını göstermek için ellerinden gelenin en iyisini yapan sekiz iriyarı adam tarafından çevrilmiş küçük bir ofise sokuldum. Burada tekrar tekrar tehdit edildim. Tüm nakit paramı aldılar ve kredi kartlarımın kopyaları çıkarılırken, bir saat sözlü hakarete maruz kaldım. 
     
     ÇALINAN PARANIN YARISI POLİSİN PAYI 

     İşlerin daha da kötüye gidemeyeceğini düşünüyor olabilirsiniz ama gitti. Daha sonrasında polisle uğraşmak zorunda kaldım. En başta bana paramı geri alabileceğimi söylediler ancak sadece yarısını Öyle sanıyorum ki diğer yarısı onların payıydı . Reddettim ve iki saat sonra isteksizce yazılı ifade vermeme izin verdiler." Hall, polis karakolunda beklediğini ve sabaha karşı, bar sahibinin karakola getirildiğini belirterek, "Bunun ardından beni bir polis arabasının arkasına attılar ve kaldığım motele geri götürdüler. 
     Ona bar sahibine hukuki işlem uygulamaya niyetleri olmadığı gayet açıktı ve çok kuvvetli ihtimalle anlaşma yapmışlardı" diye yazdı. 
     
     SULTANAHMET ESNAFI "EN TERBİYESİZLER" ARASINDA 

     Hall, kredi kartlarını iptal ettirmek için telefon aradığını ancak kendisine kimsenin yardım etmediğini anlatırken ise, " Kaldığım yer olan Sultanahmet çevresindeki dükkan ve otel sahiplerini, karşılaştığım en terbiyesiz insanlar arasında sayıyorum. Kartlarımı iptal ettirmek için basit bir ücretsiz arama yapmama izin verecek birini bulmam bir saatimi aldı" ifadelerini kullandı. 
     

     
</TEXT>
</DOC>
