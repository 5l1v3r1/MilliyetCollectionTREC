<DOC>
<DOCNO> 342791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo15.html </URL>
<DATE> 2005/05/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Genç Milliler'in başarısı İtalya basınında Zafer Türk bebeklerin... 
</HEADLINE>
<TEXT>

     23. Avrupa 17 Yaş Altı Gençler Futbol Şampiyonası’nda birinci olan Türkiye’nin 
     başarısı İtalyan spor gazetelerinde yer buldu. 
     Türkiye’nin, dün gece Pontedera kentinde yapılan final karşılaşmasında Hollanda’yı, Deniz Yılmaz ve Tevfik Köse’nin golleriyle 2-0 yenmesini, La Gazzetta dello Sport Gazetesi, "Türkiye’de bayram sevinci, Hollanda nakavt" başlığıyla duyurdu. 
     Tuttosport ise "Zafer Türk bebeklerin. Hollanda’yı final karşılaşmasında 2-0 mağlup ettiler" şeklinde başlık attı. 
     Tuttosport’ta final karşılaşmasına ilişkin yapılan kısa yorumda da şu ifadelere yer verildi 
     "Türkiye, 17 yaş altı kategorisinde ilk kez Avrupa Şampiyonu oldu. Bunu da tartışma götürmeyen teknik becerisi ve forvetlerinin fiziki kapasitelerini sergilemesi sayesinde gerçekleştirdi. Ebedi ikinci Hollanda ise iyi bir taktik organizasyon nedeniyle alkışlanmayı hak etti." Corriere dello Sport Gazetesi, Türkiye ve Hollanda’nın yanı sıra İtalya’nın da son anda üçüncü olarak Dünya Şampiyonası Finalleri’ne gidecek ilk 3 takım arasına girmeyi başardığını vurgulayarak, "İtalya tamam. Dünya Şampiyonası’na gidiyorsun" başlığını kullandı. 

     
</TEXT>
</DOC>
