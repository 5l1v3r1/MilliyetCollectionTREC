<DOC>
<DOCNO> 315483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo25.html </URL>
<DATE> 2005/02/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gençlerbirliği'nden Mustafa Özkan Trabzonspor maçı çok zor geçecek 
</HEADLINE>
<TEXT>

     Trabzonspor maçı hazırlıklarını sürdüren Gençlerbirliği'nde, golcü oyuncu Mustafa Özkan, ''Trabzonspor maçını kazanmak zorundayız'' dedi. 
     Beştepe İlhan Cavcav Tesisleri'ndeki basın toplantısında konuşan Mustafa, ligde kolay maç olmadığını, Trabzonspor karşılaşmasının da çok zor geçeceğini vurguladı. Özkan, ''Rakibimizin statta seyirci çoğunluğu olacak. Gidişatları iyi. Bizde de takım olarak toparlanma var. Eski Gençlerbirliği'ne dönüyoruz. Zor olacak ancak kazanmak durumundayız. Puan cetvelinde yukarılara çıkıp, seri yakalamak istiyoruz'' diye konuştu. 
     Mustafa Özkan, ligin altında ve üstündeki çekişmenin Türk futbolu açısından sevindirici olduğuna dikkati çekerek, ''Küme düşme korkumuz yok. Bir galibiyet aldığımız zaman gerçek yerimize çıkacağımıza inanıyorum'' diyerek sözlerini tamamladı. 
     Gençlerbirliği'nin genç futbolcusu Uğur Boral da takımın kötü gidişatı için ''Takımımızın yakalamayı başaramadığı tek şey istikrar'' değerlendirmesini yaptı. 
     Yavaş yavaş takım olarak kendilerine gelmeye başladıklarını anlatan Uğur, şöyle konuştu 
     ''Trabzonspor maçı çok zor olacak. Rakibimiz iyi bir takım. Puan cetvelindeki yeri de bunu gösteriyor. Trabzonspor'u yenerek, kendimize olan güvenimiz pekiştireceğiz. Kazanacağımızı umuyorum, maç günü de böyle olacak.'' Ligin ikinci yarısında kadroda kendisine yer bulamayan Uğur, devre arası kamp döneminde tüm maçlara ilk 11'de çıktığını belirterek, ''Sakaryaspor maçına kadar ben oynadım. Daha sonra hocam beni yedek bıraktı. Hocayla konuştum. Sabretmem gerektiğini söyledi. Ben kadroya gireceğime ve Trabzonspor karşılaşmasında da oynayacağıma inanıyorum'' diye konuştu. 

     
</TEXT>
</DOC>
