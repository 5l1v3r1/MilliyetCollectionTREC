<DOC>
<DOCNO> 326335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo07.html </URL>
<DATE> 2005/03/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kulüp başkanlarından Ulusoy'a ağır eleştiri 
</HEADLINE>
<TEXT>

     GÜNSELİ ÖNAL Ankara 

TBMM'ye sporda şike, şiddet ve doping olaylarını araştıran komisyona bilgi vermeye gelen futbol kulübü başkanları Futbol Federasyonu eski Başkanı Haluk Ulusoy ve dönemini ağır bir dille eleştirdi. 
     Fenerbahçe Kulübü Başkanı Aziz Yıldırım, Haluk Ulusoy dönemini kastederek "Kirlenme önceki dönemde başladı. O dönem federasyon, küme düşecek veya şampiyon olacak takımın başarı ve başarısızlığında etkili oldu" derken Samsunspor Kulübü Başkanı İsmail Uyanık da "Federasyon önceki dönemde 7 yıl padişahlık gibi yönetildi, hukuk gözetilmedi" dedi. 
     Yıldırım, diğer kulüp başkanlarının aksine, "Mümkünse medyaya görüntü vermek istemiyorum" diyerek basına görüntü vermek istemedi. 
     Milletvekillerinin sorularını yanıtlayan Yıldırım, Federasyon Başkanı Levent Bıçakçı'yı desteklediklerini, ancak yönetime hiçbir aday göstermediklerini söyleyerek, "Ancak birileri çıkıp 'Ben Fenerbahçeliyim' diyorsa da yapacak bir şeyim yok" dedi. 
     
     Peker ile Romanya'da karşılaştım 
     Yıldırım, mafya-futbol bağlantısı içinde Sedat Peker ile herhangi bir ilişkisi olup olmadığı sorulunca, "Benim veya kulübümün Peker ile bir ilişkisi yok. Sedat Peker'e bir kez Romanya'da rastladım. Eğer bir ilişki içinde olsaydım, emniyet telefonlarını dinliyor, birinden birine düşerdim" dedi. 
     İstanbulspor'a verilen ve kamuoyuna "teşvik primi" diye yansıyan parayı Petkov'un transferi için verdiklerini belirten Yıldırım, bunun da vergisini ödediklerini ifade etti. 
     
     Cafer'in iddiası 
     Yıldırım, futbolcu Cafer'in gündeme getirdiği Fenerbahçe'nin Ankaragücü'ne teşvik primi ödediği yolundaki iddia ile ilgili olarak, "Yok böyle bir şey. Kim bu iddiada bulunuyorsa onu mahkemeye veririm" dedi. 
     . 
     
     Padişahlık gibi yönetti 
     Samsunspor Kulübü Başkanı İsmail Uyanık, futbolda hatır şikesi ve menfaat şikesi olabileceğini söyledi. Uyanık, Ulusoy dönemini kasdederek, federasyonun hiçbir hukuk ve kural tanınmadan 7 yıl süreyle padişahlık gibi yönetildiğini söyledi. Federasyonun denetiminin daha sıkı yapılması gerektiğini kaydeden Uyanık, sadece Genel Kurul'larda yapılan ibraların denetim olarak kabul edilemeyeceğini ifade etti. 
     
     Yazarlar kulüp amigosu 
     Kulüp yönetimlerinin profesyonel olmadıkları için futbolcu alımlarında aşırı harcama yaptıklarını vurgulayan Uyanık, spor yazarlarının kulüplerin amigosu gibi hareket ettiklerini belirtti. Uyanık, mafya gruplarının zaman zaman kulüpler üzerinde etkili olmaya çalıştıklarını söyledi. Büyükşehir Belediyesi Ankaraspor Kulübü Başkanı Hilmi Gökçınar, havuz gelirlerinin kulüplere dağılımında adaletsizlik yapıldığını, 6-7 yıl önceki şampiyonlukların bile havuzdaki paranın dağılımında fazla pay aldığını belirterek, "Son şampiyona yüzde 10-15'lik bir pay ayrıldıktan sonra geri kalanın eşit dağıtılması gerek" dedi. 
     
</TEXT>
</DOC>
