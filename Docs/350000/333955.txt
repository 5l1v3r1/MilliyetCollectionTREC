<DOC>
<DOCNO> 333955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun14.html </URL>
<DATE> 2005/04/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Filistin seçim yasası hakkındaki oylama erteleniyor... 
</HEADLINE>
<TEXT>

     Filistin parlamentosunun, 17 Temmuz'daki seçimler açısından önem taşıyan seçim yasasının oylanmasını birkaç gün erteleyeceği belirtildi. 
     Filistinli milletvekili Hanan Aşravi, ''Yarın toplantı yapılmayacak ama pazartesi ve perşembe arasında bir gün yapılması yönünde görüşme sürüyor'' dedi. 
     Aşravi, seçim yasasının yürürlüğe girmesinin gecikmesi halinde dahi parlamento seçimlerinin 17 Temmuz'da yapılabileceğini kaydetti. 
     Filistin lideri Mahmud Abbas, seçimlerin açıklandığı tarihte yapılacağının altını çizmişti. 
     İlk kez seçimlere katılacak olan Hamas örgütü ise Abbas'ın El Fetih hareketinin, Hamas'ın güçlü bir çıkış yapıp El Fetih'in parlamentodaki gücünü zayıflatacağı endişesiyle seçimi ertelemek isteyebileceğini savunuyor. 
     Hamas sözcüsü Sami Ebu Zuhri, seçimin zamanında yapılmaması durumunda örgütün İsrail ile yapılan gayri resmi ateşkesi yeniden gözden geçirmek zorunda kalacağını belirtmişti. 
     
</TEXT>
</DOC>
