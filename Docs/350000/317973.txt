<DOC>
<DOCNO> 317973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo30.html </URL>
<DATE> 2005/02/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Giray Bulak'dan Trabzon maçı yorumu Memleketimde galip gelmeliyim 
</HEADLINE>
<TEXT>

     Denizlispor Teknik Direktörü Giray Bulak, Trabzon'un zor bir deplasman olduğunu belirterek, ''Kendi memleketimde galip gelmenin hazzını yaşamak istiyorum'' dedi. 
     Şampiyonluk hedefi olan Trabzonspor ile ilk 5 için mücadele veren Denizlispor arasındaki maçın zevkli ve kaliteli geçeceğini ifade eden Bulak, rakiplerinin mutlak kazanma isteğiyle sahaya çıkacağını, bu yüzden daha stresli tarafın Trabzonspor olacağını söyledi. 
     Trabzon'da sahaya kazanmak için çıkacaklarını kaydeden Bulak, ''Kendi şehrime gideceğim. Var olma duygusunu yaşatmak ve göstermek istiyorum. Kendi memleketimde galip gelmenin ayrı bir hazzı vardır. Bunu yaşamak istiyorum'' diye konuştu. 
     Sakatlığı bulunan Ersen Martin'in durumuyla ilgili soruyu da Bulak, ''O olmadığı zaman bir başkası olur. Kim iyiyse o oynayacaktır. Görüntüde bugün iyi. Maça kadar bir şeyi kalmaz diye düşünüyorum'' karşılığını verdi. 
     Öte yandan, 2. Lig B Kategorisi takımlarından Muğlaspor ile hazırlık maçı oynayan yeşil-siyahlılar, rakibini 78. dakikada Ömer Rıza'nın attığı golle 1-0 yendi. 
     
</TEXT>
</DOC>
