<DOC>
<DOCNO> 334133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo10.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzda soğuk savaş 
</HEADLINE>
<TEXT>


Birçok branşta şampiyonluk için karşı karşıya gelen Fenerbahçe ile Galatasaray şimdi de yüzmede birbirine düştü. Sarı - Lacivertliler, Cim - Bom'lu yedi yüzücünün kendilerine gelmek istediğini söylerken, rakipleri iddiayı yalanladı 


Her şey, Galatasaray'ın Trabzonspor'a 2-0 yenildiği lig maçının ardından başladı... 
Sarı-Kırmızılılar'ın yüzme takımının, Fenerbahçe'ye geçeceği iddiaları ortalığı karıştırdı. Galatasaray olayla ilgili yalanlama geçerken, Fenerbahçe, rakiplerinden yedi sporcunun kendilerine gelmek için başvuruda bulunduğunu açıkladı. 
Sarı-Lacivertliler'in Şube Kaptanı Emin Gökalp Baş, "Çoğu yaş gruplarında rekortmen olan sporcular bize gelmek istiyor" derken, Galatasaray Başantrenörü Yılmaz Özüak ise, "Kesinlikle böyle bir şey yok. Bunlar uydurma" dedi. 
Galatasaraylı yedi sporcunun tüm bilgilerini kulübe dosyalar halinde bıraktıklarını da vurgulayan Baş, "Galatasaray'da ilgi, tesis ve kamp yok. Edirne'den dışarı çıkamıyorlar. Bence sporcular çok doğru bir karar almışlar" diye konuştu. 

Speed Park yeşillendi 

BOZHAN MEMİŞ 

Formula 1'in 14. Grand Prix'ine ev sahipliği yapacak olan İstanbul Speed Park'ın ağaçlandırılmasına başlandı. 
Akfırat Beldesi Tepeören Mevkii'ndeki pistin çevresine dün boyları yaklaşık 7 metre olan 5 ile 7 yaş arasında akasya ve fıstık çamı karması yetişkin ağaçlar dikildi. Galatasaray Rotaract Kulübü ve İstanbul Ticaret Odası işbirliği ile yapılan çalışma, parkta düzenlenen törenle başladı. Törene, İTO Yönetim Kurulu Üyesi Bülent Barlak, Galatasaray Rotaract Kulübü Dönem Başkanı Ali Erşenkal, Formula İstanbul Yatırım A.Ş. Genel Müdürü Hayati Siper, Motor Sporları ve Organizasyon A.Ş. yetkilileri katıldı. 

2009 için adım adım 

2009 Avrupa Salon Atletizm Şampiyonası'na ev sahipliği için çalışmalarını sürdüren Atletizm Federasyonu, Slovenya'da dün başlayan Avrupa Atletizm Birliği EAA toplantısında büyük yol kat etti. Federasyon Başkanı Mehmet Terzi başkanlığında beş kişiyle toplantıya katılan Türk heyeti, adaylıkla ilgili bir stand açtı. Şampiyonayı almak için dokuz oya ihtiyacı olan federasyonun, üçünü garantilediği öğrenildi. 

BİNİCİLİK 

Finalistler Kemer'de 
Winter Cup Series Şampiyonası'nın final yarışları bugün İstanbul Kemer Golf Country Club Atlıspor Kulübü'nde başlıyor. Büyük tur final yarışmasına 30 sporcunun katılacağı organizasyonda küçük, orta ve yıldızlar grubunun final müsabakaları da gerçekleştirilecek. Olimpiyat ve Dünya Şampiyonu Brezilyalı Rodrigo Pessua'nın da izleyeceği turnuvada, en fazla oy toplayan 'Şovun en iyi binicisi' seçilecek. 

BOWLİNG 

Şampiyon belli oluyor 
İkincisi düzenlenecek olan Uluslararası İstanbul Open Bowling Turnuvası'nda şampiyon belli oluyor. İstanbul Bowling Spor Kulübü tarafından düzenlenen organizasyonun finali, bugün Profilo Alışveriş Merkezi'nde yapılacak. 20 ülkeden 250 sporcunun altın madalya mücadelesi vereceği turnuvanın ödül töreni akşam gerçekleştirilecek. 

MOTOKROS 

Hezarfen'de Balkan sınavı 
Balkan Motokros Şampiyonası'nın 2. ayağı bugün İstanbul Hezarfen Havaalanı Parkuru'nda başlıyor. Türkiye'nin yanı sıra, Sırbistan - Karadağ, Bulgaristan, Romanya, Yunanistan, Makedonya ve Bosna - Hersek'ten toplam 150 sporcu, birincilik için mücadele edecek. Organizasyon, 65, 80, 125 ve 250 cc olmak üzere 4 sınıfta koşulacak. 


</TEXT>
</DOC>
