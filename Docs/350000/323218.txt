<DOC>
<DOCNO> 323218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo16.html </URL>
<DATE> 2005/03/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fenerbahçe zirveyi bırakmak istemiyor... İşte muhtemel 11... 
</HEADLINE>
<TEXT>

     Fenerbahçe, Birinci Süper Lig'in 24. haftasında yarın Gençlerbirliği ile yapacağı mücadeleyi kazanarak, haftalardır elinde bulundurduğu liderliği sürdürmek istiyor. 
     Bu sezon kendi sahasında yaptığı 12 maçı da kazanan sarı-lacivertliler, yarınki maçta da galip gelerek şampiyonluk mücadelesinde rakipleriyle puan farkını korumaya çalışacak. 
     Sarı-lacivertli ekip Gençlerbirliği karşısında gol yemeden kazanırsa, bu sezon evinde gol yememe serisini de 11 maça çıkarmış olacak. 
     
     TUNCAY CEZALI 
     Fenerbahçe'nin Gençlerbirliği ile yapacağı karşılaşmada geçen hafta Malatyaspor maçında kırmızı kart gören oyuncusu Tuncay Şanlı forma giyemeyecek. 
     Daum'un Tuncay'ın yokluğunda kadroyu Van Hooijdonk ile takviye etmesi bekleniyor. 
     Sarı-lacivertlilerin yarınki mücadelede Gençlerbirliği karşısına Rüştü, Serkan, Luciano, Servet, Ümit, Deniz, Aurelio, Anelka, Alex, Nobre ve Van Hooijdonk muhtemel 11'i ile çıkması bekleniyor. 
     Öte yandan Fenerbahçe, Gençlerbirliği maçının hazırlıklarını bu akşam gerçekleştireceği çalışmayla tamamlayarak kampa girecek. Hafif sakatlığı bulunan Alex'in yarınki maçta forma giyebileceği öğrenildi. 
     Bu arada, 3'er sarı kartları bulunan Alex ve Serkan ceza sınırında. Bu futbolcular yarınki mücadelede forma giyip birer kart daha görürse 25. hafta Denizlispor maçında cezalı olacak. 
     Fenerbahçe Şükrü Saracoğlu Stadı'nda saat 19.00'da başlayacak karşılaşmayı hakem Cem Deda yönetecek. 
     
</TEXT>
</DOC>
