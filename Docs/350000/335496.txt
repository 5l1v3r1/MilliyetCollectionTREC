<DOC>
<DOCNO> 335496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun47.html </URL>
<DATE> 2005/04/21/ </DATE>
<TIME> 22.33 </TIME>
<AUTHOR>  </AUTHOR>
<HEADLINE>
Suudi Arabistan'da çatışma 2 polis, 2 militan öldü 
</HEADLINE>
<TEXT>

     Suudi Arabistan'ın Mekke kentinde kökten dinci militanların bir kontrol noktasında polislere ateş açması sonucu çıkan çatışmada ölen polislerin sayısı 2'ye yükseldi. 
     Adı açıklanmayan bir güvenlik yetkilisi, militanların kontrol noktasında ateş açması sonucu çıkan çatışmada, 2 polis ve 2 militanın öldüğünü, 6 güvenlik görevlisini yaralandığını bildirdi. 
     Bu arada İçişleri Bakanlığı sözcüsü Tuğgeneral Mansur El Türki, devlet televizyonu El Ekrebiye'ye yaptığı açıklamada, çatışmada ölen ya da yaralananlara ilişkin bilgi vermedi. 
     El Türki, bir taksiyle kontrol noktasına gelen ve kadın kılığına giren 4 militanın, araç durdurulduktan sonra polise ateş açarak kaçmaya çalıştığını söyledi. 
     Polisin, aracı kullanan militanı yakaladığını belirten El Türki, güvenlik güçlerinin diğer üç militanı ele geçirmeye çalıştığını kaydetti. 
     El Ekberiye televizyonunda, militanları yakalamaya çalışan otomatik tüfekli polislerin görüntüleri de yayınlandı. 
     Suudi Arabistan'da Mekke'ye araçla girmek isteyen militanların, Kabe'den 8 kilometre uzaklıkta, Umm El Cud bölgesindeki kontrol noktasına ateş açtığı, bunun üzerine çıkan çatışmada, bir polisin öldüğü, birçoğunun yaralandığı, bir militanın da yaralı olarak ele geçirildiği bildirilmişti. 
     
</TEXT>
</DOC>
