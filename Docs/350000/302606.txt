<DOC>
<DOCNO> 302606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo01.html </URL>
<DATE> 2005/12/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Halil Altıntop yine şovunu yaptı... 
</HEADLINE>
<TEXT>

     7 haftadır suskun olan milli yıldız bir patladı, pir patladı. Halil Altıntop’un hat-trick yaptığı karşılaşmada Kaiserslautern, Wolfsburg’u 3-2 yenerek, Alman Ligi’ndeki 5 maçlık yenilgi serisine son verdi. 
     
     İkinci sıraya oturdu 

     Halil Altıntop yine şovunu yaptı. Milli yıldız Kaiserslautern’in evinde Wolfsburg’u 3-2 yendiği maçta attığı üç golle takımına altın değerinde 3 puanı getirdi. Halil bu sezonki üçüncü hat-trick’ini yaparken, Kırmızı-Beyazlılar’ın 5 maçlık mağlubiyet serisi de sona erdi. Halil, gol krallığında 13. golüne ulaşıp, Werder Bremen’li Miroslav Klose’nin ardından ikinci sıraya yükseldi. Hamit Altıntop’un sakatlığı nedeniyle forma giymediği mücadelede Schalke, Stuttgart’a 2-0 kaybedip, 5 maç sonra mağlup oldu. 
     
     "Kış sezonunda ayrılmayı düşünmüyorum" 

     Almanya Birinci Ligi Bundesliga takımlarından FC Kaiserslautern'de oynayan milli futbolcu Halil Altıntop, kış sezonunda takımından ayrılmak istemediğini söyledi. 
     FC Kaiserslautern'in dün Wolfsburg'a karşı yaptığı karşılaşmada 3 gol atarak takımının karşılaşmadan 3-2 galip ayrılmasını sağlayan Halil, "Kış sezonunda ayrılmayı düşünmüyorum. Takımımı lig sonuncusu olarak terk etmeyeceğim" dedi. 
     Takımı için sonuna kadar çaba harcayacağını dünkü maçta ispatladığını ifade eden Halil, küme düşmemek için bir puana daha ihtiyaçları olduğunu, son 2 maçta da iyi oynamalarına rağmen puan alamadıklarını söyledi. 
     Takımı şu anda lig sonuncusu olan Halil'in, gelecek sezon, ikiz kardeşi Hamit Altıntop'un oynadığı FC Schalke 04'e transfer olması bekleniyor. 
     
     Nuri Şahin yetmedi 

     İki ezeli rakibi karşı karşıya getiren karşılaşmada lider Bayern Münih deplasmanda Dortmund’u 2-1’lik skorla devirip, şampiyonluk yolunda çok önemli bir engeli daha geride bıraktı. İranlı yıldız Ali Karimi ile iki gol bulan Bayern’e Kringe cevap verdi. Kringe’nin golünün asistini Nuri Şahin yaptı. Gol düellosu şeklinde geçen maçta M.Gladbach 2-0 geriye düşmesine rağmen Frankfurt’u 4-3 yenmeyi başardı. 
     
     Diğer sonuçlar şöyle 

     A.Bielefeld-Köln 3-2. 
     Bayer Leverkusen-Hannover 0-0. 
     Duisburg-Mainz 1-1. 
     
     Souness rahatladı 

     Newcastle United, Arsenal’den sonra dün de deplasmanda West Ham United’ı 4-2 yenince, gönderilmesi gündemde olan teknik direktör Greame Souness derin bir nefes aldı. Siyah-Beyazlılar, Emre Belözoğlu’nun sakatlığı nedeniyle kadroda yer almadığı maçta Owen 3 ve Shearer’ın golleriyle galibiyete uzandı. Ev sahibinin sayıları Solano k.k ve Harewood’dan geldi. Tugay Kerimoğlu’nun 90 dakika forma giydiği karşılaşmada Blackburn, Londra’da Fulham’a 2-1 kaybetti. Tugay bir de sarı kart gördü. Manchester United, Aston Villa’yı deplasmanda iki yıldızı Nistelrooy ve Rooney’nin golleriyle devirdi. Premier Lig’de bugün lider Chelsea, Highbury’de Arsenal’e konuk olacak. 

     
</TEXT>
</DOC>
