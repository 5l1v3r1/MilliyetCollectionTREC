<DOC>
<DOCNO> 331112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko38.html </URL>
<DATE> 2005/04/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İtalyanlar, Uzanlar'ın çimento fabrikalarına talip... 
</HEADLINE>
<TEXT>

     Lütfullah Göktaş AA 

Merkezi İtalya'nın Bergamo kenti yakınlarında bulunan Italcementi Grubu'nun Uzan ailesinin TMSF aracılığıyla satışa sunulmuş olan Rumeli Çimento Fabrikası'nı satın alabileceği ileri sürüldü. 
     İtalyan basınındaki haberlerde, Italcementi'nin bu konuda Tasarruf Mevduatı Sigorta Fonu'na TMSF teklif götürme hazırlığında olduğu belirtildi. 
     1864'te kurulan Italcementi, yurtdışında üretim faaliyetlerine de ağırlık veren bir grup olarak tanınıyor. 
     Italcementi Grubu'nun resmi web sayfasındaki bilgilerde, Türkiye'de de faaliyetleri bulunduğuna işaret edilerek, ''Aralarında Arnavutluk, Belçika, Bulgaristan, Kanada, Kıbrıs Rum Kesimi, Mısır, Fransa, Gambiya, Yunanistan, Hindistan, İtalya, Kazakistan, Fas, Moritanya, İspanya, Sri Lanka, Tayland, Türkiye ve Amerika Birleşik Devletleri'nin de bulunduğu toplam 19 ülkede çalışmaktayız'' denilmekte. 
     Grup bünyesinde çalışmakta olan toplam eleman sayısı ise 17 bin olarak belirtildiği resmi internet sayfasında, üretim kapasitesi konusunda ise, ''Sektörünün lider kuruluşları arasında yer alan uluslararası grubumuz, yılda 48.1 milyon ton çimento, 20.8 milyon metreküp beton üretmektedir'' ifadelerine yer veriliyor. 
     
</TEXT>
</DOC>
