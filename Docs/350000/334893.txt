<DOC>
<DOCNO> 334893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur04.html </URL>
<DATE> 2005/04/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Hamile sevgilimi doktora götürmek için yaptım.." 
</HEADLINE>
<TEXT>

     Denizli'nin Honaz İlçesi'nde, benzinlikteki pompacıyı dövüp 200 YTL'sini alarak kaçmak isterken yakalanan zanlı tutuklandı. 
     Cantürk Petrol'e 20 H 1514 plakalı minibüsle gelerek pompada görevli Eriz Akan'ı 52 silahla tehdit ederek para isteyen dolmuş şoförü Osman Yörük, daha sonra minibüsteki sopa ve demirle Akan'ı döverek yerde sürükledi. Yörük, öldüğünü sanıp, Alkan'ın üzerindeki 200 YTL'yi alarak sevgilisi olduğu belirtilen kadınla olay yerinden kaçtı. 
     Bir süre sonra kendine gelen Eriz Akan'ın arayarak yardım istediği benzinlik sahibi Hayrettin Can, durumu polise bildirdi. 
     Polis, Osman Yörük ve sevgilisini gözaltına aldı. Zanlıların minibüsünde 1 ruhsatsız av tüfeği bulundu. 
     Bu arada ağır yaralanan Eriz Akan, Honaz Devlet Hastanesi'ndeki ilk müdahaleden sonra Denizli Devlet Hastanesi'ne götürülerek yoğun bakıma alındı. 
     Gözaltındaki işlemlerin ardından mahkemeye sevk edilen Osman Yörük'ün, sevgilisinin hamile olduğunu belirterek onu doktora götürmek için parayı çaldığını söylediği bildirildi. 
     Osman Yörük, tutuklanarak cezaevine gönderilirken, sevgilisi serbest bırakıldı. 
     
</TEXT>
</DOC>
