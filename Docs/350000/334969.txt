<DOC>
<DOCNO> 334969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/dunya/axdun01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Protokolü imzalayın müzakere başlayacak' 
</HEADLINE>
<TEXT>


AB Komisyonu Başkanı Barroso, Mehmet Ali Birand'a AB'nin müzakereler için yeni kriter getirmeyeceğini söyledi 

DIŞ HABERLER SERVİSİ 


Avrupa Birliği AB Komisyonu Başkanı Jose Manuel Barroso, CNN Türk'e yaptığı açıklamalarda, 3 Ekim'de AB ile Türkiye arasında başlayacak müzakerelerde herhangi bir yeni kriter olmayacağını bildirdi. Dün Yunan Mega televizyonundan Aleksis Papahelas ile CNN Türk'teki Manşet programının yapımcısı Mehmet Ali Birand'ın sorularını yanıtlayan Barroso, Ankara Anlaşması'nın Rum Kesimi de dahil AB'nin yeni üyelerini kapsayacak şekilde yenilenmesini sağlayacak protokülü imzalaması halinde Ankara'nın önüne ek şart konmayacağını vurguladı. Barroso, şu mesajları verdi 

ENGEL KALMIYOR 
Yeni şartlar getirilmeyecek. Ama bütün kararlaştırılan şartlar yerine getirilmeli. Bu geleneksel bir müzakere değil. Örneğin bir ülke diğerleri ile müzakereler yapar. Kim daha çok kazanacak diye. Ama bu öyle bir şey değil. Bu değişik tür bir müzakere. Ben buna "kazan, kazan" türü bir müzakere diyorum. Burada, Türkiye AB üyesi olmak istiyor. Ama AB de Türkiye'nin üyeliğini istiyor. Bu yüzden destek kazanmamız lazım AB kamuoyundan. Türk halkı şunu anlamalı. Bazen bu hususlardan bazılarını biz istemesek de yapmanız lazım. Ankara Anlaşması imzalandıktan sonra herhangi bir engel kalmayacak, ek şart da olmayacak. 

ARANIZDA ÇÖZÜN 
Her ikinizle de Birand ve Papahelas aynı anda konuşmam çok güzel oluyor. Siz aranızda sorunu çözersiniz umarım. Avrupa Konseyi, protokol anlaşmasının imzalanması şartını getirdi. Bu açık ve mantıklı. Eğer imzalanırsa uygulanması da lazım. Ben Türkiye'nin bir anlaşmayı sadece çekmeceye koymak için imzalayacağını sanmıyorum. Ama bu müzakerelerin başlaması için bir şart değil. Konsey kararlarında bu var. 

AVRUPA KABUL EDECEK 
Zor olacak ama Avrupa kamuoyunun Türkiye'yi kabul edeceğini düşünüyorum. Bu Türk yetkililerin ve Türk halkının ne yaptığına da bağlı. Müzakerelerin çerçevesinde toplumdan topluma diyaloğun sağlanması için bir hüküm var. 

Yat gezisi dert oldu 

BRÜKSEL Milliyet 

Avrupa Birliği AB Komisyonu Başkanı Jose Manuel Barroso'nun başı geçtiğimiz yaz Yunan Armatör Spiros Latsis'in yatında eşiyle birlikte geçirdiği tatil nedeniyle dertte. Hafta başından bu yana basının eleştirilerine maruz kalan Barroso'nun tatilinin göreviyle bağdaşıp bağdaşmadığı sorgulanıyor. Latsis'in denizcilikten petrole kadar yayılan geniş bir yelpazede faaliyet gösteren ve Yunanistan'ın önde gelen işadamlarından biri olması, Barroso aleyhindeki yorumların artmasına neden oluyor. Komisyon Sözcüsü Françoise Le Bail ise Barroso ile Latsis'in 25 yıllık arkadaş olduklarını belirterek, bir haftalık tatil ve yat gezisinin "özel hayat" kapsamında olduğunu söyledi. Le Bail, Barroso'nun tatilinin AB kurallarına aykırı olmadığını kaydetti. 



</TEXT>
</DOC>
