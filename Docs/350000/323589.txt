<DOC>
<DOCNO> 323589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/yazar/uras.html </URL>
<DATE> 2005/03/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Emekli Sandığı'nı çalışanları soymuş 
</HEADLINE>
<TEXT>


T.C. Emekli Sandığı'nda çalışanların bazıları, T.C. Emekli Sandığı için çalışmıyormuş. Sandığı, kendileri için çalıştırarak ceplerini dolduracak sistem kurmuş. T.C. Emekli Sandığı'nın paraları bu memurlarının cebine akar olmuş. 
Bir kamu görevinde çalışan memurlar, vakıf, şirket ve holding kurarak, çalıştıkları şirketin gelirini kendi ceplerine aktarabilir mi Başka yerde aktaramaz ama, burası Türkiye a'bicim... Burada aktarabilir. 
TBMM'nin KİT Komisyonu'nda AKP Amasya Milletvekili Hamza Albayrak, T.C. Emekli Sandığı'na ait otelleri Emekli Sandığı Mensupları Sosyal Güvenlik ve Yardımlaşma Vakfı'nın işlettiğini, bu vakfın kurduğu şirketleri Emekli Sandığı'nın ihalelerine girerek iş aldığını, memurların kurduğu Emekli Sandığı Vakfı Holding'in, Emekli Sandığı ile iş yaparak devleştiğini gündeme getirdi. 
Memurların kurduğu holding bünyesindeki en aktif şirket olan Emek Proje A.Ş.'nin, hasılat - kira sözleşmeleriyle Bursa Çelik Palas Oteli'nden son üç yılda 948 milyar lira, Radisson SAS grubundan son iki yılda 500 milyar lira para aldığı, kiralanan diğer Emekli Sandığı otellerinden 2.1 trilyon lira para topladığı ortaya çıktı. 

Memur 'holding'i 
Memurların kurduğu Esa Tıp Ltd. Şti., Emekli Sandığı'nın bakımevlerini işletiyormuş. Emek Güvenlik Ltd. Şti., Emekli Sandığı'nın tüm tesislerinde güvenlik hizmeti veriyormuş. Emek Temizlik Ltd. Şti., "temizlik işlerini", Emvak Sigorta Ltd. Şti., "sigorta işlerini" yapıyormuş. 
Ben bunlara inanamadım. "Olamaz bu kadar" dedim. Ama devletin Resmi Gazete'sinde 4 Mayıs 2004 tarihinde yayımlanan "Kamu İhale Kurumu"nun 2004 24 sayılı kararını görünce neyin ne olduğunu anladım. Bakınız devletin Resmi Gazete'sinde neler yazıyor "T.C. Emekli Sandığı Genel Müdürlüğü'nün Kamu İhale Kurumu'na gönderdiği resmi yazıdan, Emekli Sandığı Mensupları Sosyal Güvenlik ve Yardımlaşma Vakfı'nın, Emekli Sandığı Vakfı Holding A.Ş.'nin ESV Holding yüzde 99 oranında hissesine sahip olduğu, EVS Holding A.Ş. bünyesinde ise, 1 Emek Proje Ltd. Şti., 2 Esa Tıp Ltd. Şti., 3 Emvak Sigorta Ltd Şti., 4 Emek Güvenlik Ltd. Şti. ve 5 Emek Temizlik Ltd. Şti.'nin bulunduğu tespit edilmiştir." 

Şirket sandıkları 
Gene inanamadım. Emekli Sandığı Genel Müdürlüğü'ne, olanı biteni yazı ile sordum. Gelen cevapta "Yazınızda belirttiğiniz hususlar Başbakanlık Teftiş Kurulu ve Hesap Uzmanları Kurulu'nca incelenerek rapora bağlanmış ve ilgili kişiler hakkında suç duyurusunda bulunulmuştur" deniliyordu. 
İş burada bitmedi... İstanbul'daki Hilton, Büyük Tarabya ve Maçka Palas, İzmir'deki Efes, Bursa'daki Çelik Palas, Ankara'daki Büyük Ankara ve Stad otelleri Emekli Sandığı'nın malı. Bunlardan Hilton dışındakileri Emek Proje işletiyordu. Ve de çok kötü işletiyordu. Bu otellerin yenilenerek, işletmeleri için yabancı firmalara devri kararlaştırıldı. Fakat bu işte de Emek Proje'nin "avantası" devreye girdi. Otellerin tamamı önce hasılat ve kira paylaşımı ile doğrudan Emek Proje'ye kiralandı. Emek Proje avantasını alarak bu otelleri yabancı işletmecilere kiraladı. Otellerin yenileme parasını Emekli Sandığı ödeyecekti. Otellerin yenilenmesi için içleri boşaltıldı. Fakat yenileme için para bulunamayınca otellerin satılmasına karar verildi. Şimdi otelleri elinden bırakmak istemeyen memurların sahip olduğu Emek Proje, Emekli Sandığı ile mahkemelik. 



</TEXT>
</DOC>
