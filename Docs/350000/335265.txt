<DOC>
<DOCNO> 335265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur16.html </URL>
<DATE> 2005/04/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sayısal Loto, 5 çocuğu ve eşiyle yoksulluk içinde yaşayan işçiye çıktı 
</HEADLINE>
<TEXT>

     Tekin ATAY- Berat TOPAL DHA 

      SAYISAL Loto'nun geçen haftaki çekilişinde 6 rakamı doğru tahmin ederek 1 milyon 243 bin 903 YTL, 1 trilyon 243 milyar 903 milyon lira lira ikramiye kazanan iki talihliden biri olan Akçaabatlı 45 yaşındaki 5 çocuk babası mevsimlik işçi Selahattin Baytar'n, milyoner olduğunu öğrendikten sonra eşi ve çocuklarına sarılarak sevinç gözyaşları döktü. 
     Çaykur'da mevsimlik işçi olarak çalışan Selahattin Baytar, 16 Nisan'da yapılanz 440'ıncı hafta çekilişinde 7, 10, 20, 23, 24 ve 27 rakamlarını doğru tahmin ederek Sayısal Loto'nun büyük ikramiyesini kazanan iki kişiden biri oldu ve 1 milyon 243 bin 903 YTL ikramiye kazandı. Ekonomik sıkıntı içinde yaşayan Selehattin Baytar'ın müjdeli haberi öğrenince, Trabzon'un Akçaabat İlçesi'ndeki evinde ailesiyle birlikte sevinç gözyaşlarına boğulduğu belirtildi. Baytar'ın 24 yıllık eşi 40 yaşındaki Birgül Baytar o anı söyle anlattı 
     "Eşim telefonla arayarak ikramiye kazandığını söyledi ancak inanmadım. Sonra eve geldi ve sevinçten ağladık. Bugüne kadar çok sıkıntı çektik. Eşim mevsimlik işçi olarak yılda 4 ay çalışıyordu. Diğer zamanlarda otomobil alım satım işi yapıyordu. Ancak bu işten sürekli zarar etti. Eşimin 10 kardeşi var. Köyde fazla arazimiz yok. Eşim sıkıntılarımız nedeniyle köydeki yerlerimizi dahi sattı. Bazen ben bile para kazanmak için çay toplamaya gidiyordum. Evimiz yok, kirada oturuyoruz ama artık sıkıntılarımız bitecek.'' 
     
     İŞ KURMAYI DÜŞÜNÜYOR 
     Birgül Baytar, büyük kızlarının evli olduğunu, 4 oğlundan ikisinin lise, birisinin de ilköğretim okulunda okuduğunu kaydetti. 
     Talihli ailenin 19 yaşındaki oğlu Hakkı Baytar da "Babamın ikramiye kazandığına inanamadık. Sonra da sevinçten ağladık. 12 yaşından beri fırınlarda işçi olarak çalışıyorum. Bugüne kadar hep sıkıntı çektik. Kardeşlerim okuyor. Babamın kazancı ailenin geçimine yetmiyordu. Destek olabilmek için gece- gündüz çalışıyordum. Artık bir iş kuracağız ve bundan sonra daha rahat yaşayacağız. Çok mutluyuz'' diye konuştu. 
     Selahattin Baytar'ın ikramiye kazandıktan sonra Akçaabat'ı terkettiği ve hiçbir akrabasıyla görüşmeyeceği söylentilerini yalanlayan Hakkı Baytar, "Bunlar yalan. Babam eli açık bir insandır. Bugüne kadar hep iyi niyetinden kaybetti. Paranın değiştireceği bir adam değildir. Bunu herkes görecek'' dedi. 
     İkramiyesini almak için Ankara'ya giden, DHA muhabirinin telefonla ulaştığı Selahattin Baytar ise parayı nasıl değenledireceğine henüz karar vermediğini, çocukların geleceği için iyi bir iş kurmayı planladığını söyledi. 
     
</TEXT>
</DOC>
