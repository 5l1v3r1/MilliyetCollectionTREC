<DOC>
<DOCNO> 340465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy03.html </URL>
<DATE> 2005/05/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Adalet Bakanlığı Öcalan günlük 2 milyonla yaşıyor... 
</HEADLINE>
<TEXT>

     Adalet Bakanlığı, Abdullah Öcalan için günlük 2 milyon iaşe bedelinden başka bir harcama yapılmadığını bildirdi. 
     Adalet Bakanlığı Tetkik Hakimi Ahmet Taşkın, cezaevlerine ilişkin basında çıkan haberleri toplayarak "Basında Cezaevleri ve Gerçekler" adlı kitabında yayınladı. 
     Adalet Bakanı Cemil Çiçek’in de önsöz yazdığı kitapta, basında çıkan Abdullah Öcalan’ın İmralı’da rahat yaşadığına ilişkin eleştirilere de yer verildi. Abdullah Öcalan’ın İmralı’da tek başına tutulmasının, "Diğer hükümlü ve tutuklulara verilmeyen lüks ve ayrıcalıklar içinde barındırıldığı şeklinde yanlış algılamalara sebebiyet" verdiği belirtildi. Cezaavlerinde bulunan bütün hükümlü ve tutukluların iaşe bedellerinin günlük 2 milyon lira olduğu açıklanan kitapta, "Adı geçen hükümlüye de bu iaşe bedeli çerçevesinde yemek verilmektedir. Herhangi bir ilave harcama söz konusu değildir" denilerek, Abdullah Öcalan’ın durumuyla ilgili şu bilgiler verildi 
     "Benzer statüdeki diğer hükümlülerde olduğu gibi adı geçen tek başına bir odada barındırılmakta, günde iki defa makul sürelerle havalandırma bahçesine çıkabilmekte, gazete ve kitap okuyabilmekte, FM yayınlarını alan bir adet radyoyu dinleyebilmektedir. Hükümlüye verilen bu haklar, uluslar arası sözleşmelerde belirtilen haklardan olup, diğer cezaevlerinde bulunan bütün hükümlü ve tutuklular da aynı haklardan yararlanmaktadır." 
     
     ÖCALAN ŞİMDİYE KADAR UZMAN DOKTOR TALEP ETMEMİŞ 

     Basında sık sık yer alan Abdullah Öcalan için şahsi doktor bulundurulduğuna ilişkin eleştirilere yer verilirken de, "Hükümlünün şahsına tahsis edilmiş doktor bulunmamaktadır. Cezaevi doktoru Ada’da bulunan personele de hizmet etmektedir" denildi. Abdullah Öcalan’ın Bakanlık’tan şimdiye kadar yazılı veya sözlü olarak uzman doktor talebinde bulunmadığı vurgulandı. Oysa bir dönem Öcalan’ın ciddi rahatsızlık geçirdiği öne sürülmüştü. 

ANKA 

     
</TEXT>
</DOC>
