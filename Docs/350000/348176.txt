<DOC>
<DOCNO> 348176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun33.html </URL>
<DATE> 2005/06/02/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
CNN'in patronu, televizyonunun haberlerinden şikayetçi 
</HEADLINE>
<TEXT>

     Amerikan haber televizyonu CNN’in kurucusu ve patronu Ted Turner, CNN’in mevcut yayınlarından şikayet ederek, cinayet ve tecavüz gibi olaylardan ziyade, uluslararası konular ve çevre meselelerine dair haberler verilmesi gerektiğini söyledi. 
     Haber televizyonculuğunda 25. yılını kutlayan CNN’in çalışanlarına yönelik bir konuşma yapan Turner, televizyonu kurarken yerel haberlerde tecavüz ve cinayet haberlerine fazla yer vermeyi planlamadıklarını, ancak bugün CNN’de bu tür önemsiz olaylara dair çok fazla haber gördüğünü söyledi. 
     CNN’de daha fazla uluslararası konular ve çevre sorunlarına dair haberler görmek istediğini ifade eden Turner, televizyon çalışanlarından "sapık" haberlerine daha az yer vermelerini istedi. 
     Turner, "bugün pek çok sapığın bulunduğunu ve bunların haber değeri taşımadığını", ancak Michael Jackson benzeri vakaların televizyonda verilmesi gerektiğini kaydetti. 
     Diğer televizyonların da bu tür haberleri verdiğinin hatırlatılması üzerine Turner, "Televizyon haberciliğinde birilerinin diğerlerine göre daha saygın bir yere sahip olması gerekir. Ben bu konumu CNN için istiyorum. Ben televizyondaki New York Times olmak istiyorum, New York Post değil. Bunun için yola koyulduk ve bunu yaptık" dedi. 
     Bu arada, CNN’i iş hayatının en büyük başarısı olarak niteleyen Turner, Soğuk Savaşın sona ermesinde CNN’in de önemli katkısının olduğunu iddia etti. 
     1980 yılında, ilk haber televizyonu olarak kurulan CNN’in reytingi 
     bugün haber televizyonları arasında Fox News’in ardından ikinci sırada bulunuyor. 
     
</TEXT>
</DOC>
