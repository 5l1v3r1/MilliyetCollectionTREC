<DOC>
<DOCNO> 334743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun34.html </URL>
<DATE> 2005/04/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Talat, 24 Nisan'da göreve başlıyor... İşte yemin metni... 
</HEADLINE>
<TEXT>

     KKTC'de 17 Nisan Pazar günü yapılan Cumhurbaşkanlığı seçimlerini ilk turda kazanan Mehmet Ali Talat, 24 Nisan Pazar günü KKTC Cumhuriyet Meclisi'nde yemin ederek KKTC'nin ikinci Cumhurbaşkanı olacak. 
     KKTC Cumhurbaşkanı Rauf Denktaş'ın görev süresi yasal olarak 23 Nisan Cumartesi günü sona erecek ve kendisine bu tarihten itibaren ''KKTC'nin birinci Cumhurbaşkanı'' olarak hitap edilecek. 
     Talat, Cumhuriyet Meclisi'nin olağanüstü oturumunda 72 kelimeden oluşan yeminini etmesinin ardından Cumhurbaşkanlığı Sarayı'nda düzenlenecek törenle görevi Denktaş'tan devralacak. 
     Devir teslim töreninin KKTC'de bir ilk olması nedeniyle çok sayıda gazeteci tarafından izlenmesi bekleniyor. 
     Cumhurbaşkanı Denktaş, seçimden önce ve sonra yaptığı konuşmalarda sıklıkla yeni Cumhurbaşkanının ''yeminine sadık kalması gerektiğini'' belirtmişti. KKTC Cumhurbaşkanlığı yemini şöyle 
     ''Devletin varlığını ve bağımsızlığını, yurdun ve halkın bölünmez bütünlüğünü, halkın kayıtsız ve şartsız egemenliğini koruyacağıma, hukukun üstünlüğüne, demokratik, laik ve sosyal hukuk devleti ve Atatürk ilkelerine bağlı kalacağıma, halkımın refah ve mutluluğu için çalışacağıma, her yurttaşın insan haklarından ve temel hak ve özgürlüklerden yararlanması ülküsünden ve Anayasa ve yasalara bağlılıktan ayrılmayacağıma, Kuzey Kıbrıs Türk Cumhuriyeti'ni yüceltmek ve üzerime aldığım görevi tarafsızlıkla yerine getirmek için bütün gücümle çalışacağıma namusum ve şerefim üzerine ant içerim.'' KKTC Anayasası'nda Cumhurbaşkanı'nın yetki ve görevleri ise şu şekilde belirtiliyor 
     -Cumhurbaşkanı devletin başıdır. Bu sıfatla devletin ve toplumun birliğini ve bütünlüğünü temsil eder. 
     -Cumhurbaşkanı, Cumhuriyet Anayasası'na saygıyı, kamu işlerinin kesintisiz ve düzenle yürütülmesini ve devletin devamlılığını sağlar. 
     -Cumhurbaşkanı, Cumhuriyet Meclisi adına Cumhuriyet Silahlı Kuvvetleri Başkomutanlığını temsil eder. 
     -Cumhurbaşkanı, bu Anayasa ve yasalarla kendisine verilen diğer yetkileri kullanır ve görevlerini tarafsız olarak yerine getirir. 
     
</TEXT>
</DOC>
