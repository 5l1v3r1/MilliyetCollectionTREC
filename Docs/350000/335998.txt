<DOC>
<DOCNO> 335998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur32.html </URL>
<DATE> 2005/04/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Side'de içinde yanmış kemik parçaları bulunan lahit bulundu 
</HEADLINE>
<TEXT>

     Antalya'nın Manavgat İlçesi'ne bağlı Side Beldesi'nde, M.S 2. yüzyıl Roma Dönemi'ne ait olduğu bildirilen bir lahit bulundu. 
     Side Müze Müdürü Arif Küçükçoban AA muhabirine yaptığı açıklamada, Ocak ayında belediye işçilerinin yaptığı çevre temizliği sırasında, antik kent girişinde lahitler bulunduğunu hatırlattı. 
     Kültür Varlıkları ve Müzeler Genel Müdürlüğü'nden alınan izin sonucu lahitlerin gün ışığına çıkarılması çalışmalarına başladıklarını belirten Küçükçoban, Doğu Nekropoli Mezarlığı içinde bulunan M.S 2. yüzyıl Roma dönemine ait, iki metre boyunda, 80 santimetre genişliğindeki bir lahit içinde, 8 insana ait yanmış kemikler, 5 adet camdan yapılmış gözyaşı şişesi, bir adet kandil, bir adet bronz ayna, taş ayna arkası ve bir adet parfüm şişesi bulunduğunu kaydetti. 
     Küçükçoban, lahit içinde bulunan kemiklerin koyu renkli olmasından dolayı gömülmeden önce yandıklarının anlaşıldığını belirterek, ''Lahide birden fazla ölünün konulması, bu lahidin aile mezarlığı olması ihtimalini güçlendiriyor. Bulunan göz yaşı şişelerinin anlamı ise ölen kişilerin arkasından ağlandığı anlamına geliyor. Kemikler lahit içinde dağınık bir şekilde durdukları ve buradan da cesetlerin acele şekilde gömüldüğü anlaşılıyor.'' Çalışmalar, turistler tarafından da ilgiyle izlendi. 
     
</TEXT>
</DOC>
