<DOC>
<DOCNO> 314090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun51.html </URL>
<DATE> 2005/02/10/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Papa taburcu oldu... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul, 1 Şubat'tan bu yana enfeksiyon nedeniyle tedavi edildiği Gemelli polikliniğinden taburcu oldu. 
     Papa, hastaneden çıkışı sırasında bahçede kendisini görebilmeyi bekleyen yüzlerce Katolik tarafından alkışlandı. Papa'nın hastaneden Vatikan'a giderken izleyeceği güzergahın, İtalyan güvenlik birimleri tarafından tamamen trafiğe kapatılması dikkati çekti. 
     Papa ikametgahına, kurşun geçirmez camla kaplı ''Papamobil'' adlı özel araçla götürüldü. 
     Papa'nın hastaneden ayrılmadan önce, tedavisinde rol alan tüm hastane ekibine teşekkür mektubu da ilettiği belirtildi. 
     Vatikan sözcüsü Joaquin Navarro Valls, bugün düzenlediği basın toplantısında, ''Papa, bugün Vatikan'a dönecek. Gündemiyle ilgili olarak hekimine danışıp karar verecek'' demişti. 
     Papa'nın pazar günü geleneksel Angelus duasında, ikametgahının penceresinden dinleyicilere görünüp görünmeyeceği, hekimlerin değerlendirmesi neticesinde belirlenecek. 
     
</TEXT>
</DOC>
