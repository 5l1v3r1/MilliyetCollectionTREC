<DOC>
<DOCNO> 328861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun33.html </URL>
<DATE> 2005/03/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Almanya'da Ermeni tasarısının meclise sunulmasını ertelendi 
</HEADLINE>
<TEXT>

     Alman Birlik partilerinin CDU CSU sözde Ermeni soykırımının 90. yılı nedeniyle Nisan ayında federal meclise sunmaya hazırlandığı Ermeni tasarısının meclise sunuluşunun ertelendiği bildirildi. 
     Mitteldeutsche Zeitung gazetesi, ''muhalefetteki Birlik partilerinin, iktidar partilerinin baskısı ve Türk hükümetinin eleştirileri nedeniyle tasarıyı Başbakan Gerhard Schröder'in Türkiye'ye Mayıs ayı başında yapacağı ziyaretten sonra meclise getirmeyi kararlaştırdığını'' yazdı. 
     Alman koalisyon hükümetinin, Schröder'in Türkiye ziyaretinden önce Türk hükümetini öfkelendirmek istemediği görüşüne yer verilen haberde, Birlik partileri tarafından hazırlanan tasarıda ''soykırım'' kelimesinin kullanılmasından kaçınılmasına rağmen, Türkiye'nin Ermenilere yapılan sözde saldırıları kabul etmesinin istendiği hatırlatıldı. 
     Haberde, ayrıca iktidar partilerinin uzlaşma sağlanarak hazırlanacak bir tasarıya onay vereceklerine, Türkiye'nin Berlin Büyükelçisi Mehmet Ali İrtemçelik'in ise bu girişime karşı yaptığı bir yazılı açıklamayla tepki gösterdiğine işaret edildi. 
     CDU federal meclis milletvekili Christoph Bergner, gazeteye yaptığı açıklamada, ''Tasarımız için çoğunluk sağlayacağımıza dair sinyaller aldık. Tasarının meclisin yaz tatilinden önce kabul edilmesi gerçekçi bir senaryo'' iddiasında bulundu. 
     
</TEXT>
</DOC>
