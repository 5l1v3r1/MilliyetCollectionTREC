<DOC>
<DOCNO> 324855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur05.html </URL>
<DATE> 2005/03/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kadın olduğunu 66 yaşında kanıtladı 
</HEADLINE>
<TEXT>

     Özgür CEBE DHA 

      DİYARBAKIR'ın Hani İlçesi'nde nüfusa erkek' olarak yazılan 66 yaşındaki Cani Lezgi, açtığı isim tashihi ve cinsiyet davasını kazandı. Asker kaçağı olup olmadığı konusunda araştırma yapan mahkeme, Lezgi'ye doktorların kadın olduğuna ilişkin verdiği raporu görünce davayı sonuçlandırdı. 
     Hani İlçesi'nin Kuyular Köyü'nde iki gözlü, toprak damlı evde yalnız yaşayan 2 çocuk annesi Cani Lezgi, nüfusa kadın yazılmak ve adının Canan olarak değiştirilmesi için Asliye Hukuk Mahkemesi'nde dava açtı. Duruşmaya gelen Cani Lezgi, kimlik tespiti sırasında tutanaklara yine, Davacı Cani Lezgi, Mustafa ve Ayşe oğlu 30.05.1939 doğumlu Hani İlçesi Kuyular Köyü nüfusuna kayıtlı' olarak yazıldı. Türkçe bilmediği için tercüman aracılığıyla Kürtçe konuşan Cani Lezgi, pembe nüfus cüzdanı taşımasına rağmen nüfus hanesindeki aile tablosunda erkek olarak geçtiğini, cinsiyetinin düzeltilmesini, Cani' olan isminin Canan olarak değiştirilmesini istedi. Lezgi, mahkemenin isteği üzerine Diyarbakır Devlet Hastanesi'nden aldığı kadın olduğuna ilişkin raporu da mahkemeye verdi. 
     Mahkeme, Cani Lezgi'nin aranan kişiler arasında olup olmadığı hususunun araştırılması için Diyarbakır Emniyet Müdürlüğü ve Jandarma Alay Komutanlığı'na yazılan yazılara yanıt gönderildiğini bildirdi. Mahkeme, ayrıca, Hani Askerlik Şubesi'ne gönderilen yazıya yanıt verildiğini, istenen sabıka kaydı, doktor raporları ve dinlenen tanıklarla tüm kanıtların toplandığını belirterek kararını açıkladı. Davanın bir hafta içinde temyiz edilmemesi halinde kesinleşecek olan karar nüfus müdürlüğüne gönderilecek ve Cani Lezgi hem 66 yaşından sonra nüfusa hem kadın olarak geçecek hem de adı Canan Lezgi olarak değiştirilecek. 
     Eşi Tayyar Lezgi'nin ikinci eşi olduğunu, resmi nikahı olmadığı için 2 çocuğunun da resmi kayıtlarda kumasının çocuklarıymış gibi göründüğünü belirten şunları söyledi 
     "65 yaşına basınca yaşlılık maaşı alabilmek için ilçeye geldim. İşlemlerim yapıldığı sırada kayıtlarda erkek olduğumu, önce bunu düzeltmem gerektiğini söylediler. Neye uğradığımı şaşırdım. Bu yaşıma kadar hep köydeydim. Resmi hiçbir işlem yaptırmadığım için nüfusa erkek yazıldığımdan haberim yoktu. Yaklaşık 15 yıl önce askerlik şubesi beni çağırmıştı, Gittiğimde kadın olduğumu görünce bir daha kimse beni aramadı. Ancak kayıtlarda erkek olarak geçtiğim için beni çağırdıklarını hiç düşünmemiştim.'' 
     
</TEXT>
</DOC>
