<DOC>
<DOCNO> 344681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/astro/index.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İkizler burcunun mitolojileri 
</HEADLINE>
<TEXT>

Merkür ya da antik Yunan'da Hermes, İkizler burcu özelliklerini yansıtan en belirgin mitolojik kahramandır. Gazeteciler, yazarlar, tüccarlar, postacılar, hırsızlar, öğretmenler ve astrologlar hep Merkür'ün yönetimindedir 


Tüm değişken burçlar bir mevsimin diğer bir mevsime geçiş yaptığı zamana denk gelir. İkizler burcu da baharın yaza geçişini simgeler. Değişkenlik oynaklık, esneklik ve sürekli bir geçiş döneminde olmak demektir. Bu yüzden haritasında İkizler burcu güçlü kişiler çok yöne dağılan enerjilerin, merakın ve çocuksuluğun da enerjisini ortaya koyarlar. Burcun yöneticisi Merkür, antik Yunan'da Hermes olarak tanımlanmış ve üç ayrı dünya arasında haberci olarak görülmüştür. Bu üç dünya tanrılar katına işaret eden Olimpos, dünya ve yeraltı dünyası Hades'tir. Merkür gerçekten de bilgi almak ve paylaşmakla yakından ilişkilidir. Bu bilgi tanrılardan gelebileceği, kısaca ilham biçiminde olabileceği gibi, yeraltı dünyasından yani iç dünyamızdan, kendi bilinçaltımızdan da kaynaklanabilir. Tıpkı İkizlerin doğal hali gibi, Merkür soru sorar, aracılık eder hatta kimi zaman şeytanın avukatlığını da yapabilir. Çok yönlü olmak onun doğasında vardır. 
Merkür iş hayatında becerimizi ve zekamızı ortaya koymak için en önemli faktörlerden birisidir. Bir tüccar ile bir şairin zekalarının çok farklı Merkürler gerektireceği bellidir. Gazeteciler, yazarlar, tüccarlar, postacılar, hırsızlar, öğretmenler ve astrologlar hep Merkür'ün yönetimindedir. Sürekli hareket halinde, bilgi veren, zeka ve kıvraklık gösteren ve aracılık eder durumdadır Merkür. Bilgi olumlu ya da olumsuz yönde kullanılabilir zira bilgi her zaman bir katalizör gibidir. İnsanları ve olayları, kavramları bir araya getirir ve harekete geçirir. Eğer İkizler sahip olduğu bilgiyi doğru yönde kullanamazsa, kimi zaman sabırsızlık eder ya da gizli olması gereken bir şeyi ortaya koyarsa, başkaları tarafından suçlanabilir. Bilgi iki yönü keskin kılıç gibidir. Bir sorunu çözebileceği gibi, zarar verici de olabilir. Bu ikilik durumu İkizler burcunun en temel özelliklerinden birisidir. 
Roma İmparatorluğu'nda Merkür'e ithafen yapılan ilk tapınak MÖ 496'da Roma kapısından çok uzakta olmayan, ticari alana yakın bir yerdeymiş. Merkür heykellerinde etrafında yılanlar olan bir değnek caduceus , üzerinde kanatlar olan sandallar ve para kesesi dikkat çeken öğeler olmuştur. Merkür Güneş'ten en fazla 28 derece uzaklaşabilir. Bu yüzden Merkür ya kendi burcunuzda ya da bir önceki ya da bir sonraki burçta olacaktır. Örneğin İkizler burcundan kişilerin Merkür'ü Boğa'da, İkizler'de ya da Yengeç'te olabilir. Boğa Merkür daha ağırkanlı, pratik, somut ve inatçı İkizler Merkür cıva gibi, hareketli, huzursuz ve çok akıcı Yengeç Merkür ise daha hassas, sezgisel, geçmişe önem veren bir zihin verecektir. 
Bu burca ait takımyıldızda yine ikilik durumunu anlatan yıldızlar Castor ve Polluks'tur. Bu iki yıldız İkizlerin yüzlerine denk gelir her şeyin iki yönünü, aydınlık ve karanlık, iyimser ve kötümser yönlerini anlatır. Castor iyimser ama ölümlü olandır. Polluks ise ölümsüz ama bu durumdan dolayı da kötümser olandır. Her iki yıldız da yazarlık ve entelektüel faaliyetlerle yakından ilişkilidir ancak Castor olayların daha mizahi yönünü, neşeli biçimde ortaya koyarken, Polluks daha eleştirel, gölgeli, kızgın ve kara mizaha yakın durur. 

</TEXT>
</DOC>
