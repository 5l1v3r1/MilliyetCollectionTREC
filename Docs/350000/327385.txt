<DOC>
<DOCNO> 327385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur05.html </URL>
<DATE> 2005/03/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Şener Bitlis Sigara Fabrikası'ndaki imal makineleri alıcıya devredilecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bitlis Sigara Fabrikası'ndaki imal makinelerinin alıcıya devredileceğini, 266 personelin ise başka kurumlara aktarılacağını bildirdi. 
     Bakan Şener, CHP Şanlıurfa Milletvekili Mehmet Vedat Melik'in, Bitlis Sigara Fabrikası'nın özelleştirilme kapsamına alınması konusundaki soru önergesini yanıtladı. 
     Bitlis Sigara Fabrikası'nın 1940 yılında kurulduğunu anımsatan Şener, fabrikada 1984'ten itibaren filtreli sigara üretimine başlandığını yumuşak paket üretilebildiğini, blended tipi sigaraların ise üretilemediğini kaydetti. Fabrikanın yıllık 2 bin 500 ton sigara üretim kapasitesine sahip olduğunu ifade eden Şener, ''Fabrikada, yumuşak paket sigara talebinin azalması nedeniyle 2004'te 578 ton sigara üretildi. 2005 yılında 650 ton üretim yapılması planlanmakta'' dedi. 
     
     TÜTÜN ÜRETİMİ... 
     Tütün alımlarının TEKEL Yaprak Tütün İşletmeleri ve Ticareti Müessesesi Müdürlüğü tarafından yapıldığına değinen Şener, fabrikaların ihtiyaçları doğrultusunda tütün verildiğini bildirdi. 
     Bitlis'te 13 bin 255 ekici ile sözleşme yapıldığını, 2 bin 412 ton tütün üretiminin beklendiğini kaydeden Şener, ''Taban araziler hariç olmak üzere Bitlis'te tütün ekimine yasaklanmış arazi bulunmamaktadır. İl merkezinin yanı sıra Yolalan, Güroymak, Hizan, Mutki, Tatvan ilçelerinde üretim yapılmaktadır'' dedi. 
     
     PERSONELİN DURUMU 
     Bitlis Sigara Fabrikası'nda 44 sözleşmeli memur ve 222 işçi olmak üzere 266 personel istihdam edildiğini belirten Şener, şunları kaydetti 
     ''Özelleştirme İdaresi Başkanlığı'nca hazırlanan özelleştirme stratejisine göre, fabrikadaki sigara imal makineleri alıcıya devredilecek. Fabrikada çalışan işçiler, faaliyetine göre devam edecek Bitlis Yaprak Tütün İşletme Tesisi veya istekleri halinde diğer yaprak tütün işletme tesislerine aktarılacak. 
     Bitlis'te yaprak tütün üretimine devam edilecek. Bitlis tütünü tüm sigara harmanları içinde belirli oranlarda kullanılmakta. Bu markalar aynı harman yapısında devam ettiği sürece tütün üretimi yapılacak. Bu nedenle yöre tütüncüsünün ve fabrika personelinin mağduriyeti söz konusu değil.'' 
     
</TEXT>
</DOC>
