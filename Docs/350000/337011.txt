<DOC>
<DOCNO> 337011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko42.html </URL>
<DATE> 2005/04/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çin'in satışları, AB ve ABD'den gelen haberlerle geriledi... 
</HEADLINE>
<TEXT>

     Çinli tekstilciler, yılbaşında kotaların kaldırılmasıyla artan satışlarının, son günlerde AB ve ABD'den gelen önlem arayışı haberleriyle aniden gerilemesinden şikayet ediyorlar. 
     China Daily gazetesinin haberine göre, ağırlıklı olarak pamuk gömlek üreten Yangzhou Shuaimeisi Garments şirketinin bir yetkilisi, ''ABD'de geçtiğimiz günlerde düzenlenen Çin ihraç ürünleri fuarında hiç sipariş alamadık. AB pazarında da işler yeterince iyi değil'' şeklinde konuştu. 
     Çin'de 20 Nisan'da başlayan 97'nci ihraç ürünleri fuarı verilerine göre Çinli tekstil firmalarının 896 milyon dolarlık bağlantı yaptığı belirtilerek, geçen yıla oranla bunun yüzde 6 düşüş anlamına geldiği ifade ediliyor. 
     Aynı fuarda tekstil dışı şirketler de hesaba katıldığında gerçekleşen toplam satış bağlantısının, geçen yıla oranla yüzde 1.6 gerileyerek 4.68 milyar dolara indiği kaydediliyor. 
     Söz konusu fuarın hemen öncesinde ABD'li yetkililerin ''Çin'den ithal edilen tekstil ürünlerinde 3 kategoriyi kapsayan soruşturma başlatılacak'' açıklamasını yaptığını Çinli üreticiler, işlerin umdukları gibi gitmemesinde bunun önemli rol oynadığına dikkati çekiyorlar. 
     Çinli tekstilciler, ABD ve AB'den yapılan açıklamaların ardından alıcıların diğer ülkelere yöneldiğini savunuyorlar. 
     Avrupa Komisyonu'nun Çin'den yapılan tekstil ithalatıyla ilgili olarak açıkladığı verilerin ''geçici'' olduğunu savunan Çinli tekstilciler, ''ABD'nin önlem için harekete geçmesiyle AB'nin de benzer adımlar atmasından korkan alıcılar, normalde yıl içine yaydıkları siparişlerini ilk aylara kaydırdı'' diyorlar. 
     
     KORUMA ÖNLEMİ İÇİN YENİ VERİ 
     Bu arada, Avrupa Komisyonu sözcülerinden Claude Veron-Reville, düzenlediği basın toplantısında, Çin tekstiline karşı koruma önlemleri alınması için yeni verilere ihtiyaç duyulduğunu söyledi. 
     Fransa'nın AB Komisyonu'na gönderdiği resmi başvurusunda, ''Çin tekstil ürünleri ithalatına karşı koruyucu önlemlerin en kısa zamanda başlatılmasını'' istemesini değerlendiren Sözcü Veron-Reville, ''Komisyon, konu hakkında herkesin fikir birliğine varmasını bekliyor. Bu da yeni verilerin ortaya çıkmasına dayanıyor'' şeklinde konuştu. 
     25 üyeli AB içinde Fransa ve İtalya'nın başını çektiği 13 ülkenin Çin tekstiline acil koruma önlemleri getirilmesine destek verdiği tahmin ediliyor. 
     AB Komisyonu'nun ticaretten sorumlu üyesi Peter Mandelson, daha önce düzenlediği basın toplantısında, iç pazarı bozup bozmadığıyla ilgili olarak Çin'den ithal edilen 9 çeşit tekstil ürününü kapsayan bir soruşturma başlatıldığını açıklamıştı. 
     
</TEXT>
</DOC>
