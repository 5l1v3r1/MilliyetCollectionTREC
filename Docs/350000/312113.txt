<DOC>
<DOCNO> 312113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur08.html </URL>
<DATE> 2005/02/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çanakkale'de kar yağışı ve poyraz hayatı felç etti 
</HEADLINE>
<TEXT>

     Çanakkale'de başlayan kar yağışı ve poyraz, yaşamı olumsuz etkiliyor. 
     AA muhabirinin edindiği bilgiye göre, Çanakkale'de gece başlayan sağanak yağış, sabaha karşı kara dönüştü. Aralıklarla etkisini sürdüren kar, yağmurun etkisiyle eriyince, bazı cadde ve sokaklarda su birikintileri meydana geldi. 
     Özellikle, Gelibolu-İstanbul Karayolu'nun Korudağ mevkiinde etkili olan kar yağışı nedeniyle, bölgede kar kalınlığı yaklaşık 10 santimetreye ulaştı. Karayolunda meydana gelebilecek buzlanmaya karşı karayolları ekipleri, tuzlama çalışmalarını aralıksız sürdürürken, trafik ekipleri de zincir takmayan araçların yola çıkmasına izin vermiyor. 
     Ege Denizi'nde etkili olan poyraz nedeniyle, Gökçeada ve Bozcaada'ya deniz ulaşımı yapılamıyor. Zaman zaman saatteki hızı 80-90 kilometreye ulaşan fırtına nedeniyle, Gökçeada-Kabatepe ve Bozcaada-Geyikli araba vapuru seferleri geçici olarak iptal edildi. 
     Çanakkale-Eceabat ve Gelibolu-Lapseki araba vapuru seferlerinin normal olarak sürdüğünü kaydedildi. 
     Meteoroloji Müdürlüğü yetkilileri, kar yağışının yarın öğle saatlerine kadar aralıklarla etkisini sürdüreceğini, rüzgarın yarın ve cumartesi günü fırtına şeklinde eseceğini bildirdi. Hava sıcaklıklarının yarından itibaren sıfırın altında 5-6 dereceye kadar düşeceğini belirten yetkililer, vatandaşları olası don olaylarına karşı uyardılar. 
     
</TEXT>
</DOC>
