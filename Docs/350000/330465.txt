<DOC>
<DOCNO> 330465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo29.html </URL>
<DATE> 2005/04/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Celtic'te, Brezilyalı Juninho'nun sözleşmesi feshedildi... 
</HEADLINE>
<TEXT>

     İskoçya Birinci Futbol Ligi takımlarından FC Celtic'te, Brezilyalı Juninho'nun sözleşmesinin feshedildiği bildirildi. 
     FC Celtic'in resmi internet sitesinden yapılan açıklamada, Brezilyalı Juninho ile sezon başında 2 yıllık sözleşme imzalandığı, ancak futbolcunun 7 aylık başarısız performansından sonra karşılıklı olarak sözleşmesinin feshedildiği bildirildi. 
     32 yaşındaki Brezilyalı orta alan oyuncusunun, 7 aylık dönemde 22 maçta görev aldığı ve yalnızca 1 gol attığı belirtilerek, Juninho'nun Brezilya'ya dönebileceği kaydedildi. 
     Daha önce de İngiltere Premier Ligi takımlarından Middlesbrough forması giyen Juninho, 125 maçta 29 gol atmayı başarmış ve İspanya Ligi takımlarından Atletico Madrid formasıyla da 55 maçta 14 kez fileleri havalandırmıştı. 
     2002 Dünya Kupası'nda Brezilya Milli Takımı formasını giyen Juninho'nun, Brezilya Birinci Ligi takımlarından Palmeiras'a transer olabileceği ifade edildi. 
     Öte yandan FC Celtic'in orta alan oyuncusu Paul Lambert, jübilesini yaptıktan sonra menajerlik yapabileceği söyledi. 
     35 yaşındaki futbolcunun, futbolu bırakmasının ardından Dundee United takımında menajerlik yapabileceği bildirildi. 
     
</TEXT>
</DOC>
