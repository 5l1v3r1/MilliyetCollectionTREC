<DOC>
<DOCNO> 311356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy10.html </URL>
<DATE> 2005/02/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Feith ABD ile Türkiye'nin Irak'ta ortak çıkarları var 
</HEADLINE>
<TEXT>

     ABD Savunma Bakanlığı Müsteşarı Douglas Feith, Türkiye ve ABD'nin uzun geçmişe dayanan yakın müttefiklik ilişkilerine sahip olduğunu belirterek, bu ilişkileri değerlendirirken ''tek bir perspektife değil, resmin bütününe'' bakma anlayışının geliştirilmesi gerektiğini söyledi. 
     ABD'nin Ankara Büyükelçiliği'nde basın toplantısı düzenleyen Feith, Türkiye'deki temasları çerçevesinde çok faydalı görüşmeler yaptığını kaydederek, Irak, Afganistan, NATO ve küresel sorunlar gibi konuları ele aldıklarını aktardı. 
     Feith, görüşmelerinde Irak'taki seçimleri konuştuklarını, Irak'ın birliği ve toprak bütünlüğünün önemini ve bunun hem ABD hem de Türkiye için üst düzey öncelik taşıdığını vurguladıklarını, Kerkük'teki durum ve bu ülkeyle ilgili diğer bazı hususları da ele aldıklarını ifade etti. 
     ''Irak'ın birliği ve toprak bütünlüğünün muhafaza edilmesinin, bölgede istikrarın ve barışın anahtarı'' olduğunu belirten Feith, seçimlerin de, bu ülkede sadece siyasi sürecin gelişimine değil, güvenlik vaziyetine de etkide bulunma potansiyeli taşıdığını söyledi. 
     Türkiye'nin Afganistan'da geçmişte önemli işler yaptığına ve şu anda da yine önemli bir görev üstlenmek üzere olduğuna dikkati çeken Feith, Türk yetkililerle görüşmelerinde, NATO'nun bu ülkedeki rolü ve NATO'nun önemini ele aldıklarını aktardı. Feith, Türkiye ve ABD'nin, on yıllardır, güçlü transatlantik bağlar kurmaya odaklandıklarını, bunun güçlü NATO ittifakı için temel ve NATO'nun gelecekteki görevlerinde başarıya ulaşmasının anahtarı olduğunu kaydetti. 
     
     TÜRKİYE-ABD İLİŞKİLERİ 
     Türkiye-ABD ilişkilerinin önemine değinen Feith, iki ülkenin, uzun geçmişe dayanan müttefiklik ve dostluk ilişkilerine sahip olduğunu ve birçok konuda işbirliği yaptığını söyledi. 
     Bazı durumlarda anlaşmazlıkların olmasının doğal olduğunu kaydederek, ABD'nin müttefiklik ilişkileri kurduğu ülkelerin bağımsız olduklarına ve buna saygı gösterdiklerine işaret eden Feith, Türkiye ile olan bu yakın müttefikliğin devam edeceğini vurguladı. 
     Türk-Amerikan ilişkilerini değerlendirirken, ''tek bir perspektife değil, resmin bütününe bakmak gerekir'' ifadesini kullanan Feith, Amerikalı yetkililerin, Türkiye ile ilişkilerin önemini ABD halkına anlatmasının önem taşıdığını, aynı durum Türk yetkililer için de geçerli olduğunu belirtti. 
     Feith, bir soru üzerine, Türkiye ile ABD'nin, Irak konusunda geçmişte bazı anlaşmazlıklar yaşadığını, ancak iki ülkenin şu anda Irak'ta birçok ortak çıkarı bulunduğunu kaydederek, Türkiye'nin, istikrara ve güvenliğe ulaşmış bir Irak'ın ortaya çıkmasından en çok fayda görecek ülkelerden biri olduğuna dikkati çekti. Feith, arada bazı sorunlar çıksa bile hem ABD'nin hem de Türkiye'nin, aralarındaki ilişkiyi sağlam tutacak iyi niyete sahip olduklarını da vurguladı. 
     
     İRAN 
     Feith, İran'a ilişkin bir soru üzerine, AB'nin bu ülkeye yönelik bir diplomasi yürüttüğünü hatırlatarak, bu çabayı desteklediklerini ve başarıya ulaşmasını umduklarını söyledi. 
     İran'ın nükleer silahlardan arınmasının, kendi çıkarları için en iyi yol olduğunu ve bunu kendilerinin de fark etmesini istediklerini kaydeden Feith, nükleer programını terk eden Libya'nın bu konuda bir model olduğunu belirtti. 
     Feith, uluslararası toplumun İran'ın da Libya modelini izlemesini sağlamaları halinde, dünyanın daha güvenli hale geleceğini ifade etti. 
     Feith, bir başka soru üzerine, ABD'nin küresel çapta askeri yeniden yapılanması konusunda uzun süredir çalışma içinde olduklarını, ancak bu konunun çok geniş bir konsepte sahip olduğunu, sadece ''üsler ya da tesisler düzeyinde'' değerlendirilmemesi gerektiğini söyledi. Feith, bu konunun, ABD'nin ortaklarıyla yürüttüğü faaliyetleri de içerdiğini belirtti. 
     Feith, son yıllarda edindikleri tecrübeye dayanarak, hangi zamanda nerede, ne tür operasyonlar yapacaklarının belli olmadığını, dünyanın geleceğinde stratejik sürprizlerin kaçınılmaz olduğuna dikkati çekti. 
     ''Esnekliğe ihtiyacımız var ve kendimizi ortaklarımızla daha etkili çalışabilecek bir pozisyona sokmaya çalışıyoruz'' diye konuşan Feith, bu konunun uzun bir süreç olduğunu da kaydetti. 
     
     ''F-16 KONUŞLANDIRMA TALEBİMİZ YOK'' 
     Feith, Almanya'daki F-16 uçaklarının İncirlik'e kaydırılması planına ilişkin soru üzerine, böyle bir taleplerinin olmadığını söyledi. 
     Nükleer silahlara karşı işbirliğine ilişkin olarak da Feith, ABD'nin nükleer silahlar konusundaki girişiminin, bu sorunla mücadele etmede ''faydalı, yaratıcı ve yenilikçi'' yollar sunduğunu belirtti. 
     ABD Savunma Bakanlığı Müsteşarı Douglas Feith, konuya ilgi gösteren diğer ülkelerin de liderlik üstlenme fırsatının bulunduğunu kaydederek, Türkiye'yi de, böyle bir rol üstlenmek istemesi durumunda desteklemeye hazır olduklarını söyledi. 
     
</TEXT>
</DOC>
