<DOC>
<DOCNO> 341739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/axspo02.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çileden çıkardılar 
</HEADLINE>
<TEXT>


Aziz Yıldırım, Şeref Tribünü'ne geldikten sonra Galatasaraylı taraftarların ağır küfürleri ile karşılaştı. Bunun üzerine soyunma odasına indi, "Bu maçı benim için kazanın" dedi, ardından da Fenerbahçe tribünlerinde finali izledi 

YALÇIN TÜRK 


Fenerbahçe Başkanı Aziz Yıldırım, yönetici arkadaşlarıyla birlikte Şeref Tribünü'ndeki yerini aldıktan sonra Galatasaraylı taraftarların büyük tepkisi ile karşılaştı. 
Bir anda bozuk para ve küfür yağmuruna tutulan Yıldırım'ı bu protesto bir hayli sinirlendirdi. Hemen Şeref Tribünü'nü terkeden Fenerbahçe Başkanı, çevresindekilere "Devlet de bu işin üstesinden gelemedi" diyerek yöneticilerle birlikte soyunma odasının yolunu tuttu. 
Yıldırım içeri girer girmez, futbolculara kendisine yapılanları anlattı ve "Çıkın bu maçı benim için kazanın. Dakikalarca anneme küfür edildi. Sizden başka bir şey istemiyorum" ifadelerini kullandı. 
Fenerbahçe Başkanı, daha sonra yöneticilerle birlikte Sarı - Lacivertli kulüp için ayrılan tribüne gitti ve karşılaşmayı taraftarlarlarla birlikte izledi. 
Bu arada Galatasaray Başkanı Özhan Canaydın, konuyla ilgili olarak, "Stada geç geldiğim için yaşananları görmedim. Aziz Yıldırım'a küfür edilmesi üzücü. Bana fazla küfür edilmiyor. Demek ki bazı olayların üzerine gitmemek gerek. Seyircinin tansiyonunu düşürmeliyiz" yorumunu yaptı. 
Atatürk Olimpiyat Stadı'nın Şeref Tribünü'ne Fenerbahçeli yöneticilerle birlikte giren Futbol Federasyonu Asbaşkanı Hasan Doğan, Galatasaraylı taraftarların protestosu ile karşılaştı. 
Doğan, Sarı - Kırmızılı seyircilerin "Sen Beşiktaşlı değil misin Bunlarla ne işin var" çıkışının ardından yediği ağır küfürler üzerine güvenlik güçlerinden duruma müdahale etmelerini istedi. Ancak polisin, "Küfür sebebiyle adam alamıyoruz" cevabı üzerine bir hayli sinirlendi. Federasyon temsilcisi Hürol Bilal bu durumu raporuna yazdı. 

Başkan'dan teselli 

Başkan Aziz Yıldırım, karşılaşma sonrası büyük üzüntü yaşadı. Yıldırım buna rağmen yönetici arkadaşlarıyla beraber soyunma odasına giderek oyuncularını teselli etti. Fenerbahçe Başkanı, "Üzülmeyin, önünüzdeki maçları düşünün. Taraftarı lig şampiyonluğu ile sevindirin" ifadelerini kullandı. 

Marcelinho atağı 

Fenerbahçe, Hertha Berlin'in Brezilyalı forvetinin peşine düştü. Yöneticiler, Marcelinho'nun menajeri ile masaya oturdular 


Yeni sezonda kadrosunu daha da güçlendirmek isteyen Fenerbahçe, Hertha Berlin'de harikalar yaratan Marcelinho'nun transferi için düğmeye bastı. 
Brezilyalı forvetin menajeri Luiz Tavera ile masaya oturan Sarı - Lacivertli yöneticilerin, Sambacı'yı alabilmek için tüm şartları zorlayacakları öğrenildi. Teknik Direktör Christoph Daum'un, takımda forma giyen Alex, Nobre, Luciano ve Aurelio'nun performanslarını da gözönönde bulundurarak Marcelinho'nun takıma çabuk uyum sağlayacağını düşündüğü belirtildi. Alman çalıştırıcının bu transferin gerçekleşmesi için takımda yer alan Brezilyalılar'ı da devreye sokacağı öğrenildi. 
Bu arada Brezilyalı yıldızın Şampiyonlar Ligi'ne kalamamaları halinde takımdan ayrılacağını yönetime bildirdiği kaydedildi. n MEHMET DEMİRCAN 

Tüm denetim UEFA'daydı 

25 Mayıs'ta Şampiyonlar Ligi finalinin oynanacağı Atatürk Olimpiyat Stadı'nda bütün denetim UEFA yetkililerinin elindeydi. Futbol Federasyonu yetkilileri Şampiyonlar Ligi finalinin provası niteliğindeki bu karşılaşmada her konuda prova yaptı. Öyle ki, sürekli stadın hopörlerinden Şampiyonlar Ligi şarkısı çalındı ve Fenerbahçe ile Galatasaray sanki devler ligi finali oynuyormuş havası yaşandı. 

Siteye saldırı 

Fenerbahçe'nin resmi internet sitesi Fenerbahçe.org dün öğleden sonra kulüple hiçbir ilişkisi bulunmayan kişilerin saldırısına uğradı. Kupa finaline doğru başlıklı haber, "Cim - Bom'a k...... az kaldı" şeklinde değiştirildi. Sarı - Lacivertliler konuyla ilgili olarak, "Bugüne kadar hiçbir şekilde kamuoyunu rencide etmeyen haberleri ve spor etik ilkelerine her zaman uyan üslubu ile var olan resmi internet sitemiz, bu olayın takipçisi olacaktır" açıklamasını yaptı. 


</TEXT>
</DOC>
