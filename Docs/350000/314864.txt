<DOC>
<DOCNO> 314864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun19.html </URL>
<DATE> 2005/02/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rumlar'dan ABD'ye boykot ve 'düşmanlarıyla' ittifak tehdidi... 
</HEADLINE>
<TEXT>

     Amerikan şirketlerinin KKTC'de ticari faaliyette bulunma olasılığı Güney Kıbrıs'ta gürültü kopardı. Rum yönetimi ABD'yi bölgedeki ''düşmanları'' İran ve Suriye ile ittifak yapmakla tehdit etti ve Rumların Amerikan ürünlerini boykot etmeye hazırlandıkları belirtildi. 
     Rum basınının haberlerine göre, Rum yönetimi lideri Tasos Papadopulos, ABD'nin bölgedeki ''düşmanlarıyla'' işbirliği yapma tehdidinde bulundu, Rum Dışişleri Bakanı Yorgo Yakovu da, ABD'yi, ''yeni olguları değerlendirmeye ve Kıbrıs sorunundaki politikalarını yeniden düzenlemeye'' çağırdı. 
     ABD'nin Güney Kıbrıs'taki Büyükelçisi Michael Klosson'un son 24 saat içinde, Papadopulos, Yakovu ve Rum işadamlarının yoğun tepkilerine maruz kaldı. Rumlar, Klosson'u, ''Amerikan şirketlerinin kamu ihalelerinin dışında bırakılması ve Rum tarafında satılan Amerikan ürünlerinin boykot edilmesiyle'' tehdit etti. 
     Amerikan şirketlerinin Kıbrıs Türk bölgeleriyle ticarete başlamaları durumunda, Rum tarafında Amerikan ürünlerine derhal boykot uygulanacak. Rum yönetimi, KKTC ile ilişkileri yükseltme kararından dolayı ABD'ye karşı ekonomik ve hukuki karşı önlemler alacak. 
     Amerikan şirketleriyle işbirliği yapan ve bu şirketlerin Rum tarafındaki temsilciliğini yapan Rum işadamları, dün Klosson nezdinde yoğun girişimlerde bulunarak, ''Amerikan ürünlerinin Rum tüketiciler tarafından boykot edilmesi olasılığından duydukları endişeyi'' ilettiler. Rum işadamları, ''Amerikan şirketlerinin Rum kamu ihalelerinin dışında bırakılması'' tehlikesine de işaret ettiler. 
     
     ''İKİ KERE DÜŞÜNSÜNLER'' 
     Rum Ticaret Sanayi ve Turizm Bakanı Yorgos Lillikas, Amerikan şirketleri için, ''Rum tarafında, çok büyük ekonomik çıkarları bulunduğu bir zamanda, hukuki etki yapması olasılığı da bulunan bir siyasi oyuna karışmayı isteyip istemediklerini iki, hatta üç kez düşünmeleri gerekir'' dedi. 
     ''Benzer bir çabaya İngiltere tarafından da girişildiğini'' kaydeden Lillikas, ''Ancak 'Kıbrıs' Rum hükümeti yaptığı faaliyetlerle, Avrupalı ortakların büyük bölümünün desteğini kazanmak suretiyle caydırmayı başardı'' dedi. 
     
     ABD TİCARET ATAŞESİNİN ZİYARETİNİ PROTESTO 
     Rum Dışişleri Bakanı Yorgo Yakovu da, Amerika'nın Ankara Büyükelçiliği Ticari Ataşesi'nin Ercan Havaalanı aracılığıyla 17 Şubat'ta KKTC'ye yapacağı ziyaretle ilgili protestoda bulunulduğunu açıkladı. 
     Yakovu, ''Nihayetinde Ticaret Ataşesi'nin ziyareti gerçekleşirse, bu faaliyetin 'Kıbrıs Cumhuriyeti' yasalarının ve BM Güvenlik Konseyi'nin 550 ve 541 sayılı kararlarının ihlali olduğunu vurguluyorum'' dedi. Yakovu ''ABD'yi, 'Kıbrıs'ın AB üyeliği sonrasında adadaki yeni olguları da dikkate alarak Kıbrıs sorunundaki politikasını yeniden düzenlemeye'' çağırdı. 
     
     ABD'YE İRAN VE SURİYE'YLE İTTİFAK TEHDİDİ 
     Alithia gazetesi, ''Amerikalılarla cephe açtık'', ''Onları, İran-Suriye ittifakıyla tehdit ediyoruz'' başlıklarıyla verdiği haberinde, ''Rum yönetiminin, ABD'nin Kıbrıslı Türkleri izolasyondan çıkarma niyetine tepki göstererek, sonu belirsiz tehlikeli bir cephe açtığını'' yazdı. 
     Gazete, Lillikas'ın Rum tarafında çıkarları olan Amerikan şirketlerini tehdit ettiğini, Papadopulos'un da ABD'nin bölgedeki ''düşmanlarıyla'' işbirliği yapma tehdidinde bulunduğunu duyurdu. 
     Alithia, ''Dışişleri Bakanlığı Genel Müdürü Sotos Zakheos, Şam'a ve Bağdat'a tuhaf bir ziyaret gerçekleştirdi. Bush, Suriye ve İran'ı tehdit eder etmez 'Lefkoşa' girişimlere başladı'' ifadelerini kullandı. 
     
</TEXT>
</DOC>
