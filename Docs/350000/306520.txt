<DOC>
<DOCNO> 306520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo27.html </URL>
<DATE> 2005/01/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Denizli'nin takımı PAS yine galip... 
</HEADLINE>
<TEXT>

     Selahattin Oğuz Bildiriyor 

İran Birinci Futbol Ligi'nde 2 haftadır Mustafa Denizli'nin teknik direktörlüğünde maçlara çıkan Pas, deplasmanda Peykam takımını 2-0 yenmeyi başardı. 
     Bu hafta Mustafa Denizli yönetiminde 2. maçına çıkan Pas takımı, 16 takımlı İran Ligi'nin son sırasında bulunan Peykam'ı, Cevad Nekunam'ın 31. ve 52. dakikalarda attığı penaltı golleriyle yendi. 
     Maçtan sonra basın mensuplarına bir açıklama yapan Denizli, saha zemininin çok kötü olmasına rağmen deplasmanda kazanmayı başardıklarını belirterek, ''Takımımın gösterdiği performanstan memnunum. Peykam, ligden düşme korkusu yaşayan bir takım ve bizim aldığımız bu galibiyet iyi bir sonuç'' dedi. 
     Denizli, Türkiye ve İran halkının Pas takımını dikkatle izlediğini vurgulayarak, takımının hakettiği yere gelmesi durumunda daha mutlu olacağını kaydetti. 
     Takımda bazı eksiklikler olduğunu da anlatan Denizli, saha içinde ve dışında bazı değişikliklere gidebileceğini bildirdi. 
     Maçtan sonra Pas taraftarları Denizli'ye sevgi gösterilerinde bulunurken, Beşiktaş'ın eski futbolcularından Ali Gültiken'in de maçı izlediği gözlendi. 
     Gültiken'in yaklaşık 1 haftadır Denizli'nin yardımcılığı için Pas takımı yetkilileriyle görüşmeler yaptığı bildirildi. 
     
     LİGDE 8. SIRAYA YÜKSELDİ 

     Mustafa Denizli'nin teknik direktörlüğünü yaptığı Pas takımı, bu hafta aldığı galibiyetle, puanını 22'ye çıkararak, 16 takımlı İran Birinci Futbol Ligi'nde 11. sıradan 8. sıraya yükseldi. 
     Pas, İran otomotiv sanayi ''İran Hodro'' şirketinin takımı olan lig sonuncusu Peykan ile deplasmanda yaptığı maçtan, iki yarıda bulduğu penaltı golleriyle 2-0 galip ayrılmıştı. 
     Pas, gelecek hafta perşembe günü kendi sahası Destcerdi'de, ligde 5. sırada bulunan, Hazar Denizi kıyısındaki Bender Enzeli kentinin Melavan takımını konuk edecek. 
     İran Birinci Futbol Ligi'nde Fulad, 37 puanla birinci sırada bulunuyor. 
     

     
</TEXT>
</DOC>
