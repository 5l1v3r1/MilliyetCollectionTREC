<DOC>
<DOCNO> 302362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/spo02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haciz işlemi yok 
</HEADLINE>
<TEXT>

   Genel Müdür Mehmet Atalay, Fenerbahçe ile ilgili herhangi bir haciz işleminin olmadığını söyledi. Atalay, kulübün stat kirasını taksitlerle ödediğini de ekledi 
   CEMAL ERSEN 

   
   "Gerçek değil" 
   GENÇLİK ve Spor Genel Müdürü Mehmet Atalay, Fenerbahçe'ye, borçlarını ödemediği gerekçesiyle haciz konulduğu yolunda basında çıkan haberlerin gerçeği yansıtmadığını açıkladı. Atalay, Sarı-Lacivertli kulübün daha önce yapılan anlaşma gereği stat kirasından doğan borcunu aylık taksitler halinde ödemeye devam ettiğini söyledi. Genel Müdür, Koçbank'a gönderilen 1. ihbar yazısının, Fenerbahçe'nin Ekim ayındaki ödemesini iki gün geciktirdikten sonra yazıldığını hatırlattı. 
   
   "Hukukçuların hatası" 
   ATALAY, müdürlük hukukçularının ödemenin yapıldığını bankaya bildirmemesinden dolayı, ihbarnamenin yürürlükte kaldığını, hatanın avukatların "unutkanlığından" kaynaklandığını, Fenerbahçe'nin sorumluluğu bulunmadığını da ifade etti. Mehmet Atalay, Fenerbahçe'nin borcunu 29 Aralık'ta değil, Ekim içerisinde ödediğini, 17. İcra Müdürlüğü'ne gönderilen yazının ise borçları bulunmadığının, kendilerinden habersiz haciz işlemi yapıldıysa kaldırılması için yazıldığı kaydetti. 
   
   Torunoğlu'nda belge yok 
   GENEL Müdür, "Sezon öncesinde diğer kulüp başkanları gibi Aziz Yıldırım ile ödemelerin aylık yapılmasını kararlaştırdık. Fenerbahçe ile ilgili bir haciz olmamıştır" ifadelerini kullandı. Futbol Federasyonu Genel Sekreteri Aydın Torunoğlu ise son 5 aydır Fenerbahçe'nin yayın gelirlerine temlik konulmadığını söyledi. Torunoğlu, haberi yayınlayan gazetenin bir muhabirinin önceki gün kendisinden haciz belgesi istediğini, "Bizde böyle bir belge yok" karşılığını verdiğini de ekledi. 
   
   Fener'den büyük tepki    Açıklama yapıldı 
   SARI - Lacivertli kulübün yönetimi, haciz iddiasıyla ilgili yayınlanan belgelerin, aslında kendileri tarafından yapılan açıklamaların kanıtı olduğunu bildirdi. Yönetim, aylar önce usulen meydana gelmiş bir olayın, yeni bir olaymış gibi gösterildiğini de ifade etti ve söz konusu gazetenin, yaptığı röportaj teklifinin reddedilmesi nedeniyle kaba kuvvet kullandığı ileri sürüldü. Ayrıca konuyla ilgili sorular da soruldu. 
   
   İşte sorular 
   1 - Haciz, hesap üzerinde devamlı kalan bir uygulamadır 
   2 - Banka hesaplarımız hacizli olsa, aylardır bu hesapları nasıl kullanıyoruz 
   3 - Ödemeler, hesaplara nasıl geliyor ve harcamalarımızı bu hesaplardan nasıl ödüyoruz 
   4 - Aylarca önce sözleşmeden doğan ve hemen kaldırılan işlem, bütün kulüplere aynen uygulandığı halde, sadece Fenerbahçe için haber yazılmasının amacı nedir 
   
   Bir dakika    Özü, sözü şık bir tanımlama, moda oldu, gidiyor DÜRÜST VE ŞEFFAF GAZETECİLİK... Teoride çokca ağızlara dolanan bu deyim, acaba pratikte öyle mi Elbette hayır... 
   Son örnek Fenerbahçe'ye haciz haberi. Fenerbahçe bizim babamızın kulübü değil. Ama araştırmadan, yalanlama yayınlamanın en azından MİLLİYET kültürüne yakışmayacağını bilmeyen acemi meslekdaşlar, spor medyasının kutsal mabedine sataşma cüretini göstermeden önce haberlerinin doğruluğu peşinde koşsalar, belki de dürüst gazeteciliğin kenarından biraz tutunmuş olabilirlerdi. Sadece gündem oluşturmak için uçurulan balonların altına kelle paça garantörlüğünü koyanlar, sanırız bugünkü açıklamalardan sonra saten çarşaflara dolandıklarını anlayacaklar, dürüst ve şeffaf gazetecilik konusunda biraz olsun arkalarına dönüp bakma şansını yakalayacaklardır. Çünkü dürüst kişilik, önce kendinle hesaplaşmasını bilmekten geçer. 
   MİLLİYET 
   
   Ya şundadır ya bunda       Murat beklemede 
   DAUM'UN kaleci transferinde ısrarcı olması nedeniyle çalışmalar hız kazandı. Alman hocanın, Avrupa'da arayışlara girdiği bildirilirken, yurt içindeki alternatifler de bir bir inceleniyor. Adanaspor'an ayrılan Murat Şahin, yönetimin kendisini istediğini açıklarken, "Daum'a da soracaklar. Beni isterse seve seve gelirim. Pazartesi günü belli olur" dedi. 
   
   Ömer listede 
   ALMAN çalıştırıcının, Gaziantepsporlu Ömer'i listesinin başına aldığı ve yönetime baskı yaptığı da ileri sürüldü. Ankaragücülü Zafer ile Diyarbakırsporlu Şenol'un da düşünüldüğü bildirildi. Bu arada İstanbul'da tatil yapan Rüştü'nün, Barcelona'da kaleyi ele geçirdiği için yönetimin teklifini reddettiği, "Sezon sonunda görüşelim" dediği de ifade edildi. 
   
   Ortega'ya güvenoyu    FENERBAHÇELİ taraftarlar, takıma geri dönen Ortega'nın başarılı olacağına inanıyor. "www.fenerhaber.net" adlı internet sitesinde yapılan "Ortega Fenerbahçe'de yararlı olur mu " sorulu anketine katılan 2490 taraftardan yüzde 86.43'ü "Evet" yanıtını verdi. Taraftarların yüzde 13.57'si ise Ortega'nın yararlı olamayacağını savundu. 
   
   Oktay'dan mesaj    ALMANYA'NIN Nürnberg takımında forma giyen golcü oyuncunun, Almanya'ya alışamadığı için Fenerbahçe yönetimine "Dönmek istiyorum" mesajını yolladığı öğrenildi. Daum'un görüşü alındıktan sonra, yönetimin bu konudaki yanıtını vereceği ifade edildi. Oktay, Fenerbahçe'den "Sorunları olduğu ve arkadaşlarını olumsuz etkilediği için" ayrılmıştı. 
   
   Konya'da jest    KONYA Fenerbahçeliler Derneği, Başkan Aziz Yıldırım'ın isteği üzerine kimsesiz çocuklara, çeşitli hediyeler verdi. 0 - 6 yaş grubu çocuklara kırtasiye malzemelerinin yanı sıra üzerinde Fenerbahçe armalarının bulunduğu 20 battaniye hediye edildi. 
   
   
</TEXT>
</DOC>
