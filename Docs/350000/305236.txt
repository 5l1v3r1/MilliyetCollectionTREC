<DOC>
<DOCNO> 305236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur40.html </URL>
<DATE> 2005/01/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Eski paralar "toprak" oluyor 
</HEADLINE>
<TEXT>

     Samsun'da Merkez Bankası tarafından imha edilen banknotlar, Batı Park Alanı'ndaki çevre düzenleme çalışmaları kapsamında toprağa karıştırılıyor. 
     Merkez Bankası'nın imha ettiği eski banknotlar, belediye yetkilileri tarafından ''çöp'' işlemi görerek çuvallarla Batı Park Alanı'na taşınıyor. Eski banknotlar burada çevre düzeni çalışmaları kapsamında greyderlerle toprağa karıştırılırken, Merkez Bankası yetkilileri bunun çevre kirliliğini önlemeye yönelik bir çalışma olduğunu söylediler. 
     Banknotlardaki mürekkep nedeniyle çevre kirliliğine neden olmaması için yakma işlemine sıcak bakılmadığını belirten yetkililer, özellikle YTL'ye geçilmesinden sonra eski banknot imhasının artış gösterdiğini ifade ederek, ''Daha önce az sayıda para imha edildiği için yakma işlemi yapılabiliyordu. Ancak, YTL'ye geçilmesinin ardından miktar artınca bu yönteme başvuruldu'' dediler. 
     
</TEXT>
</DOC>
