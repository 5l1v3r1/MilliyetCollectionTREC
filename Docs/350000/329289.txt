<DOC>
<DOCNO> 329289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko21.html </URL>
<DATE> 2005/04/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
DaimlerChrysler, Smart'ı yeniden yapılandıracak... 
</HEADLINE>
<TEXT>

     Alman otomotiv devi DaimlerChrysler, zarar eden birimi Smart için 1.2 milyar avroluk yeniden yapılandırma planlıyor. 
     DaimlerChrysler'den yapılan açıklamada, yeniden yapılandırmayla Smart'ın zarar etmesinin 2007 yılından itibaren durdurulacağı bildirildi. 
     İki koltuklu ilk Smart modelinin geliştirilerek ABD pazarı için uygun hale getirileceği belirtilen şirket açıklamasında, ''Smart roadster'' modelinde üretimin bu yıl sonunda durdurulacağı ve çalışmaları süren ''Smart ForMore'' spor modelinde kesintiye gidileceği ifade edildi. 
     Smart'ın DaimlerChrysler'in bilançosunu 2005 yılında da olumsuz etkileyeceği, buna rağmen işletme karının 2004 yılına göre biraz artırılacağı belirtildi. 
     Smart açıklamasıyla Frankfurt Borsası'nda yüzde 1.3 gerileyen DaimlerChrysler hisseleri, 34.10 avrodan işlem görüyor. 
     
</TEXT>
</DOC>
