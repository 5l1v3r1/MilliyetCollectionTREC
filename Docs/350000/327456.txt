<DOC>
<DOCNO> 327456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/siyaset/axsiy01.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın rövanşı 
</HEADLINE>
<TEXT>


Ekimdeki kurultaya muhalif kadroları temizleyerek gitme planları yapan Baykal yönetimi, 18 il yönetiminin görevden alınmasıyla, olası tüzük kurultayını da engellemiş oldu 

Ezelhan Üstünkaya - Ankara 


CHP Genel Başkanı Deniz Baykal'ın talimatıyla önceki gün toplanan Merkez Yönetim Kurulu, 29 Ocak'taki olağanüstü kurultay sürecinde Şişli Belediye Başkanı Mustafa Sarıgül'ü destekleyen 18 il yönetimini görevden aldı. Tasfiye operasyonu, "Baykal kurultay intikamını aldı" yorumlarına neden oldu. 

Önce nabız yoklattı 
Baykal, 2-3 kişilik heyetleri muhalif illere göndererek, inceleme raporları hazırlattı, hafta içi de tasfiyenin başlaması için düğmeye bastı. 
Sarıgül'ün ihracının ardından toplanan MYK, muhalif kadrolarla ilgili raporlar doğrultusunda 10 il yönetimini görevden aldı, 7 il yönetimini de gerekli toplantıları yapmadıkları gerekçesiyle düşmüş saydı. Adana'da il başkanı yerini korurken, il yönetimi feshedildi. Görevden alınan illerin büyük bölümünü Sarıgül'ü destekleyenler oluşturdu. Bunlar arasındaki Afyon, Sakarya, Gaziantep, Aksaray ve Balıkesir yönetimi Livaneli'yi desteklemiş, onun adaylıktan çekilmesiyle Sarıgül lehine oy vermişti. Görevden alınan Adıyaman, Bolu, Sivas, Tekirdağ, Erzincan ile gerekli toplantıları yapmadıkları gerekçesiyle düşmüş sayılan Elazığ, Erzurum, Malatya, Rize, Kilis, Osmaniye ve Şırnak yönetimleri de Sarıgül'e destek vermişti. Muhalif milletvekilleri ile temasta olan il başkanları, tüzük kurultayı için hazırlık yapıyordu. Ekimde yapılması gereken olağan kurultaya muhalif kadroları temizleyerek gitme planları yapan Baykal yönetimi, olası tüzük kurultayını da böylece engellemiş oldu. 

Bir süre bekledi 

Tasfiye operasyonunun kurultaydan hemen sonra yapılması beklenirken, Baykal, kamuoyundan gelebilecek tepkilere karşı görevden almaları geciktirdi. 

'Yeni partiye ihtiyaç yok' 

UTKU BOLULU İzmir DHA 

CHP Genel Başkanı Deniz Baykal, Şişli Belediye Başkanı Mustafa Sarıgül'ün partiden ihracı ve muhalif 18 il yönetiminin görevden alınmasını, "Partilerin kurallar ve tüzük içinde yeniden yapılanmaları doğaldır" sözleriyle değerlendirdi. Neşeli olduğu görülen Baykal, "CHP'de Sarıgül'süz ilk gün yaşanıyor. Mutluluğunuzun kaynağı bu mu " sorusu üzerine, Aliağa-Menderes demiryolu hattının metro standartlarına yükseltilmesi çalışmalarının öneminden söz ederek, "Büyük sevinç ve mutluluğumun altında bu yatıyor" dedi. Baykal, yeni bir partiye ihtiyaç ve talep olmadığını savundu. 


</TEXT>
</DOC>
