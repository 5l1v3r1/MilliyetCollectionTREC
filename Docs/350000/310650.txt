<DOC>
<DOCNO> 310650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/siyaset/axsiy02.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasfiye süreci hızlanacak 
</HEADLINE>
<TEXT>


Ekibi ve kendisi hakkında yeni disiplin süreci başlayacak olan Sarıgül'ün, yeni oluşuma gidebileceği belirtildi 


Deniz Baykal'ın CHP Genel Başkanlığı'na yeniden seçilmesi, kurultay öncesi başlayan tasfiye sürecini hızlandıracak. Bu süreçte, Sarıgül ve birlikte hareket eden bazı milletvekilleri için yeniden disiplin sürecinin başlamasına kesin gözüyle bakılıyor. Muhalif milletvekilleri Ahmet Güryüz Ketenci, Hasan Aydın, Mehmet Tomanbay, Muzaffer Kurtulmuşoğlu, İsmail Değerli, Züheyir Amber, Hüseyin Özcan, Ersoy Bulut, Sefa Sirmen, Muharrem Toprak, Muharrem Eskiyapan, Turhan Tüysüz, Erdoğan Kaplan ve Feridun Ayvazoğlu'nun kurultay sürecindeki açıklamalarına ihraç istemiyle hazırlanacak dosyada yer verilebileceği belirtiliyor. 
Sarıgül hakkındaki yolsuzluk ve rüşvet iddialarıyla ilgili ve kurultay sürecindeki eylemlerini de içeren yeni bir dosya hazırlanacağı ifade ediliyor. Bu durumda, bu ekibin, partiden kopması beklenen liberal isimlerle birlikte yeni bir oluşuma gidebilecekleri konuşuluyor. 
Kurultayda bugün yapılacak Yüksek Disiplin Kurulu ve Parti Meclisi üyelikleri seçimlerinin kritik öneme sahip olduğu, Sarıgül ekibinin parti yönetimine sokabileceği isim sayısının genel merkezin "ihraç" kararında etkili olacağı kaydediliyor. 


</TEXT>
</DOC>
