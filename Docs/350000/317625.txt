<DOC>
<DOCNO> 317625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur09.html </URL>
<DATE> 2005/02/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Trafik kazası .. Zaman Gazetesi Erzincan Temsilcisi komada, 2 kızı öldü 
</HEADLINE>
<TEXT>

     Onur SAĞSÖZ ERZURUM, DHA 

ZAMAN Gazetesi Erzincan Temsilcisi 33 yaşındaki Recai Özkaya'nın kullandığı otomobil, Erzurum- Erzincan Karayolu'nun 25'inci kilometresindeki Karasu Köprüsü üzerinde buzlanan yolda kontrolden çıkıp bariyerlere çarptı. Ardından arkadan gelen başka bir otomobilin çarpması sonucu hurdaya dönen otomobildeki Recai Özkaya ve eşi Nuray Özkaya ağır yaralandı, kızları 8 yaşındaki Sümeyye Nilüfer ile 6 yaşındaki Ahsenur yaşamını yitirdi. 
     Trafik kazası, dün saat 12.00 sıralarında meydana geldi. Recai Özkaya yönetimindeki 25 AH 816 plakalı otomobil, Ilıca İlçesi yakınlarındaki Karasu Köprüsü üzerindeki buzlanma nedeniyle kontrolden çıktı. Kayan otomobil, diğer şeride geçerek bariyerlere bindirdi. Bu sırada aynı yerde Aşkale Çimento Fabrikası'na ait Ayhan Cengiz'in kullandığı 25 DT 771 plakalı otomobil de Özkaya'nın otomobiline arkadan çarptı. Kazada hepside ağır şekilde yaralanan Recai Özkaya, eşi 26 yaşındaki eşi Nuray Özkaya ile kızları 8 yaşındaki Sümeyye Nilüfer ve 6 yaşındaki Ahsenur kaza yerinden geçen araçlara alınarak Atatürk Üniversitesi Tıp Fakültesi Aziziye Araştırma Hastanesi'ne kaldırıldı. Özkaya çitinin kızları Sümeyye Nilüfer ve Ahsenur, hastanede yapılan tüm müdahalelere rağmen kurtarılamadı. 
     İki kızını trafik kazasında kaybeden Zaman Gazetesi Erzincan Temsilcisi Recai Özkaya ve eşi Nuray Özkaya'nın Yoğun Bakım Servisi'ndeki tedavisi sürüyor. Recai Özkaya'nın sağlık durumunun ciddi olduğu ve komadan çıkmadığı açıklandı. 
     
</TEXT>
</DOC>
