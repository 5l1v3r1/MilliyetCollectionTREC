<DOC>
<DOCNO> 329711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur02.html </URL>
<DATE> 2005/04/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Umre ve Hac vize başvuruları Diyanet veya acentalara yapılacak 
</HEADLINE>
<TEXT>

     Umre ve Hac vize başvuruları, Diyanet İşleri Başkanlığı'na veya Suudi Arabistan Büyükelçiliği'nce belirlenen seyahat acentalarına yapılacak, kişisel başvurular kabul edilmeyecek. 
     Dışişleri Bakanlığı Vize ve Dış İrtibatlar Daire Başkanlığı'nca, Başbakanlığa gönderilen yazıda, Umre ve Hac vizeleri konusunda büyükelçilikten bir nota alındığı belirtilerek, turistik seyahat, Hac, Umre, toplantı veya Suudi Arabistan'da kain uluslararası kuruluşların düzenledikleri toplantılara katılacakların vize alabilmeleri için gerekli şartların yerine getirilmesi gerektiği bildirildi. 
     Buna göre, Hac veya Umre için yapılan vize başvuruları Diyanet İşleri Başkanlığı'na veya Büyükelçilikçe belirlenen seyahat acentalarına yapılacak. Hac için kişisel başvuru kabul edilmeyecek. Diyanet ile Suudi Arabistan Hükümeti arasında yapılan bir anlaşmayla tespit edilen yıllık hac vizelerine Büyükelçilik, müdahale etmeyecek veya ek kontenjan vermeyecek. 
     Ayrıca, Suudi Arabistan'da kain veya ülkede temsilciliği bulunan uluslararası kuruluşların düzenledikleri toplantı veya konferanslara katılacak kişilerin vize başvuruları davet eden kuruluş tarafından Suudi Arabistan Dışişleri Bakanlığı'na iletilecek. 
     
</TEXT>
</DOC>
