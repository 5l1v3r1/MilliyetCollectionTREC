<DOC>
<DOCNO> 339202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko27.html </URL>
<DATE> 2005/05/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
TOBB'un 60. Genel Kurulu, 8 Mayıs'ta... 
</HEADLINE>
<TEXT>

     Türkiye Odalar ve Borsalar Birliği’nin 60. Seçimli Olağan Genel Kurulu, 8 Mayıs Pazar günü Akyurt’daki Büyük Anadolu Oteli Mustafa Özbek Kongre ve Spor Merkezi’nde gerçekleştirilecek. 
     Bir günde bitecek olan genel kurula, Başbakan Recep Tayyip Erdoğan’ın yanı sıra çok sayıda bakanın da katılması bekleniyor. 
     TOBB’un genel kurulunda önce bir multivizyon gösterisi sunulacak, ardından da, Türkiye Odalar ve Borsalar Birliği TOBB Başkanı Rifat Hisarcıklıoğlu açılış konuşmasını yapacak. 
     Davetlilerin konuşmalarının tamamlanmasının ardından TOBB bünyesinde oluşturulan mevzuat, dilekleri inceleme, iktisadi rapor ve hesapları inceleme komisyonları genel kurulda birer sunuşta bulunacak. 
     Daha sonra genel kurulda 2003-2004 yılındaki son iki aylık dönemin kesin hesabının onayı, 2004-2005 yılındaki on aylık dönemin kesin hesabı ile 2005-2006 dönemi gelir ve gider bütçe teklifi, delegelerin onayına sunulacak. 
     Faaliyet raporunun müzakere ve onaylanmasının ardından Birlik Başkanlığına aday olan üyeler adaylıklarını açıklayacak, ardından da başkanlık seçimine geçilecek. 
     
     ADAYLIĞINI AÇIKLAYAN TEK KİŞİ HİSARCIKLIOĞLU 

     Bu arada, 16 Mayıs Cumartesi günü TOBB Birlik Merkezi’nde yeni seçilen oda ve borsa başkanlarının katıldığı "Tanışma Toplantısı"nda, TOBB Başkanı Rifat Hisarcıklıoğlu, başkanlığa adaylığını resmen açıklamıştı. Toplantıda TOBB bünyesinde bulunan 5 konsey başkanının yanı sıra birçok oda ve borsa başkanı da yoğun alkış ve tezahüratlar arasında Hisarcıklıoğlu’nun adaylığına destek vermişlerdi. 
     Bilindiği gibi TOBB yasasına dayanılarak hazırlanan "Oda ve Borsalar Organ Seçimleri Yönetmeliği"ne göre, Odalar Birliği Başkanlığına aday olmak isteyen Oda ve Borsa Yönetim Kurulu Başkan ve Üyeleri ile meclis başkanlarının, seçimli genel kuruldan 15 gün önce bu görevlerinden istifa etmeleri şartı bulunuyor. Bu düzenleme kapsamında şu ana kadar TOBB Başkanlığına aday olmak amacıyla bu görevlerinden istifa eden başkan ve yönetim kurulu üyeleri tespit edilemedi. 
     Yine Oda, Borsa Yönetim Kurulu Başkan ve üyeleri ile Meclis Başkanı dışında kalan delegelerin, başkanlığa aday olabilmeleri için ise genel kurul delegelerinin yüzde 10’unun imzası ile aday gösterilmeleri gerekiyor. Bu ise seçimlerde oy kullanacak yaklaşık bin 400 delegenin 140’ının imza vermesi anlamını taşıyor ve TOBB çevrelerinde Hisarcıklıoğlu’nun karşısına hiç kimsenin bu kadar imza toplayarak, ikinci bir aday olarak çıkmasının çok zor olduğu ve Hisarcıklıoğlu’nun rahat bir şekilde yeniden başkanlığa seçileceği konuşuluyor. 
     
     TOBB BAŞKANINI DELEGELER SEÇECEK 

     Odalar Birliği’nin Pazar günü yapılacak genel kurulunda TOBB Başkanı, yaklaşık bin 400 delege tarafından seçilecek. Daha önceki düzenlemede TOBB Başkanı, Odalar Birliği bünyesinde oluşturulan 5 konseyde yer alan üyeler tarafından belirleniyordu. 
     Seçim sonuçlarının açıklanmasının ardından genel kurulda yeni başkan bir teşekkür konuşması yapacak. Daha sonra birlik yönetim kurulu, konseyler ve yüksek disiplin kurulu asil ve yedek üyelerinin seçimi ile genel kurul komisyonlarının seçimleri gerçekleştirilecek. 
     Genel kurulda ayrıca, TOBB Personeli Sigorta ve Emeklilik Sandığı Vakfına, Odalar, Borsalar ve Birlik Bütçesinden ayrılacak yüzde birlik payı onaylanacak ve KOSGEB genel kuruluna katılacak temsilcilerin seçimi de gerçekleştirilecek. 
     Genel kurulda oda ve borsa meclis üyelerine verilecek huzur hakkının tespiti, munzam sandık kurulması konuları da ele alınacak. 
     Genel kurul çalışmalarını, dilek ve temenniler bölümü ile tamamlayacak. 
     
</TEXT>
</DOC>
