<DOC>
<DOCNO> 336704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy24.html </URL>
<DATE> 2005/04/25/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
Bakanlar Kurulu toplantısı sona erdi... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'nin bundan sonra Ermeni soykırımı iddialarıyla ilgili bugüne kadar konunun tarih bilimi ışığında ortaya konulması yönünde izlediği politikadan daha farklı politika izlemeye mecbur olduğunu belirterek, '' Soykırım iddiası, vardır diyenlerin yalanlarını ortaya koymak kaçınılmaz bir durumdur'' dedi. 
     Çiçek, Bakanlar Kurulu toplantısının ardından gazetecilere yaptığı açıklamada, geçen hafta Çorum'da meydana gelen köy yangınında evsiz kalanların evlerinin bir an evvel yapılması kararı alındığını, Gediz'deki maden ocağında meydana gelen grizu patlamasıyla ilgili olarak Çalışma ve Sosyal Güvenlik Bakanı Murat Başesgioğlu'nun bilgi verdiğini söyledi. 
     Cemil Çiçek, geçen hafta Başbakan Recep Tayyip Erdoğan'ın ziyaret ettiği Afganistan'ın normalleşmesi, kalkınması için neler yapılabileceğinin de toplantıda ele alındığını kaydetti. 
     Her yıl Nisan ayında belli ülkelerin gündeminde olan ve Türkiye'yi yakından ilgilendiren Ermeni soykırımı iddialarıyla ilgili olarak Dışişleri Bakanı ve Başbakan Yardımcısı Abdullah Gül, Türk Tarih Kurumu Başkanı Prof. Dr. Yusuf Halaçoğlu ve Devlet Arşivleri Genel Müdürü'nün bilgi verdiklerini belirten Çiçek, Ermeni meselesinin Birinci Dünya Savaşı'na dayanan geçmişi olduğunu anımsattı. 
     
     ''TÜRKİYE BİR TÖHMETLE KARŞI KARŞIYA" 

     Çiçek, ''Uzun süre beraberce yaşadığımız, aynı devletin tebası olarak birlikte bulunduğumuz ve aramızda herhangi bir sorun yokken, 1. Dünya Savaşı'nın şartları içinde bazı ülkelerin teşvik, tahrik ve vaatleri karşısında Ermenilerin Osmanlı Devleti'ne karşı isyana başvurmaları, orada yaşayan özellikle Müslüman Türklere karşı giriştikleri katliamlar sonucu karşılıklı bir olay meydana gelmiştir'' dedi. 
     Cemil Çiçek, 24 Nisan tarihinin bir sonuç olduğunu, bunun evveliyatı bulunduğunu, savaş şartları içinde gerçekleşmiş durumlar olduğunu vurgulayarak, Türkiye'nin, bu durum gözardı edilerek, bir töhmetle karşı karşıya bulunduğunu söyledi. 
     Türkiye'nin özellikle 1965 yılından sonra Ermeni terörüne maruz kaldığını ifade eden Çiçek, hayatını kaybeden diplomatları da rahmetle andıklarını belirtti. 
     Çiçek, Ermenilerin olabildiğince nüfuz edebildikleri ülkelerin parlamentolarını harekete geçirerek, 15 ülkenin parlamentosundan bazı kararların çıkarılmasını başardıklarını belirtti. 
     
     ''POLİTİKA DEĞİŞİKLİĞİ MECBUR'' 

     Türkiye'nin bugüne kadar bu konunun tarihi bir olay olduğunu ve bunun tarihçiler tarafından açığa çıkarılmasından yana olduğunu anlatan Çiçek, şöyle devam etti 
     ''Meseleyi siyaseten değerlendirdiğimiz takdirde, bu, farklı sonuca götürecektir. O zaman her ülke, başka ülkeyle ilgili olarak pekala geriye dönük bazı olayları parlamentolarından geçirmek suretiyle münasebetler içinden çıkılmaz bir sonuca doğru götürülebilir. Onun için biz Türkiye olarak geriye dönük olayları kin ve nefret konusu yapmak yerine, geleceğe dönük anlayışın, iyimserliğin sonucu olarak tarihçiler tarafından gün ışığına çıkarılmasını istedik. Ancak bizim bu yaklaşımımızın maalesef bir kısım ülkelerde yeterince değerlendirilmediği ya da bazı iç politika veya başka türlü sebeplerle Türkiye'ye karşı tavır olarak ortaya çıktığı da inkar edilemez bir husustur. 
     Onun için Türkiye, bu meselede bugüne kadar olduğu gibi Geçmişe bakmayalım, geleceğe bakalım. Geçmişin acılarını ortaya çıkarıp gelecek nesillerin kin ve nefret üzere yetişmelerine sebep olmayalım düşüncelerini artık geride bırakmıştır. 
     Kimin Türkiye ile ilgili böyle bir iddiası varsa, biz arşivlerimizi açıyoruz, gelip inceleyebilirler. Bu noktada bilim adamları olarak ortak komisyonlar da kurulabilir. Mukabilinde kendi arşivlerini açsınlar. Tarih bilimi neyi gösteriyorsa, araştırmalar neyi gösteriyorsa, Türkiye bu noktada kendinden emindir. Dolayısıyla bu neviden yeni bir üslupla, yeni bir anlayışla bu meselenin değerlendirilmesi gerekmektedir. Biz kendi arşivlerimize dayanarak, kendi tarihimize, kültürümüze güvenerek diyoruz ki kesinlikle bir soykırım söz konusu olmamıştır. Ancak soykırım iddiası vardır diyenlerin yalanlarını ortaya dökmek adına topyekun çabaya ihtiyaç olduğu aşikardır. Bunu bütünlük içinde, devletin bütün kurumları ve toplumun bütün kesimleriyle dünyanın her tarafında asılsız iddiaları ortaya koymak kaçınılmaz bir durum söz konusudur. Türkiye bugüne kadar olduğu gibi, Bunu tarihçilere bırakalım, bu siyasi konu değildir tarzındaki temelde doğru, ama günümüzün ihtiyaçlarını karşılamayan politikadan daha farklı politika izlemeye mecburdur.'' Konunun Bakanlar Kurulu'nda hemen hemen bütün yönleriyle değerlendirildiğini kaydeden Çiçek, bu konuda neler yapılabileceğinin, işin hukuki, siyasi ve tarihi yönleri, yeni bir teşkilatlanmaya ihtiyaç olup olmayacağının ele alındığını kaydetti. 
     Çiçek, Dışişleri Bakanlığı'nın koordinasyonunda çalışmaların aralıksız sürdürüleceğini bildirdi. 
     
     "GEÇEN YIL YÜZDE 12.4 OLAN İŞSİZLİK ORANI, OCAK 2005'TE YÜZDE 11.5'E GERİLEDİ" 

     Adalet Bakanı ve Hükümet Sözcüsü Cemil Çiçek, makro ekonomik dengeler açısından hükümet programında ortaya konulan hedeflerin büyük ölçüde gerçekleştiğini, enflasyon, büyüme, ihracat, faiz oranları ve diğer göstergelere göre ekonominin iyi yolda bulunduğunun açık olduğunu söyledi. 
     Çiçek, Bakanlar Kurulu toplantısında ele alınan ekonomik konularla ilgili bilgi verdi. 
     Merkez Bankası Başkanı Süreyya Serdengeçti'nin Merkez Bankası Kanunu uyarınca kurul üyelerine sunum yaptığını belirten Çiçek, Merkez Bankası'nın özerk kuruluş olması nedeniyle, sunumun önem taşıdığını ifade etti. Çiçek, Türk ekonomisiyle ilgili Merkez Bankası tarafından yapılacak her değerlendirmenin şüphesiz Türkiye'nin ekonomik gidişatı bakımından Türkiye ile ilgili karar verecek yerli ya da yabancı kişi ve kurumlar açısından önemli olduğunu kaydetti. 
     Çiçek, sunuma göre, Türkiye'de sürdürülen ekonomik politikaların, kesintisiz ve kararlı bir şekilde devam ettirilmesi gerektiği sonucunun ortaya çıktığını ifade etti. 
     Birçok hususta, çok olumlu gelişmelerin bulunduğuna dikkati çeken Çiçek, makro ekonomik dengeler açısından, ekonomik hedefler olarak, hükümet programında ortaya konulan hususların büyük ölçüde gerçekleştiğini söyledi. Çiçek, enflasyon, büyüme, ihracat, faiz oranları ve diğer göstergelerde, ekonominin iyi bir yolda bulunduğunun açık olduğunu belirterek, "Ancak bunun bizi rehavete, iyimserliğe sevk etmemesi lazım" dedi. 
     Sürdürülebilir bir büyüme ve kalkınma için siyasi ve ekonomik istikrarın önemine işaret eden Çiçek, ortaya konulan hedeflerin tutturulduğunun, Merkez Bankası tarafından da teyit edildiğini vurguladı. 
     Geçmişte büyüme hedeflerinin, büyük ölçüde kamu yatırımlarıyla gerçekleştiğini, kendileri döneminde özel sektör ağırlıklı büyümenin yaşandığını kaydeden Çiçek, "sağlıklısının da bu olduğunu" belirtti. 
     Çiçek, Türkiye'de iki yıl öncesine kadar özel sektörün kepenk kapattığını, yatırım yapmadığını, bugün ise yatırımların önemli bir kısmının özel sektörce gerçekleştirildiğini ifade etti. 
     Sürdürülebilir bir büyüme için bankacılık reformunun gerçekleşmesi gerektiğini, bununla ilgili yasanın hazırlandığını anlatan Çiçek, sosyal güvenlik ve vergi reformu üzerinde de çalışıldığını belirtti. Çiçek, 36 ilde başlatılan teşvik uygulamasının yanında 13 ile de benzer teşvikler getirildiğini, meyveleri alındıkça hükümetin diğer tedbirleri alacağını bildirdi. 
     Çiçek, serbest rekabet ortamında verimliliğin artırılmasının şart olduğunu, istihdam konusunun da üzerinde durulması gerektiğini anlattı. 
     Cemil Çiçek, 2004 yılının ilk 3 ayında 2 milyon 830 bin olan işsiz sayısının Ocak 2005'te 2 milyon 697 bine düşerek, işsizlik oranının yüzde 12.4'ten, yüzde 11.5'e gerilediğini kaydetti. 
     
     "ERMENİ SOYKIRIM İDDİALARI GİBİ MİLLİ DAVALARDA, SEYİRCİ 

     KALMAK, 'HADİ BAKALIM, HÜKÜMET NE YAPIYOR' DEMEK, ÇOK DOĞRU OLMUYOR" Adalet Bakanı ve Hükümet Sözcüsü Cemil Çiçek, Anayasa Mahkemesi Başkanı Mustafa Bumin'in türbana yönelik açıklamalarını, "Bu neviden şahsi görüşler üzerinde gündem oluşturmak, Türkiye'ye fayda getirmez" diye değerlendirdi. Türkiye'nin önünde birçok meselenin bulunduğunu belirten Çiçek, herkesin şahsi görüşlerini Türkiye'nin gündemine oturtması halinde, Türkiye'nin esas meselelerinden uzaklaştığını söyledi. 
     Çiçek, Bakanlar Kurulu'nun gündemine ilişkin açıklamalarının ardından gazetecilerin sorularını yanıtladı. 
     Bumin'in, Anayasa Mahkemesi'nin 43. kuruluş yıldönümü dolayısıyla düzenlenen törende türban konusuna yönelik açıklamalarının Bakanlar Kurulu'nda gündeme gelip gelmediğinin sorulması üzerine Çiçek, Bakanlar Kurulu'nda, bunun konuşulmadığını söyledi. 
     Çiçek, Anayasa Mahkemesi'nin anayasal bir kuruluş, önemli bir yargı kurumu olduğuna işaret ederek, burada yapılan değerlendirmelerin de önemli olduğunu ifade etti. 
     Bumin'in konuşmasının ikinci sayfasında, değerlendirmelerinin kişisel olduğunu ifade ettiğini kaydeden Çiçek, sözlerini şöyle sürdürdü 
     "Dile getirilen hususlar, Sayın Başkan'ın şahsi görüşleridir. Sadece o yönüyle değil, başka konularda da yüksek yargının bazı kademelerinde, Sayın Başkan ile diğer yargı kademelerinin, yüksek yargının aynı görüşte olmadığını da biliyoruz. Örneğin, ferdi müracaat hakkı ile ilgili olarak, Yargıtay ve Danıştay buna kesinlikle karşıdır. 
     Sayın Başkan'ın konuşması, ikinci sayfadan itibaren, tartışmalı demektir. Kişisel kanaat olması nedeniyle, hiç şüphesiz fikir beyanı açısından saygıyla karşılarız. Onun dışında Anayasa Mahkemesi'nin kuruluş tarzı, bununla ilgili Anayasa değişikliği konusunda da ben, onunla aynı fikirde olsam bile, özellikle yargı kuruluşları onunla ayrı fikirdedir. Kurumsal açıklama olmaması sebebiyle şahsi değerlendirmelere karşı, bir başka şahsi değerlendirme yapmak doğru olmaz. Herkes dinlemiştir, kanaatini de kendisi verir." Çiçek, bir gazetecinin, Bumin'in, türbanın inanç gereği değil, simge olarak kullanıldığını söylediğini belirtmesi üzerine, Türkiye'nin önünde birçok sorun bulunduğunu, herkesin şahsi görüşlerini Türkiye'nin gündemine oturtması halinde ülkenin esas sorunlarından uzaklaştığını, toplumun dikkatinin başka taraflara çekildiğini kaydetti. Çiçek, "Bakanlar Kurulu'nda neleri konuştuğumuzu ifade ettim. Daha o olayların sıcağı geçmeden, o neviden şahsi görüşler üzerinde gündem oluşturmak, Türkiye'ye fayda getirmez" diye konuştu. 
     Türkiye'de yüzlerce, binlerce şahsi görüş çıkacağını, sabahtan akşama, "O ne dedi, siz ne dediniz " diyerek bir yere varılamayacağını ifade eden Çiçek, Bumin'in, daha önceki konuşmalarına atıfta bulunduğunu vurguladı. 
     
     "DERLEYİP, TOPARLAYACAK BİR YAPILANMA" 

     Çiçek, Ermeni soykırım iddialarıyla ilgili daha aktif bir politika izleneceğinin anlaşıldığını, bu çerçevede yeni bir teşkilatlanmaya gidilip gidilmeyeceğini soran gazeteciye, "En azından bir koordinasyona ihtiyaç olduğu ortadadır" karşılığını verdi. 
     Soykırım iddialarıyla ilgili çok değişik kesimlerin, kurumların, şahısların, sivil toplum kuruşlarının çalışmalarının bulunduğuna işaret eden Çiçek, ancak bu çalışmaların belli bir yerden eşgüdüm halinde yapılmadığını, bunun yapılması gerektiğini anlattı. 
     "Bu yapılırken, eğer yeni bir teşkilatlanma ihtiyacı olacaksa, bu yapılacaktır" diyen Çiçek, şöyle konuştu 
     "Türkiye, bu meseleye, daha hazırlıklı devam etmek mecburiyetindedir. Bunun için ne gerekiyorsa, onu yapma kararlılığındayız. İşin birinci ayağı, bu eşgüdüm, koordinasyonun sağlanmasıdır. Herkese, işadamları, her meslek kuruluşuna düşen bu neviden konular vardır. Bu neviden konularda, sadece 'Hükümet, parlamento ne yapacak ' deniliyor. Birçok sivil toplum kuruluşu, meslek örgütü var. Gönül arzu ediyor ki, meslek kuruluşu, meslek odası, yurt dışındaki muhatabına, bu iddiaların doğru olmadığını ortaya koyan mektup yazabilir, kitap, broşür bastırabilir, toplantı yapabilir. Herkesin yapabileceği iş var. Böylesine milli davalarda kenarda, seyirci kalmak, 'Hadi bakalım, hükümet ne yapıyor' demek, bence çok doğru olmuyor. 24 Nisan nedeniyle, dünyanın neresinde, sözde soykırım iddiasına inanan Ermeni asıllı insanlar varsa, bütün çabalarını gösteriyor." Çiçek, AB müzakere süreci öncesinde, birçok meslek kuruluşu, sivil toplum örgütünün, Türkiye'nin AB üyeliğini desteklemek için çalışmalar yaptığını anımsatarak, bu konuda da aynı çalışmaların yapılabileceğini dile getirdi. 
     Koordinasyona ihtiyaç bulunduğunu yineleyen Çiçek, "Eğer devletin mevcut kurumları buna yetmeyecekse, bunların hepsini derleyip toparlayacak bir yapılanmaya da gidilebilir" dedi. 
     Çiçek, İncirlik Üssü'nün kullanımına ilişkin bir soruya karşılık, bu konunun, Bakanlar Kurulu gündeminde bulunmadığını bildirdi. Çiçek, gerekli olması halinde, bundan sonra açıklamayı Dışişleri Bakanlığı'nın yapacağını belirtti. 
     
     "SOĞAN YEMEDİĞİMİZ İÇİN AĞZIMIZ DA KOKMAZ" 

     Başbakan Recep Tayyip Erdoğan'ın mektubuna Ermenistan'dan yanıt gelip gelmediğine ilişkin bir soruyu da, Çiçek şöyle yanıtladı 
     "Benim bildiğim, şu ana kadar henüz bir cevap gelmedi. ABD Başkanı'nın dünkü konuşmasında da Sayın Başbakan'ın bu noktadaki teşebbüsüne atıf var. Memnuniyetle karşılanan bir husustur. Ümit ederiz ki olumlu cevap gelir. Gerçeklerin üzeri örtülerek, bir yere varılamaz. Bunun ortaya çıkarılması lazımdır. Ortaya çıkarması gerekenler de bilim adaları, tarihçilerdir. Siyasetçiler olarak, önünü açalım, kararlı olalım. Biz, kendimize, tarihimize güveniyoruz. O konuda soğan yemediğimiz için de ağzımız kokmaz. O kadar da kendimizden eminiz." 
     
</TEXT>
</DOC>
