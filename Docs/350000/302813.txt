<DOC>
<DOCNO> 302813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonspo13.html </URL>
<DATE> 2005/01/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yılın ilk derbisinden notlar A.İpekçi tarihi günlerinden birini yaşıyor 
</HEADLINE>
<TEXT>

     Türkiye Basketbol Ligi'nde TBL Fenerbahçe ile Galatasaray arasında yapılan 2005 yılının ilk derbi maçında Abdi İpekçi Spor Salonu tarihi günlerinden birini yaşadı. 
     Fenerbahçeli ve Galatasaraylı taraftarlar tribünlerde kendilerine ayrılan yerleri doldururken, bu sezon ilk kez bir lig maçında seyirciler Abdi İpekçi Spor Salonu'nu tamamen doldurdu. Karşılaşmada güvenlik nedeniyle tribünde iki takım arasındaki koltuklar boş bırakıldı. Maçı yaklaşık 10 bin taraftar izledi. 
     
     ROWE'UN LİSANSI ÇIKMADI 

     Galatasaray'ın yeni transferlerinden ABD'li Justin Rowe, lisansı çıkarılamadığı için Fenerbahçe karşısında forma giyemezken, diğer yeni transfer Burak, ilk 5'te yer aldı. 
     Galatasaray Menajeri Turabi Genç, Noel tatili nedeniyle Rowe'un ''Letter of Clearence'' ABD'de hiçbir takımla ilişkisi olmadığına dair belge yazısının gelmediği için lisansını çıkaramadıklarını, bu oyuncunun işlemlerinin yarın tamamlanacağını söyledi. 
     
     BİLETLER KARABORSADA 

     Taraftarların büyük ilgi gösterdiği maçta biletler de karaborsaya düştü. 
     Karşılaşma öncesi gişelerde uzun kuyruklar oluşurken, biletler karaborsada yüksek fiyatlara alıcı buldu. 
     Abdi İpekçi Spor Salonu'nun çevresinde dolaşan çok sayıda karaborsacının, salona gelen taraftarlara bilet satmaya çalıştığı görüldü. 
     
     TRİBÜNLERDE BÜYÜK COŞKU 

     Karşılaşma öncesi iki takım taraftarı da tribünlerde büyük coşku yaşarken, birbirlerine göndermeler yaptı. 
     İki takımın taraftarlarının bulunduğu tribünlerde büyük bayraklar açılırken, Galatasaraylı taraftarlar, ''Herkes Dr. Nazım'ı bilecek'' yazılı pankart, Fenerbahçeli taraftarlar ise 6-0'lık futbol maçını hatırlatan pankartlar açtı. 
     Taraftarlar birbirlerine karşı tezahüratlar yaparken, bir ara Fenerbahçeli taraftarların bulunduğu pota arkası tribünde bir grup taraftar kendi arasında kavga etti. Olay büyümeden güvenlik güçlerinin müdahalesiyle sona erdi. 
     Karşılaşma sırasında zaman zaman Galatasaraylı taraftarların bulunduğu tribünde de aralarında kavgalar çıktı. Bu kavgalar da büyümeden önlendi. 
     Maç öncesi Fenerbahçe tribün lideri, Galatasaray Antrenörü Halil Üner, Galatasaray tribün lideri ise Fenerbahçe Antrenörü Aydın Örs'e takımlarının atkılarını hediye etti. 
     
     GENİŞ GÜVENLİK ÖNLEMLERİ 

     Derbi maç için Abdi İpekçi Spor Salonu içinde ve çevresinde geniş güvenlik önlemleri alındı. 
     Çevik kuvvet ekipleri salon dışında iki takım taraftarları arasında barikatlar kurarken, salon içinde de iki takım taraftarları arasındaki koltuklara polisler oturtuldu. Tribün önlerinde de sıralanan güvenlik güçleri maç sırasında yüzleri devamlı tribünlere dönük olarak görev yaptı. Karşılaşma için çok sayıda polis görevlendirilirken, yaklaşık 400 özel güvenlik mensubu da salon içinde polislere yardımcı oldu. 
     
     YÖNETİCİLER TRİBÜNDE 

     Karşılaşmaya iki takım yöneticileri de ilgi gösterdi. 
     Fenerbahçe Kulübü Başkanı Aziz Yıldırım, İkinci Başkan Nihat Özdemir ve bazı yönetim kurulu üyeleri protokol tribününde yerlerini alırken, Galatasaray Kulübü'nden sadece Başkan Yardımcısı Turgay Kıran protokol tribününde, sarı-lacivertli yöneticilerin arasında oturdu. Sarı-kırmızılı yöneticiler Fatih Gökşen, Şükrü Ergün, Derya Taşdelenler ve Niyazi Yelkencioğlu'nun Galatasaray bencinin arkasındaki sandalyelere oturmaları dikkati çekti. 
     Karşılaşmaya medya mensupları da büyük ilgi gösterirken, çok sayıda gazeteci maçta görev yaptı. 
     
</TEXT>
</DOC>
