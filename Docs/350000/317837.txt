<DOC>
<DOCNO> 317837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun36.html </URL>
<DATE> 2005/02/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Güney Osetya lideri Tiflis'in çözüm planını inandırıcı bulmuyoruz... 
</HEADLINE>
<TEXT>

     Gürcistan'dan tek yanlı bağımsızlık ilan eden Güney Osetya'nın lideri Eduard Kokoeti, ''Tiflis yönetiminin çözüm planını, inandırıcı bulmadıklarını'' belirtti. 
     Kokoeti yaptığı açıklamada, Gürcistan Cumhurbaşkanı Mihail Saakaşvili'nin sorunların çözümü sürecinde bugüne kadar yürüttüğü askeri kampanyadan sonra ortaya konulan barışçıl çözüm planının Oset halkı için ikna edici olmadığını kaydetti. 
     Gürcistan hükümetiyle Güney Osetya'nın bağımsızlığı temelinde bölge halkının yasal haklarının güvence altına alınması, kaçakçılıkla mücadele ve bölge ekonomisinin geliştirilmesi gibi konular üzerinde görüşmeler yapmaya hazır olduklarını bildiren Kokoeti, ''Bağımsızlıklarının tanınması sürecini konuşmak istediklerini'' söyledi. 
     Saakaşvili'nin, getirdiği barışçıl çözüm planını inandırıcı bulmadıklarını belirten Kokoeti, ''Tiflis'in sorunları askeri yoldan çözme isteklerini gösteren birçok kanıt olduğunu'' kaydetti. Saakaşvili, daha önce yaptığı açıklamada, Güney Osetya'ya ''genişletilmiş özerklik statüsü'' vermeye hazır olduklarını belirtmiş ve bu yöndeki barışçıl çözüm planlarına uluslararası platformda destek istemişti. 
     
     OSET SORUNU 
     Sovyetler Birliği'nin dağılması ve Gürcistan'ın 1991'de bağımsızlığını ilan etmesinin ardından Güney Osetya, Tiflis'ten ayrılarak Rusya sınırları içinde kalan Kuzey Osetya ile birleşmek istedi. 
     Bunun üzerine başlayan çatışmalar, 1992'de Gürcü, Oset ve Rus birliklerinden oluşan barış gücünün bölgeye yerleştirilmesiyle son buldu. 
     Bölge halkının büyük bölümü Rus pasaportuna sahip ve Rus para birimi ruble yaygın şekilde kullanılıyor. Çoğunluğunu Hıristiyanların oluşturduğu 70 bin nüfuslu bölgede Osetçe, Gürcüce ve Rusça konuşuluyor. 
     
</TEXT>
</DOC>
