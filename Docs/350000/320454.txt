<DOC>
<DOCNO> 320454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur26.html </URL>
<DATE> 2005/03/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İnanılmaz ölüm 
</HEADLINE>
<TEXT>

     Zafer SAMANCI- Taner ORAL DHA 

      KONYA'nın Karatay İlçesi'nde anneannesinin evine bahçe duvarından girmek isteyen 5 yaşındaki Şükrü Afşarlı, kapının üzerindeki çamaşır ipine boynunun dolanması sonucu boğularak öldü. 
     Hocalar Köprü Mahallesi, Bilge Sokak, 8 numaralı evde oturan Fahri ve Leyla Afşarlı çiftinin iki çocuğundan biri olan Şükrü Afşarlı, bugün saat 13.30 sıralarında oturdukları evlerinin karşısında bulunan anneannesi Zeliha Sağlam'ın evine gitmek istedi. Evden çıkan 5 yaşındaki Şükrü Afşarlı, anneanesinin bahçeli evinin duvarla çevrili kapısına geldi. 
     Anneannesinin evde olmaması ve kapının kapalı olması nedeniyle, biriket duvarın üstüne çıkan küçük çocuk, avluya inmek isterken kapının üzerinde bağlı olan ipe boynu dolandı. Bir süre burada asılı kalan Şükrü Afşarlı, ipten boynu kurtulduktan sonra yaklaşık 2 metre yükseklikten yere düştü. Olay yerinde yaşamını yitiren küçük çocuğun cansız bedenini, misafirlikten dönen anneanne Zeliha Sağlam buldu. Polis yaptığı ilk incelemede, küçük çocuğun, boynunun ipe dolanması sonucu boğularak öldüğünü belirledi. 
     Torunun ayakkabılarını eline alarak ağlayan anneanne Zeliha Sağlam, "Hiç evde durmazdı. Bana çok düşkün olduğu için evden kaçar bana gelirdi. Ben misafirliğe gittiğim için evde yoktum. Yine benim yanıma gelmiş, ama ben ölüsünü buldum'' diye gözyaşı döktü. 
     Oğlunun öldüğünü duyan anne Leyla Afşarlı ise, çocuğunun cesedi hiç gösterilmeden bir yakınlarının evine götürüldü. 
     Olay yerinde araştırma yapan polis, inanılmaz bir şekilde yaşamını yitiren küçük çocuğun cesedini, otopsi için Konya Numune Hastanesi morguna kaldırdı. 
     
</TEXT>
</DOC>
