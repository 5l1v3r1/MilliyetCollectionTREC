<DOC>
<DOCNO> 339718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/guncel/axgun02.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan oto teypli bomba 
</HEADLINE>
<TEXT>


Emniyet'in, bombalı saldırılar konusunda bir hafta önce tüm illeri uyardığı ortaya çıktı 

TOLGA ŞARDAN Ankara 

Emniyet'in, Kuşadası'nda bomba imha uzmanı Başkomiser Yaşar Aykaç'ın walkman kasetçalar içine yerleştirilen düzenekle gerçekleştirilen patlamada şehit olmasına benzer saldırılar konusunda, bir hafta önce tüm illeri uyardığı ortaya çıktı. Patlayıcıların, oto teybi, video kaset ya da kasetçalar düzeneklerinde hazırlandığı kaydedilen genelgede, amirlerin, personeli bilgilendirmesi istendi. 
PKK'nın yöneticilerinden Murat Karayılan'ın, yeniden bombalı ya da intihar saldırıları düzenlenmesi talimatı verdiği yönündeki istihbaratı da dikkate alan emniyet, özellikle turistik bölgelerdeki muhtemel eylemlere karşı, tüm birimlere "acil" kodlu bir genelge gönderdi. 22 Nisan tarihli yazıda, terör örgütünün son dönemde kırsal alanda verdiği kayıplara karşı eylem kararı aldığına dikkat çekildi. Geçen yıl ortaya çıkarılan, çalındığında harekete geçen cep telefonlu düzeneklerin de eylemlerde kullanılabileceğine dikkat çekildi. Birim amirlerine PKK'nın taktiklerini personele anlatmaları talimatı verildi. 

7.5 kilo plastik patlayıcı bulundu 

ERDAL KILINÇ İstanbul 
İstanbul Terörle Mücadele Şubesi ekiplerince Ümraniye'deki bir hücre evine yapılan baskında Kuzey Irak'tan getirilen ve PKK'nın eylemlerinde kullanılması planlanan 7.5 kilo plastik patlayıcı ele geçirildi. Operasyonda örgüt üyeleri Ozan Özyağcı ve kurye Yunus Akbal gözaltına alındı. Evde yapılan aramada da 7.5 kilo plastik patlayıcının yanı sıra, 10 elektrikli fünye, 2 telsiz başlığı, 2 telsiz soketi ve kabloyla bir şifreli doküman ele geçirildi. 


</TEXT>
</DOC>
