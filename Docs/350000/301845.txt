<DOC>
<DOCNO> 301845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun41.html </URL>
<DATE> 2004/12/29/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
Deprem ve Tsunami doğanın dengesini bozdu 
</HEADLINE>
<TEXT>

     Asya'nın güneyindeki deprem ve tsunami felaketinin kıyı bölgelerde doğanın dengesine verdiği zararın telafisinin yıllar süreceği bildirildi. 
     Fransa'nın Gelişim için Araştırma Enstitüsü'nden IRD Oşinograf Okyanusbilimci Jacques Merle, kıyı bölgelerdeki ekolojik sistemin doğanın hassas noktalarından olduğunu belirterek, buralarda mercan bölgelerinin ve kıyı şeridindeki tropikal yapraklı ormanın büyük zarar gördüğünü kaydetti. 
     Kasırgalardan ve insanların etkisinden ötürü zaten zarar görmüş olan hassas mercan bölgelerinin, tsunamilerle büyük ölçüde tahrip olduğunu belirten Merle, tsunamiler yüzünden balıklar ve diğer üst sınıf organizmalardan oluşan faunanın da zarara uğradığını, bunun kanıtını sahillere yığınlar halinde taşınan balıkların gösterdiğini söyledi. 
     Kökleri yukarıda yapraklı yeşil ağaçlardan oluşan kıyılardaki mangrov ormanlarının da deniz ve kara arasında bir tampon görevi gördüğünü vurgulayan Fransız bilimadamı, bu ormanların da depremin ardılı tsunamilerin kurbanı olduğunu kaydetti. 
     Fransız bilimadamı, mangrov ormanlarının, bazı balıkların ve kabuklu deniz canlılarına üreme ve gelişme ortamı sağlamasının yanı sıra erozyonla mücadele, kıyıların dalgalara, fırtınalara ve kasırgalara karşı korunmasında önemli rol oynadıklarını belirtti. 
     
</TEXT>
</DOC>
