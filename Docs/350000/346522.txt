<DOC>
<DOCNO> 346522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonyas03.html </URL>
<DATE> 2005/05/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
300 kişinin konuştuğu dilin sözlüğü hazırlandı 
</HEADLINE>
<TEXT>

     BBC 

      Dilbilimciler, Kanada'da yok olmakta olan bir kızılderili kabilesinin anadilini sözlüğe aktarmayı başardı. 
     Nuçahnult dili yaklaşık 300 kişi tarafından konuşuluyor, sözlükte ise, yedi bin beş yüz sözcük yer alıyor. 
     konuşan sauyısı az olsa da beş bin yıl sonra da olsa, Kuzey Amerika'da yaşayan bir kızılderili kabilesinin de artık bir sözlüğü var. 
     Nuçahnult dilini konuşan yaklaşık 300 kişilik kabile, Kanada'nın batısında, Vancouver'da yaşıyor ama kabilenin genç üyelerinin hemen hemen hiçbiri bu dili konuşamıyor. 
     Sözlükte, yaklaşık 15 yıl süren bir araştırmanın meyvesi olan 7 bin 500 sözcük yer alıyor. Çalışmada esas olarak, şu anda bu dili konuşanlar ve dilbilimci Edward Sapir'in yaklaşık yüz yıl önce aldığı notlardan yararlanıldı. 
     Şu anda kabilenin ancak yüzde 10'unun bu dili konuştuğunu aktaran çalışmanın öncülerinden New Castle Üniversitesi öğretim üyesi John Stonham, "Dilin sahip olduğu karmaşıklık nedeniyle dilbilimciler tarafından büyüleyici bulunduğunu" belirtiyor. 
     Stonham, bir cümlede anlatılabilecek bir şeyin, bu dilde, bir sözcükte ifade edilebileceğini bazı kavramların da bir tek hecede özetlenebildiğini söylüyor. 
     Stonham'ın verdiği bilgiye göre, tek kelime içindeki bazı heceler ya da sesler, bu dildeki, belirli kavramları tanımlayabiliyor. Örneğin, ''Kocası ava giden kadın, eşini evde bekler'' cümlesi Nuçahnult dilinde tek bir sesle anlatılabiliyor. 
     Profesör Stonham, kelimelerin anlamlarını içeren sözlüğün, öğretmenleri bu dili sınıfta kullanmaya özendirmesini, yaşlıları da anadillerini gelecek kuşaklara aktarmaya teşvik etmesini umduklarını vurguluyor. 
     
</TEXT>
</DOC>
