<DOC>
<DOCNO> 324007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko09.html </URL>
<DATE> 2005/03/16/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Mali disiplinin faturası memura çıktı 
</HEADLINE>
<TEXT>

     ANKARA ANKA 

Faiz dışı bütçe harcamasının yüzde 98 artarak 6.8 milyar YTL'ye çıktığı bu yılın ilk iki ayında, "göz kamaştırıcı" olarak nitelendirilen mali disiplinin faturasını kamuda çalışanlar ödedi. 
     Anılan dönemde faiz dışı bütçe harcamaları içinde en düşük artış personel, özellikle de memur maaşı ödemelerinde yaşandı. Maliye Bakanlığı'nın ocak-şubat bütçe gerçekleşmelerine ilişkin verileri, mali disiplinin faturasını kamuda çalışanların ödediğini gösteriyor. 
     Faiz dışı harcama toplamının yüzde 15.8 oranında büyüdüğü yılın ilk iki ayında, konsolide bütçeye dahil kuruluşların, memur, işçi, sözleşmeli ve geçici personel için yaptığı toplam ödeme yüzde 5.7 artarak 5.6 miyar YTL olarak gerçekleşti. Bu kapsamdaki memur maaş ödemeleri yüzde 4'lük büyümeyle 5.9 milyar YTL'de kalırken, işçilere yapılan ödemeler yüzde 12.9'luk büyümeyle 473 milyon YTL, sözleşmelilere yapılan ödemeler yüzde 6.8'lik azalmayla 106 milyon YTL oldu. 
     Geçici personele yapılan ödemeler ise yüzde 79.5'lik artışla 156 milyon YTL'ye ulaştı. Buna karşılık diğer faiz dışı harcama kalemlerinden mal ve hizmet alımları için yapılan harcamalar yüzde 98.9'luk büyümeyle 600 milyon YTL'ye kadar yükseldi. Bu kapsamdaki sağlık harcamaları yüzde 290, Milli Savunma Bakanlığı'nın cari harcamaları yüzde 31, Emniyet Genel Müdürlüğü'nün cari harcamaları yüzde 82.3, diğer kuruluşların cari harcamaları ise yüzde 71.2 büyüdü. 
     Faiz dışı harcama olarak sınıflandırılan sosyal güvenlik kuruluşlarına bütçeden yapılan transferler içerisindeki Emekli Sandığı'na transferler yüzde 25.5, Bağ- Kur'a transferler yüzde 16.2, SSK'ya transferler ise yüzde 52.6 oranında artış kaydetti. Her üç kuruluşa bütçeden iki ayda yapılan toplam transferler yüzde 30.1 büyüyerek 3.7 milyar YTL olarak gerçekleşti. Bunlardan ayrı olarak Devletin kendi çalışanları için sosyal güvenlik kuruluşlarına ödediği primler ise yüzde 24.8 oranında artarak 754.9 milyon YTL oldu. Bu arada tarım sektörüne bütçeden yapılan destekleme ödemeleri ise doğrudan gelir desteği ödemelerine geç başlanması nedeniyle geçen yılın aynı dönemine göre yüzde 13 oranında azalarak 690 trilyon lirada kaldı. 
     Geçen yıl ocak ayında başlanan doğrudan gelir desteği ödemeleri bu yıl şubat ayı sonunda yapılmaya başlandı. Konsolide bütçeden kamu çalışanlarına yapılan ödemelerin toplam faiz dışı bütçe harcamaları içinde 2004 yılının aynı döneminde yüzde 50 olan payı bu yıl yüzde 45.5'e kadar geriledi. Buna karşılık tarımsal destekleme ödemeleri dışındaki faiz dışı harcamaların payı önemli ölçüde artış gösterdi. 
     
     BÜTÇEYE FAİZ DESTEĞİ 

     Ocak-şubat dönemi bütçe açığının geçen yılın aynı dönemine göre yüzde 80 oranında azalarak 1.3 milyar YTL'de kalmasında ise faiz harcamalarındaki azalış belirleyici oldu. Bu dönemde faiz harcamaları geçen yılın aynı dönemine göre yüzde 18.9 oranında azalarak 8.1 milyar YTL'de kaldı. 
     
</TEXT>
</DOC>
