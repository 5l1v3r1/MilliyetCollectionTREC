<DOC>
<DOCNO> 306149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy07.html </URL>
<DATE> 2005/01/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Reyhan Balandı AKP'ye asla dönmem 
</HEADLINE>
<TEXT>

     Sezer KÜÇÜKKURT DHA 

      AKP'den istifa eden Afyonkarahisar Milletvekili Reyhan Balandı, bu partiya asla geri dönmeyeceğini söyledi. AKP İl Başkanı Burhanettin Çoban ile yaşadığı sorunlar yüzünden partiden ayrılan Balandı, başka bir partiye geçmesinin de söz konusu olmadığını belirtti. 
     Afyonkarahisar'da merhum gazeteci, TRT ve Hürriyet Gazetesi'nin eski muhabiri Fatih Gümüş'ün ölüm yıldönümü nedeniyle düzenlenen anma törenlerine katılan Bağımsız Milletvekili Reyhan Balandı, istifasının ardından partiye dönmesi için yapılan çağrıları kabul etmediğini söyledi. Aynı zamanda yerel Görüntü Gazetesi'nin sahibi olan Milletvekili Balandı, gazetecilerin sorularını yanıtladı. 
     Başka bir partiye geçmesinin söz konusu olmadığını belirten Reyhan Balandı, "Bana oy veren seçmenlerimin başımın üzerinde yeri var. Onlar için bağımsız olarak ne gerekiyorsa, elimden gelen her şeyi yapacağım. Benim onlar için ne kadar çırpındığımı biliyorlar. Milletvekilliğine bağımsız olarak devam edeceğim'' diye konuştu. 
     Başka bir partiye geçmek için istifa etmediğini söyleyen Balandı, "Biz üç milletvekili ve bir belediye başkanı o il başkanı ile çalışamayacağımızı yazılı ve sözlü olarak dile getirdik. Genel Merkez gerekli işlemi yaptı ama biraz geç kaldı.'' Balandı AKP'den kendisine dön' çağrısında bulunulması halinde partiye dönüp dönmeyeceği sorusunu ise "Asla'' diyerek yanıtladı. AKP'ye geri dönmeyi düşünmediğini belirten Balandı, "Şunu da söyleyeyim, istifamı resmi olarak Meclis Başkanlığı'na verdikten sonra istifamı çekmem istendi, ancak kabul etmedim'' dedi. 
     CHP ya da DYP'ye katılacağı şeklindeki iddiaları da reddeden Reyhan Balandı, milletvekilliğini bağımsız olarak devam ettirmeyi düşündüğünü söyledi. Balandı, başka partilerden hiç kimseyi aramadığını belirterek, "Doğal olarak onlar beni aramış olabilirler. Ama kimseyle görüşmedim. Hiçbir görüşmeyi de kabul etmedim'' dedi. 
     Reyhan Balandı'nın istifasının ardından Ankara'ya giden AKP İl Başkanı Burhanettin Çoban da Genel Merkez'deki görüşmelerin ardından görevinden istifa etmiş, AKP Afyonkarahisar İl Başkanlığı'na Kadir Hancıoğlu getirilmişti. 
     
</TEXT>
</DOC>
