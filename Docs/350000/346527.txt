<DOC>
<DOCNO> 346527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonyas08.html </URL>
<DATE> 2005/05/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Doğum kontrol hapı, seks isteğini tamamen ortadan kaldırıyor 
</HEADLINE>
<TEXT>

     The Independent 

      Cinsel bozukluk yaşayan kadınlarla ilgili araştırmada, doğum kontrol ilacı kullananlarda, isteği azaltan bir madde, üç-dört kat fazla çıktı. 
     Kadınların cinsel hayatını özgürleştiren doğum kontrol hapları tam tersi de sonuç verebilir. ABD'de yapılan araştırmaya göre cinsel isteği düşürdüğü bilinen bu haplar libidonun kalıcı olarak ortadan kalkmasına sebep olabiliyor. 
     Doğum kontrol hapları hem kadın hem de erkeklerde seks dürtüsünü harekete geçiren testosteron hormonunu frenleyerek ve bu hormonun etkilerini engelleyen 'SHBG' adlı bir maddenin salgılanmasını arttırarak görev yapıyor. Bazı kadınlarda bu etkiler kendini düşük libido, azalan ya da ortadan kalkan orgazm ve acılı cinsel ilişki şeklinde gösteriyor. Yine de şimdiye kadar bilinen, hapların kullanımının bırakılmasından sonra her şeyin normale döndüğüydü. 
     
     Bir yıl boyunca hormonları ölçüldü 
     ABD'deki Boston Üniversitesi'nde Irwin Goldstein ve Claudia Panzer tarafından yapılan araştırma ise durumun daha vahim olabileceğini gösteriyor. Cinsel bozukluk kliniğine giden 125 genç kadın üzerinde araştırma yapan uzmanlar, bir yıl boyunca her üç ayda bir bu kadınların kanındaki SHBG seviyesini ölçtü. Kadınların 62'sinin doğum kontrol hapı kullanıyor olduğu, 40'ının daha önce kullanmış olduğu, 23'ünün ise hiç bu ilaçlardan kullanmadığı belirtildi. 
     Hap almayı bırakmış kadınlarda SHBG seviyesinin düşmüş olduğu, ancak bu seviyenin, hiçbir zaman hap kullanmamış kadınlardan yine de üç-dört kat fazla olduğu ortaya çıktı. Uzmanlar "Doğum kontrol haplarının, bir kadının cinsel hayatını hayatının sonuna kadar etkileyebilme olasılığı var" dedi. 
     ABD Klinik Endokrinologlar Derneği toplantısında açıklanan sonuçlar hakkında konuşan Britanya Aile Planlaması Derneği sözcüsü 'Kadınların hangi oranda etkilendiğiyle ilgili bir veri yok ancak küçük bir oran olduğunu düşünüyoruz. Şik yeti olan kadınların doktora başvurmalarını öneriyoruz. Doğum kontrol bantları ve diğer korunma yöntemlerine olan ilgi gün geçtikçe artıyor" dedi. 
     
</TEXT>
</DOC>
