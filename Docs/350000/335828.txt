<DOC>
<DOCNO> 335828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun17.html </URL>
<DATE> 2005/04/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
AİHM'de Öcalan kararı Mayıs'ta verilecek... 
</HEADLINE>
<TEXT>

     Avrupa İnsan Hakları Mahkemesi'nde AİHM temyiz kurumu niteliğindeki Büyük Daire'nin, terör örgütü elebaşısı Abdullah Öcalan ile ilgili kararını mayıs ayında vermesi bekleniyor. 
     AİHM kaynaklarından alınan bilgiye göre, Büyük Daire'nin kararı mayıs ayının ilk yarısında açıklanacak. 
     Avrupa Konseyi kaynakları, Strasbourg Mahkemesi'nin, ''adil yargılanma hakkının ihlal edildiğini'' teyit etmesi halinde bile, terör örgütü elebaşısının Türkiye'de tekrar yargılanmasına ilişkin olası bir tavsiyenin, AİHM kararlarını denetlemekle yükümlü Avrupa Konseyi'nin karar organı Bakanlar Komitesi'nde ele alınacağına dikkati çekiyorlar. 
     Bakanlar Komitesi'nde bu tavsiye kararının alınmasınınsa uzun sürmesi bekleniyor. 
     ''Öcalan'ın mutlaka yeniden yargılanmasının gerekli olmayabileceğine'' işaret eden kaynaklar, ''yeniden yargılanma talebinde bulunma hakkının tanınmasının bile yeterli olabileceğini ve bu konudaki nihai kararın Türk yargısına bırakılabileceğini'' ifade ediyorlar. 
     Kaynaklar, bu konudaki gelişmelerin, AİHM'nin kararının içeriğine göre şekilleneceğini belirtiyorlar. 
     
     DAVANIN GEÇMİŞİ 
     Büyük Daire, 9 Haziran 2004 tarihinde ikinci bir duruşma düzenleyerek, tarafların görüşlerini yeniden dinlemişti. 
     AİHM, 2003 yılı mart ayında aldığı kararda, terör örgütü elebaşısının avukatlarının başvurusuyla ilgili olarak, Türkiye'nin Avrupa İnsan Hakları Sözleşmesi'nin AİHS adil yargılanma hakkıyla ilgili 6., gözaltı süresinin uzunluğuyla ilgili 5. ve kötü muameleyle ilgili 3. maddesini ihlal ettiğine hükmetmişti. 
     Türkiye'nin AİHS'nin adil yargılanma hakkıyla ilgili 6. maddesinin 1. ve 3. fıkralarını ihlal ettiğini savunan AİHM, duruşmalar başladıktan sonra askeri yargıcın sivil yargıçla değiştirilmesini yeterli görmemiş ve savunma için gerekli olanak ve zamanın verilmediğine karar vermişti. 
     Mahkeme, AİHS'nin gözaltı süresiyle ilgili 5. maddesinin 3. ve 4. fıkralarının da ihlal edildiğini, terör örgütü elebaşısının mahkemeye çıkarılmadan önceki gözaltı süresinin de uzun olduğunu savunmuştu. 
     AİHS'nin yaşam hakkıyla ilgili 2. maddesiyle ilgili şikayet konusunda, Türkiye'nin ihlalde bulunmadığı görüşüne varan AİHM, terör örgütü elebaşısı Abdullah Öcalan'ın adil olmayan bir yargılama sonucunda ölüm cezasına çarptırılmasını, AİHS'nin kötü muamelenin önlenmesiyle ilgili 3. maddesinin ihlali olarak görmüştü. 
     Strasbourg mahkemesi, avukatlarının, terör örgütü elebaşısının Kenya'dan yasadışı bir biçimde getirildiği ve ayrımcılığa tabi tutulduğu yolundaki şikayetleriniyse reddetmişti. 
     AİHM, terör örgütü elebaşısı Öcalan'ın avukatlarının AİHS'nin 7, 8, 9, 10 ve 18. maddelerine dayanarak yaptıkları başvuruların incelenmesine de oybirliğiyle gerek görmezken, Kenya'dan getirilişi ve cezaevindeki koşullarıyla ilgili olarak herhangi bir kötü muamelenin oluşmadığı, dolayısıyla 3. maddenin ihlal edilmediği sonucuna varmıştı. 
     Mahkeme, saptadığı ihlallerin şikayetçinin olası mağduriyetini gidermeye yeterli olduğu gerekçesiyle Türkiye'yi maddi ve manevi tazminata mahkum etmemişti. Buna karşılık, Türkiye'nin karşı tarafa yargılama masrafları karşılığı olarak 100 bin avro ödemesine karar vermişti. 
     
</TEXT>
</DOC>
