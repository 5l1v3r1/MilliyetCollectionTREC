<DOC>
<DOCNO> 319958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko16.html </URL>
<DATE> 2005/03/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Boya sektörü bahara 2001 fiyatlarıyla giriyor... 
</HEADLINE>
<TEXT>

     Kış mevsiminde inşaat sektöründeki yavaşlamaya paralel olarak durgunluğa giren ve bahar aylarının gelmesini dört gözle bekleyen boya sektöründe, fiyatların da 2001 rakamlarına gerilediği belirtildi. 
     Konya Sanayi Odası KSO Boyacılar Komitesi Başkanı Mehmet Nuri Kara, Mart ayına girilmesiyle birlikte inşaat sektöründe, en azından kış aylarına oranla bir canlanmanın beklendiğini, boya imalat ve satış grubunun da sektördeki canlılığa hazırlandığını belirtti. 
     Yeni renk kataloglarının bayilerin eline büyük ölçüde ulaştığını anlatan Kara, 2005 sezonu için önde gelen boya üreticisi firmaların, pastadan daha fazla pay kapabilme adına fiyatlarını mümkün olduğu kadar aşağı çekip, ürün kalitesinde ciddi artışlara gittiğini belirtti. 
     Boyaların kalitesiyle birlikte ürün çeşitliliği ve renk seçeneklerinin de genişlediğini ifade eden Kara, şunları kaydetti 
     ''Elimize ulaşan renk kataloglarında, iç cephelerde en fazla tercih edilen krem renginin yaklaşık 100 farklı tonu bulunuyor. Renk yelpazesindeki artışın bir nedeni de vatandaşların son yıllarda çok seçici hale gelmesi... Öyle ki, artık renk konusunda hiçbir bilgisi olmayan tüketici bile, seçmiş olmak için renk seçiyor. Eskiden tüm yatak odaları, evi kullanacak kişiye bile sorulmadan pembeye, diğer iç cepheler ise griye boyanırdı. Artık, Yatak odası pembe, antre ve diğer odalar gri olsun diyen müşteri bulamıyoruz. Evlere, şantiyelere ya da kooperatif yönetimlerine giden kataloglarda renk, günler süren karar verme süreci sonunda tespit ediliyor.'' 
     
     SU BAZLI BOYALARDA KALİTE ARTIYOR 
     Boya çeşitliliği ve kalitesi artan piyasada fiyatların 2001 yılı rakamlarına gerilediğini vurgulayan Kara, şunları kaydetti 
     ''Piyasada, gerek sağlık, gerekse yıllarca solmayan renkler için sadece su bazlı sentetik boyalar kullanılıyor. 2005 yılı sezonunda da bu tercihin değişmediğini görüyoruz. 
     15 litrelik standart 1 teneke kaliteli su bazlı sentetik boyayı 144 YTL'den satıyoruz. Toptan satışlarda ise fiyat yüzde 50'ye kadar düşebiliyor.'' 
     
     BURSA'DA DA BOYACILARIN GÖZÜ BAHARDA 
     Öte yandan, Bursa Yağlıboyacılar Odası Başkanı Muhlis Kaya de, ilkbahar mevsiminin gelmesiyle ev ve işyerlerinde boya, badana işlerinin başladığını hatırlatarak, boyacıların bu mevsim itibariyle yoğun iş temposuyla çalışmaya başladıklarını söyledi. 
     Boyacılık mesleğinde, aralık, ocak ve şubat aylarında işlerin yüzde 100'e yakın azaldığını ifade eden Kaya, ''Yağmurdu, kardı derken doğru dürüst iş yapamadık. Yani kış mevsimi nedeniyle boyacılar zorunlu olarak tatile çıktı. Bu nedenle, ilkbaharın gelmesi ve sezonun açılması için gün sayıyoruz'' dedi. 
     Kaya, hareketli bir döneme girmeden önce üyelere yönelik olarak eğitim seminerleri düzenlediklerini ve yeni sistemler ile ürünleri üyelere tanıttıklarını anlattı. 
     
</TEXT>
</DOC>
