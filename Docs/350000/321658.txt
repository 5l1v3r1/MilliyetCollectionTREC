<DOC>
<DOCNO> 321658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/ekonomi/eko03.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez, faizi indirip kuru izlemeye alır 
</HEADLINE>
<TEXT>


Merkez'in kısa vadeli faizleri 0.50 puan indirmesini bekliyoruz. Faiz indiriminin ardından dövize talep gelmez ise Merkez dolara müdahale edecek gibi görünüyor 

SONGÜL HATISARU Finans atölyesi 

Piyasaların ana gündem maddesi Merkez Bankası'nın bugünkü olası faiz indirimi. Dövizin geldiği seviye itibariyle bugünkü faiz kararı önemli. Dolar kuru 1.260 seviyesiyle dalgalı kur sistemine geçilen Temmuz 2001'den bu yana en düşük seviyesinde bulunuyor. 
Bazı köşe yazarları Merkez'in faizlerde yüksek oranlı bir indirim yaparak, TL enstrümanların cazibesini azaltabileceğini, dövize talep yaratılacağını ve böylece kurun yükselebileceğini savunuyor. İktisadi mantık açısından doğru olan bu ilişki bizim piyasalarımızda bir süredir işlemiyor. Son 2.5 yıldan bu yana yapılan faiz indirimlerine karşın TL değerlenmeye devam etti. Faiz indirimleri işlerin yolunda gittiğine dair kanıyı güçlendirdiği için dövize satış geldi. 

Kaç puan indirir 
Piyasada gönüllerden 2 puan geçse de gerçekçi beklentiler 1 puan etrafında yoğunlaşmış durumda. Bizim beklentimiz ise faizin maksimum 0.75 puan indirileceği yönünde. Merkez'in faiz indiriminde agresif olmayacağı yönündeki beklentimizin birçok nedeni var 
Yeni stand - by'ın imzalanması için gerekli yasalarda net ilerlemeler yok.Şubat enflasyonundaki sıfıra yakın gerçekleşme Merkez için sürpriz olamaz. Faiz politikası şubat enflasyonu nedeniyle hemen değiştirilmez.Dünyada faiz hadleri yükseliyor. Artan petrol fiyatları da bir risk. Merkez global gelişmeleri de göz önüne alarak bir ayda yapılacak yüksek oranlı indirim yerine aylara dağılmış düşük oranlı indirimleri tercih edebilir. Belirsizliklerin sürdüğü ortama paralel adımlar atarak sonraki toplantılar için elini güçlendirmek isteyebilir. Cari açık genişliyor. Cari açığa ilişkin endişelerin artacağı bir döneme çok düşük faizle girmek sermaye hareketleri açısından sıkıntılı sonuçlar doğurabilir. 

Yabancı pozisyonunu bozmayabilir Bu kez yapılacak olası bir faiz indirimi dövize talep yaratır mı Yabancı girişinin sürdüğü bir ortamda sorunun cevabını vermek kolay değil. Ancak bildiğimiz yabancıların son bir aydan bu yana açtıkları pozisyonlarda yüzde 5'in üzerinde para kazandıkları. Bu nedenle yarım puanlık bir indirim sınırlı olmasına karşın yabancılar, bu kazançlarının bir bölümünü ceplerine koymayı bono satıp döviz almayı tercih edebilirler. Bu takdirde dövize bir miktar talep gelecektir. 

İki senaryo var 
Ancak bunun tersi de mümkün. IMF anlaşmasının hayata geçeceğine inanan yabancı yatırımcılar pozisyonlarını yeni bir faiz indirimine kadar taşımayı da tercih edebilir. Bizce Merkez de izleyip görmeyi tercih edecektir. Yani Merkez önce bir faiz indirimi yapacak arkasından bu indirimin dolara talep yaratıp yaratmadığını izleyecek. Eğer dövize talep gelirse Merkez dolara alım yönünde doğrudan müdahale etmeyecek. 
En azından şimdilik etmeyip yabancı girişinin ne düzeyde sürdüğünü izleyecek. Yok eğer faiz indirimine karşın dövize talep gelmez ise Merkez faiz indiriminin hemen arkasından piyasaya girip dövize müdahale edecek. 


</TEXT>
</DOC>
