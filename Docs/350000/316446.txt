<DOC>
<DOCNO> 316446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy05.html </URL>
<DATE> 2005/02/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
AKP'de "potansiyel gidici"lere markaj 
</HEADLINE>
<TEXT>

     AKP yönetimi, sayılarını en fazla 5 olarak belirlediği "Erkan Mumcu ekibi" olarak nitelenen milletvekilleri dışında partiden yeni kopuşlar olmaması için ANAP, DYP ve MHP kökenlileri markaja aldı. 
     Mumcu'nun istifasına ilişkin ilk şaşkınlıklar atlatıldıktan sonra AKP yönetimi de harekete geçti. Parti yönetimi, 3 Kasım seçimleri öncesinde, partiye Mumcu ile birlikte gelen ve "Mumcu'nun ekibi" olarak nitelenen 3 milletvekilinin de istifa etmesine kesin gözüyle bakıyor. 
     AKP'de bu sayının en fazla 5 olabileceği hesaplanıyor. Parti yönetimi, bu 5 ismi "Mumcucu" olarak gördüğü için "her halükarda artık istifa edebilecekler" kategorisine alarak gözden çıkardı. 
     AKP yönetimi, çabalarını bu isimlerin dışında istifa olmamasına yöneltti. AKP yöneticileri, özellikle 3 Kasım öncesinde partiye katılan ve zaman zaman da "Dışlandıkları hissiyle rahatsızlıklar yaşayan" ANAP, DYP ve MHP kökenli milletvekillerine yönelik yakın temas başlattı. Mumcu'nun da yeni oluşumu için potansiyel isimler olarak gördüğü bu miletvekillerine parti yönetimince "Yeni oluşum tutmaz. Bir maceraya girmeyin. AKP'de kimse misafir değil. Burası hepimizin evi" mesajı iletiliyor. 
     Erkan Mumcu da yeni oluşum için acele etmeyeceği mesajı vermesine karşın AKP yönetiminin atağa geçmesi karşısında önümüzdeki hafta başından itibaren çalışmalarına başlayacak. 
     Mumcu, ilk olarak oluşuma "karargah" işlevi görmesi açısından bir büro oluşturacak. Büro için kiralık daire arayışı başladı. Hafta başında büro oluşturularak Mumcu'nun burada resmen siyasi çalışmalarını başlatması bekleniyor. 
     Mumcu'nun çalışmaları başladıktan sonra AKP'deki ilk istifalar da gerçekleşecek. 
     Mumcu'nun Ankara'da belli bir süre yürüteceği oluşum çalışmalarının ardından teşkilata yönelik ilk yurt gezilerine de kısa bir süre sonra başlamayı düşündüğü öğrenildi. 

ANKA 
     
</TEXT>
</DOC>
