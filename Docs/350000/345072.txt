<DOC>
<DOCNO> 345072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo14.html </URL>
<DATE> 2005/05/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Denizlispor Beşincilik şansını iyi değerlendiremedik... 
</HEADLINE>
<TEXT>

     Denizlispor Futbol Şubesi Sorumlusu Trugut Dalaman, Gençlerbirliği maçındaki beraberlikle beşincilik şansını iyi değerlendiremediklerini söyledi. 
     Kendi sahalarında oynadıkları sezonun son maçında iyi bir futbol sergilediklerini ifade eden Dalaman, bunun sonucunda çok sayıda gol pozisyonu bulduklarını, ancak son haftalarda olduğu gibi bu maçta da son vuruşlarda istenilen beceriyi gösteremediklerini belirtti. 
     Kaybedilen 2 puanla lig beşinciliği için önemli bir avantajı kaybettiklerini kaydeden Dalaman, "Rakibimiz olan Gençlerbirliği ile berabere kalarak elimizdeki fırsatı değerlendiremedik. Biz, iddiamızı sürdürüyoruz. Galatasaray’ı İstanbul’da yener ve sezonu hedeflediğimiz yerde bitiririz" dedi. 
     Tribünde bulunan Galatasaray formalı bir grubun Gençlerbirliği Teknik Direktörü Ziya Doğan’a yönelik tepkilerini de eleştiren Dalaman, bunların Denizlispor ile bir ilgisi olmadığını söyledi. 
     Gençlerbirliği’nde oynayan Mustafa Özkan’ın transferi ile ilgili görüşme yapıp yapmadıkları sorusuna Dalaman, "Bu futbolcuya teklif götürmedik, görüşmedik" yanıtını verdi. 
     
</TEXT>
</DOC>
