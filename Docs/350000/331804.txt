<DOC>
<DOCNO> 331804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur03.html </URL>
<DATE> 2005/04/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kemal ve Yavuz Uzan'a tutuklama kararı... 
</HEADLINE>
<TEXT>

     'Vergi Usul Kanunu'na muhalefet etmek' suçundan 12 sanıkla birlikte tutuksuz olarak yargılanan Kemal ve Yavuz Uzan'ın, yakalandıklarında ifadelerinin alınması amacıyla gıyaben tutuklanmalarına karar verildi. 
     İstanbul İkinci Ağır Ceza Mahkemesi'ndeki duruşmada sorguları yapılan sanıklardan Fikri Akyüz, Rumeli Holding'de personel müdürü olarak görev yaptığını, İmar Bankası'nın bir yönetim kurulu üyesinin ayrılması üzerine boş kalan yeri doldurmak için bir yıl bankanın yönetim kurulunda üye olarak bulunduğunu anlattı. 
     İddianamede belirtilen belgelere imza atmadığını kaydeden Akyüz, beraatını talep etti. Nuray Özel de, iddianamede görevinin yanlışlıkla Genel Müdür Yardımcısı olarak yazıldığını, oysa bankada Genel Muhasebe Müdür Yardımcısı görevinde bulunduğunu söyledi. 
     Gerçek dışı muhasebe tutulması konusunda bilgisi olmadığını ifade eden Özel, ''benim görev tanımımın da suçlamayla ilgisi yoktur'' dedi. 
     Bankada kendisinin görev yaptığı birimin dışında üç muhasebe birimi daha olduğunu belirten Özel, ''şubeler kendi muhasebelerini tutarlar. Eksik yatırılan fon ve vergiler, şubelerin tuttuğu kayıtlara göre yapılan ödemelerden kaynaklanmıştır'' diye konuştu. 
     Duruşmaya katılan diğer sanıklar da haklarındaki suçlamaları kabul etmediklerini belirterek, yazılı savunmalarını sundular. Mahkeme Heyeti Başkanı, TMSF ile İmar Bankası'nın ve Hazine adına İstanbul Muhakemat Müdürlüğü avukatlarının davaya müdahil olmak için dilekçe verdiklerini tutanağa yazdırdı. 
     
     Savcının görüşü 
     Görüşü sorulan Cumhuriyet Savcısı Orhan Erbay, İstanbul Muhakemat Müdürlüğü'nün olaydan zarar görmesi ihtimali göz önüne alınarak müdahil olma talebinin kabul edilmesini, TMSF ve İmar Bankası'nın müdahil olma taleplerinin ise reddini istedi. 
     Savcı Erbay, bu davanın tutuksuz sanıkları olan Kemal Uzan ve Yavuz Uzan'ın İstanbul Sekizinci Ağır Ceza Mahkemesi'nde görülen İmar Bankası davası kapsamında gıyabi tutuklu olarak arandıklarını, ancak yakalanamadıklarını hatırlatarak, yakalandıklarında ifadelerinin alınması amacıyla CMUK'un 223'üncü maddesi uyarınca tutuklanmalarını talep etti. 
     Sadık Karagöz'ün avukatı İsmail Hakkı Karaca da, söz alarak, müvekkilinin ileri derecede akciğer kanseri olduğunu, iki gün önce tahliye edildiğini ve duruşmaya gelecek durumda olmadığını anlatarak, savunma haklarının saklı tutulmasını istedi. 
     İstanbul Muhakemat Müdürlüğü'nün davaya müdahil olmasına, TMSF ve İmar Bankası'nın müdahil olma istemlerinin reddine karar veren Mahkeme Heyeti, Kemal Uzan ve Yavuz Uzan'ın savcının talebi doğrultusunda gıyabi olarak tutuklanmasına hükmetti. 
     İmar Bankası davası kapsamında tutuklu olan bu davanın tutuksuz sanıkları Erol Hürbaş, Mustafa Akar, Hilmi Başaran ve Yeşim Öztürk'ün bulundukları cezaevlerinden duruşmaya getirilmeleri için yazı yazılmasına da karar veren Mahkeme Heyeti, duruşmayı erteledi. 
     
</TEXT>
</DOC>
