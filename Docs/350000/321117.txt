<DOC>
<DOCNO> 321117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/dunya/axdun02.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtulduğuna sevinemedi 
</HEADLINE>
<TEXT>


DIŞ HABERLER SERVİSİ 


Irak'ta bir aylık esaretten sonra teröristlerin elinden kurtulan ancak ABD askerlerinin yanlışlıkla açtığı ateşle omzundan yaralanan İtalyan gazeteci Giuliana Sgrena 56 , dün Roma Havaalanı'nda kahramanlar gibi karşılandı. Havaalanında Başbakan Silvio Berlusconi, yakınları ve büyük bir kalabalıkla karşılaşan Sgrena, ülkesine döndüğü için memnun olduğunu, ancak Bağdat'ta vücudunu kendisine siper ederek ABD askerlerinin mermilerinden kurtaran gizli servis ajanı Nicola Calipari'nin ölümünden büyük üzüntü duyduğunu söyledi. Sol eğilimli "İl Manifesto" gazetesi muhabiri Sgrena'nın erkek arkadaşı Pier Scolari, İtalyan ANSA ajansına yaptığı açıklamada, kadın gazetecinin kendisine, "Hayatımdaki en zor an hayatımı kurtaran kişinin kucağımda öldüğünü görmek oldu" dediğini aktardı. Scolari, Rainews 24 TV'sine verdiği mülakatta, Amerikalıların Sgrena'yı öldürmeyi hedeflemiş olabileceklerini iddia etti. Başbakan Berlusconi ise, ABD'den olayın enine boyuna soruşturulmasını istedi. ABD Başkanı George W. Bush, Berlusconi'yi telefonla arayarak isteğinin yapılacağını söyledi. 


</TEXT>
</DOC>
