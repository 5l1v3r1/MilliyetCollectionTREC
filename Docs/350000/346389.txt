<DOC>
<DOCNO> 346389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy10.html </URL>
<DATE> 2005/05/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
CHP katılmadı, "imar kirliliğine neden olma" maddesi kabul edildi 
</HEADLINE>
<TEXT>

     TBMM Adalet Komisyonu, dün Genel Kurul’da geri çekilen TCK’da değişiklik yapılmasını öngören teklifin "imar kirliliğine neden olma" maddesini, aynen kabul etti. 
     Toplantı, CHP’li milletvekillerinin katılmaması nedeniyle kısa sürede sona erdi. 1 Haziran’da yürürlüğe girecek yeni TCK’nın "imar kirliliğine neden olma" başlıklı 184. maddesini değiştiren düzenleme, aynen kabul edildi. Buna göre, ruhsat almadan bina yapan kişiler ile ruhsatsız olarak başlatılan inşaatlar dolayısıyla kurulan şantiyelere elektrik, su ve telefon bağlantısı yapanlara verilecek 2 yıldan 5 yıla kadar hapis cezası, 12 Ekim 2004 tarihinden önce yapılmış binalar için uygulanmayacak. 
     AK Parti Kastamonu Milletvekili Hakkı Köylü, TCK’daki düzenlemenin özellikle belediyeler ile Tarım ve Köyişleri Bakanlığı tarafından yanlış anlaşıldığını ve özellikle küçük esnafı mağdur edecek işlemler yaptıklarını belirterek, değişikliğin bunu gidermek amacıyla yapıldığını söyledi. Köylü, "Kanunun ruhuna uymayan bir madde ama bunun için başka bir çözüm bulamadık. Değişiklik yerindedir" dedi. 
     
</TEXT>
</DOC>
