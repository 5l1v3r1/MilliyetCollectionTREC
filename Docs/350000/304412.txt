<DOC>
<DOCNO> 304412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo39.html </URL>
<DATE> 2005/01/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
A. Sebatspor'da Nouma'nın transferinde kulübü sorun çıkardı... 
</HEADLINE>
<TEXT>

     Ligin ikinci yarısına Antalya Side'deki Grand Aqua Otel'de kamp yaparak hazırlanan Akçaabat Sebatspor, bugünü dinlenerek geçirdi. 
     Kamp başlangıcından bu yana günde çift antrenman yapan kırmızı-beyazlı takıma, teknik direktör Güvenç Kurtar bugün çalışma yaptırmadı ve tüm futbolculara izin verdi. Akçaabat Sebatsporlu futbolcular, günü odalarında dinlenerek ve otelin havuzunda eğlenerek geçirdiler. 
     Tunuslu Emir ile Beşir'i antrenmanlarda denemeye alan Akçaabat Sebatspor, bugün de Brezilyalı orta alan oyuncusu Alexandra'yı kampa getirdi. Brezilya'nın Corinthias takımında forma giydiği bildirilen 26 yaşındaki futbolcunun, yarından itibaren takımla birlikte çalışmalarda yer alacağı öğrenildi. 
     Bu arada bir dönem Beşiktaş'da da forma giyen Fransız Pascal Nouma'nın transferi konusunda, formasını giydiği Katar kulübünün sorun çıkardığı bildirildi. Akçaabat Sebatspor Kulübü Teknik Menajeri İlker Kasap, Nouma ile her konuda anlaşmaya vardıklarını, fakat kulübünün bu futbolcuyu bırakmak istemediğini söyledi. 
     Kasap, kulübünü ikna etmeleri durumunda Nouma'yı Side kampına getireceklerini de sözlerine ekledi. 
     
</TEXT>
</DOC>
