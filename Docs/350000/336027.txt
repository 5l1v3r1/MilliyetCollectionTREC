<DOC>
<DOCNO> 336027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur63.html </URL>
<DATE> 2005/04/22/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
Türk bayrağına saygısızlık Başkent Üniversitesinde protesto edildi 
</HEADLINE>
<TEXT>

     Başkent Üniversitesi Senatosu, Yunanistan'da meydana gelen Türk Bayrağı'na saygısızlık olaylarını protesto etti. 
     Olağanüstü toplanan Başkent Üniversitesi Senatosu'nca yayınlanan bildiride, Türk bayrağının, ülkeyi işgale kalkışan saldırgan güçlere karşı açılmış bir bayrak olduğu belirtilerek, şöyle denildi 
     ''Türk ulusu, kendini esir etmek, dahası yok etmek isteyenlere karşı, bu bayrağın altında toplanarak direnmiştir. Bu bayrak, özgürlük ve bağımsızlık inancından başka hiçbir olanak yokken açılmış ve gölgesinde koca bir ulusu barındırmıştır. O günden bu güne, dünyadaki ilk ulusal kurtuluş zaferinin simgesi olmanın onuruyla, kendisine ve başka uluslara saygı duyan her ulusun gönlünde de dalgalanmaktadır. 
     O bayrak emanetimizdir. O emaneti, tüten en son ocak varoldukça dalgalandırmaya andımız vardır. Bayrağımıza saldıranlar kim ve ne kadar güçlü olursa olsunlar, 18 Mart 1915'te ve Kurtuluş Savaşı'nda olduğu gibi bu bayrağı kirletememişler, yere düşürememişlerdir ve asla düşüremeyeceklerdir. 
     Bağımsızlığımızın, ulusal varlığımızın, özgürlüğümüzün, ulusal gurur ve şanımızın simgesi bayrağımızın dalgalanmasına, hiç kimsenin, değil engel, gölge bile olmaya gücünün yetmeyeceğini bütün dünya bilmelidir.'' 
     
</TEXT>
</DOC>
