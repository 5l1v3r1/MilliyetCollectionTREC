<DOC>
<DOCNO> 334930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur41.html </URL>
<DATE> 2005/04/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kadıköy Belediyesi'nden iş garantili kurs... 
</HEADLINE>
<TEXT>

     Avrupa Birliği AB Aktif İş Programları Birliği Projesi çerçevesinde sağlanan fonla meslek edindirme kursları başvurularını kabul eden Kadıköy Belediyesi, 800 kişiye kurs verecek. 
     AB Aktif İş Programları Birliği Projesi çerçevesinde 270 bin Avro fon sağlayan Kadıköy Belediyesi'nin, Marmara Üniversitesi Kadın İşgücü İstihdamı Araştırma ve Uygulama Merkezi ile Eczacıbaşı Sağlık Hizmetleri A.Ş ortaklığıyla başlattığı Yeni Umutlar Projesi'ne başvurular devam ediyor. 
     Tezgahtarlık, ev hizmetleri, hastabakıcılık ve girişimcilik konularında toplam 800 kişiye meslek edindirme kursu verilmesi planlanan projeden yararlanmak için şu ana kadar 300 kişi başvurdu. 
     10-30 gün arasında değişen sürelerde verilecek kurslara katılanlara teşvik amacıyla günde 8 Avro ödeme yapılacak ve projeden sadece Kadıköy İlçesi'nde oturanlar yararlanabilecek. 
     Bu arada, gerçekten iş sahibi olmak isteyen kişilerin başvurduğundan emin olmak için kişiler önce 2 psikologun kontrolünden geçiriliyor. 
     Kadıköy Belediyesi'nden alınan bilgiye göre, tezgahtarlık eğitimi ilk ve orta dereceli öğrenim alan 18-30 yaş arası 300 genç kadın ve erkeğe verilecek. Eğitim düzeyi düşük ve iş becerisi olmayan 18-40 yaş arası işsiz kadınlardan 100 kişi ise hastabakıcılık eğitimi alacak. Kırsal alandan göç etmiş ve iş becerisi ile eğitimi olmayan 18-45 yaş arası kadınlardan 200 kişiye de ev işleri yardımcı personeli eğitimi verilecek. 
     Projeyle, eğitim ve iş beceri düzeyi düşük, ancak kendi işini kurma konusunda istekli 18-45 yaş arası kadın ve erkeklerden 200 kişi ise girişimcilik eğitimine tabi tutulacak. Bu kişilere, belediye, kaymakamlık, Kültür ve Turizm Bakanlığı'nın fonlarından yararlanma imkanları konusunda yol gösterilecek. 
     Kadıköy Belediye Başkanı Selami Öztürk, AA muhabirine yaptığı açıklamada, amaçlarının mesleği olmayan kişileri meslek sahibi yapmak olduğunu belirterek, ''Kadıköy'de yüzde 20 oranında işsizlik var. Bu da 100 bin kişi demektir. Bu kişilere evde oturan kadınları da eklersek sayı daha da artar'' dedi. 
     Kişileri önce meslek, sonra da iş sahibi yapmayı hedeflediklerini bildiren Öztürk, proje ortakları, İş Kurumu ve diğer kurumlar aracılığıyla da kursiyerlere iş imkanı sağlayacaklarını söyledi. 
     Yeni Umutlar Projesi çerçevesinde verilecek kurslar 800 kişinin belirlenmesinin ardından başlayacak. Kurslara katılmak isteyenler Kadıköy Belediyesi'nde proje adıyla oluşturulan birime başvurabilecekler. 
     
</TEXT>
</DOC>
