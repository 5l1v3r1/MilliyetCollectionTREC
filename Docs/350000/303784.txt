<DOC>
<DOCNO> 303784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur10.html </URL>
<DATE> 2005/01/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kadın satıcılarına 'sürpriz' 
</HEADLINE>
<TEXT>

     Latif SANSÜR DHA 

      POLİSİN İzmir ve Kuşadası'nda aynı anda başlattığı ve Sürpriz' adını verdiği operasyonda 14 kadın satıcısı tutuklandı, biri komiser, 5 polis hakkında da soruşturma açıldı. Operasyonda iş bulma vaadiyle Türkiye'ye getirilen ve bazıları şiddet kullanılarak fuhuşa zorlanan 29 yabancı uyruklu kadın da yakalandı. 
     Kuşadası polisi ile Aydın Emniyet Müdürlüğü Kaçakçılık ve Organize Suçlar Şubesi ekipleri, geçen yaz derledikleri bilgilerle bölgedeki organize suçlara bakan İzmir 8'inci Ağır Ceza Mahkemesi Savcılığı'na başvurdu ve birlikte titiz bir çalışma başlattı. Ukrayna, Rusya ve Moldovya'dan iş vaadiyle Türkiye'ye getirilen kadınların, İzmir'de kadın toptancısı' gibi çalışan Hasan Yılmaz ile Ergül İncu'nun elebaşılığını yaptığı iki şebeke tarafından fuhuşa zorlandığı ve bu kişilerin kadınları Kuşadası'nda çeşitli satıcılara pazarladıkları belirlendi. 
     Sürpriz' adı verilen operasyonu genişleten polis, yılbaşı gecesi düğmeye bastı. Yılbaşı gecesi Hasan Yılmaz ve 13 adamı Kuşadası'nda, Ergül İncu ve 6 adamı ise İzmir'de yakalandı. Ayrıca bu iki şebekeyle ilişki içinde oldukları öne sürülen 5 polis de gözaltına alındı. 
     Operasyon çerçevesinde birçok otele baskınlar düzenlendi. Büyük bir gizlilik içinde yürütülen operasyonun ilk anlarında, gözaltına alınan Kuşadası İlçe Emniyet Müdürlüğü'nde görevli beş polis ile birlikte diğer sanıkların ev ve işyerleriyle sürekli gittikleri yerlere baskınlar yapıldı. Baskınlarda ikisi kuru sıkı 3 tabanca, yabancı kadınların el konulan pasaportları, kimlik ve banka cüzdanları, pazarlanan kadınlarla ilgili bilgilerin bulunduğu bilgisayarlar, 3 otomobil ele geçirildi. 
     Kuşadası'ndaki otellere yapılan baskınlarda fuhuşa zorlanan 29 yabancı uyruklu kadın da ele geçirildi. Yakalanan kadınlardan 9'u şebeke elemanlarından şikayetçi oldu. Sürpriz operasyonu'nda yakalanan 26 kişi, çıkar amaçlı suç örgütü kurmak suretiyle fuhuş ticareti yapmak, tehdit, dayak, alıkoyma, görevi kötüye kullanma ve rüşvet alma' suçlarından Kuşadası Adliyesi'ne sevkedildi. 
     Sorgulama sonunda mahkemeye çıkarılan Hasan Yılmaz, Ergül İncu, Ramazan Urdoğan, Mülkü Gökmen, Mustafa Ceylan, Şahap Durmazoğlu, Güner Çelik, Ömer Özdem, Harun Yeşilyurt, E.Y, Teoman Erel, Nuri Böcek, Can Özdem ile Süleyman Ayhan tutuklandı. 
     Bu kişilerle ilişki içerisinde oldukları tespit edilen Kuşadası Emniyet Müdürlüğünde görevli polisler F.Y, S.Y, G.E, R.E. ile H.C tutuksuz yargılanmak üzere serbest bırakıldı. 
     Kuşadası Emniyet Müdürlüğü yetkilileri, fuhuşla mücadele çalışmalarının aralıksız sürdürüldüğünü belirterek "Geçtiğimiz yıl 44 işyerinde fuhuş operasyonu yaptık. 141 kişi yakaladık. Bunların 32'si tutuklandı. 174 kadın sınırdışı edildi. Operasyonlarımız aralıksız sürüyor'' dedi. 
     
</TEXT>
</DOC>
