<DOC>
<DOCNO> 342536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy11.html </URL>
<DATE> 2005/05/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan’ı taşıyan otobüsü durduran bir grup, okul talebinde bulundu 
</HEADLINE>
<TEXT>

     Şanlıurfa’ya gelen Başbakan Recep Tayyip Erdoğan’ı taşıyan otobüsü durduran bir grup, okul talebinde bulundu. 
     Başbakan Erdoğan, Şanlıurfa Havaalanı’ndan başbakanlığa ait otobüsle "1. GAP İş ve Yatırım Forumu"na katılmak üzere Harran Üniversitesi Osmanbey Kampüsü’ne hareket etti. 
     Başbakan’ın içinde bulunduğu otobüs Onikiler Mahallesi’nden geçtiği sırada çoğunluğu öğrencilerin oluşturduğu bir grup tarafından durduruldu. Burada grup, mahallelerinde okul olmadığını belirterek, okul talebinde bulundu. Daha sonra Başbakan Erdoğan Mahalle Muhtarı Ali Doğan’ı otobüse çağırarak bir süre görüştü. 
     Bu arada, öğrencilerin "Kapkaççı ve tinerci olmak istemiyoruz, okumak istiyoruz", "Okul istiyoruz" pankartları taşıdıkları gözlendi. 
     Daha sonra hareket eden otobüs, yaklaşık 2 kilometre uzaklıktaki Sanayi Sitesi önünden geçerken bu kez sanayi esnafı tarafından durduruldu. 
     Esnaf, Erdoğan’a, belediyenin kendilerini şehir dışında yapılan Evren Sanayi Sitesi’ne taşınmaya zorladığını öne sürerek, taşınmak istemediklerini söylediler. 
     Bunun üzerine, Başbakan otobüsten yaptığı konuşmada, sorunun giderilmesi için esnaf temsilcilerinin Şanlıurfa Valisi Şemsettin Uzun ile görüşebileceklerini belirtti. 
     Başbakan, beraberinde Devlet Bakanı ve Başbakan Yardımcısı Abdüllatif Şener, işadamları ve bürokratlarla "1. GAP İş ve Yatırım Forumu"na katıldı. 
     
</TEXT>
</DOC>
