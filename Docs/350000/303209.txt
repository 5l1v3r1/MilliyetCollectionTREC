<DOC>
<DOCNO> 303209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/dunya/dun03.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'te şüpheli minibüs alarmı 
</HEADLINE>
<TEXT>



Dışişleri Bakanı Abdullah Gül'ün Ortadoğu turunun ilk durağı Kudüs'te Türk Başkonsolosluğu'nun önüne bırakılan sahipsiz minibüs, "bomba" paniğine neden oldu. Türkiye'nin "Filistin'e verdiği önemi" göstermek için dün Türkiye'nin Filistin yönetimine akredite Kudüs Başkonsolosluğu'nu ziyaret etmek isteyen Gül, otelinden hareketinden önce Türk güvenlik birimleri başkonsolosluk önünde şüpheli bir minibüs tespit etti. Haber verilen İsrail güvenlik güçleri, gerekli inceleme yapılana kadar Gül'ün, Başkonsolosluk bölgesine girmemesini istedi. Bunun üzerine Gül önce otelde ardından da aracı içinde bir saat bekledi. Minibüs "temiz" çıkınca, Gül programına kaldığı yerden devam etti. 
Gül'ün, Harem - i Şerif'i ziyaret etme kararı da krize neden oldu. Güvenlik uyarısında bulunan İsraillilere, sorumluluğun Türk ve Filistin tarafında olduğu yanıtı verildi. İsrail güvenlik güçlerinin şüpheli minibüsü incelerken, Türk Konsolosluğu içinde inceleme yapma isteği de Türk tarafınca reddedildi. Gül, tüm gelişmelerden sonra "yarın bugün önce Harem - i Şerif'i gezeceğiz, sonra resmi görüşmeler başlayacak" dedi. Gül, Kudüs'te yaptığı açıklamada da, "600 yıl Kudüs'ü barış - huzur içinde yönetmiş bir imparatorluğun torunları olarak buralarda ayrı bir müktesebatımız, sorumluluğumuz vardır" diye konuştu. 


</TEXT>
</DOC>
