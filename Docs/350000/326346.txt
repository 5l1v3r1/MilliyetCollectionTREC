<DOC>
<DOCNO> 326346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo18.html </URL>
<DATE> 2005/03/23/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Aziz Yıldırım Galatasaraylılar enteresan laflar söylemeye başladı 
</HEADLINE>
<TEXT>

     Fenerbahçe Kulübü Başkanı Aziz Yıldırım, 12 Mart Cumartesi günü yapılan mali genel kurul toplantısında söylediği, ''Spor sadece sahada oynanan bir oyun değildir'' şeklindeki sözün, 'yazarlar tarafından sanki bir teşvik primi adı altında söylediği yansıtılarak kamuoyunda gündem yaratılmaya çalışıldığını' söyledi. 
     Yıldırım, Fenerbahçe Faruk Ilgaz Tesisleri'nde düzenlediği basın toplantısında, bu konu ve son dönemde spor gündemini meşgul eden bazı konular hakkında görüşlerini açıkladı. Toplantıyı yüksek divan kurulu başkanı Yüksel Günay ve çok sayıda yönetim kurulu üyesi de izledi. 
     Mali kongrede yaptığı konuşmanın bir bölümünü barkovizyondan basın mensuplarına yeniden izleten Yıldırım, bu sözü herkesin kendine göre değerlendirdiğini ifade ederek, şunları kaydetti 
     ''Söylediğim sözlerin altında gerçekleri bilmeden yorum yapmak çok kolay. O günlerde, o şartlarda sahada kazanılmayacağını bildiğimiz için neler yapmaya çalıştık Tesisleşmeye başladık. Mağlup olduk. Çok kötü spor neticeleri aldığımız halde tesisleşmeye başladık. Fenerbahçe tarihinde hiç yapılmamış belki de Türkiye'de hiçbir spor kulübünün yapmadığı tesisleşme hamlesine başladık. Bu hamleye bütün branşlarda başladık. 'Fenerbahçe güçlü olursa bu gücüyle herşeyi yener' dedik. O gücü kazanmak için de önce tesisleşme, arkadan ekonomik olarak güçlü hale gelme, ekonomi güçlü olunca da kaliteli oyuncuları getirmek ve bu şekilde mücadele ederek ancak başarının yakalanacağını düşündüğüm için de bu sözleri söyledim.'' Yıldırım'ın konuşması sırasında barkovizyondan, ''Spor sadece sahada oynanan bir oyun değildir. Halka açık bir şirkettir, ekonomidir, stratejik bilgi gerektiren koca bir endüstridir'' şeklinde yazı yer aldı. 

     
</TEXT>
</DOC>
