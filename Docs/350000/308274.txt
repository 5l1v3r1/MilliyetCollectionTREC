<DOC>
<DOCNO> 308274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur03.html </URL>
<DATE> 2005/01/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şehir hatları vapuruyla boş tanker çarpıştı 3 yaralı 
</HEADLINE>
<TEXT>

     Karaköy-Kadıköy seferini yapan Şehir Hatları vapuru ile boğazdan geçen boş bir tankerin birbirine sürtünmesi sonucu, vapurdaki yolculardan bazıları hafif yaralandı. 
     Kıyı Emniyeti ve Gemi Kurtarma İşletmeleri Genel Müdürlüğü yetkililerinden aldığı bilgiye göre, Karaköy-Kadıköy seferini yapan şehir hatları vapuru, Kız Kulesi ile Haydarpaşa mendireği arasında, İstanbul Boğazı'ndan transit geçiş yapan Liberya bayraklı boş bir tankerle sürtüştü. 
     Kaza sonucu her iki gemide küçük çapta hasar meydana geldi. Kazada hafif yaralanan Niyazi Moden, Meryem Sarp ve Herman Özden adlı yolcular, Haydarpaşa Numune Hastanesi'nde ayakta tedavi gördü. Bu kişiler, tedavilerinin ardından hastaneden taburcu oldu. 
     Mersin'den Romanya'ya gittiği belirtilen tankerin, kazanın ardından kılavuz kaptan eşliğinde Boğaz'daki seyrine devam ettiği ve Türkeli açıklarında demirletileceği kaydedildi. 
     Yetkililer, kazanın sis nedeniyle görüş mesafesinin kısalmasından kaynaklanmış olabileceğini belirttiler. 
     
</TEXT>
</DOC>
