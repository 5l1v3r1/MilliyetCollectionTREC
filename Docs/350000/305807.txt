<DOC>
<DOCNO> 305807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy16.html </URL>
<DATE> 2005/01/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
CHP Hakkari İl Başkan Yardımcısı Korkmaz Genel Başkan adayıyım 
</HEADLINE>
<TEXT>

     CHP Hakkari İl Başkan Yardımcısı Ahmet Korkmaz, genel başkan adayı olduğunu açıkladı. 
     Korkmaz, düzenlediği basın toplantısında, 29 Ocak'taki CHP olağanüstü kurultayında genel başkan adayı olduğunu, amacının da partide bütünlüğü sağlamak olduğunu bildirdi. 
     Kurultay kararını ve açıklanan tarihi olumlu bulmadığını belirten Korkmaz, bundan önceki kurultaylarda da partide bütünlüğün sağlanamadığını ve 29 Ocak'taki kurultayın çözüm yolu olacağına inanmadığını savundu. 
     CHP'deki parçalı yapının devam etmesi halinde kurultayın partiye ve halka fayda sağlamayacağını kaydeden Korkmaz, şöyle konuştu 
     ''Parti içinde ne tek aday ne de delege bazında bir anlaşma sağlandı. Ben de böyle bir parçalı yapıda bütünlüğü sağlamak amacıyla genel başkanlığa aday olduğumu açıklıyorum. Türkiye 50 yıldan beri sağ yönetimlerle yönetilmektedir. Solun, sosyal demokratlar için hiçbir zaman iktidara gelemediğini görmekteyiz. Türkiye'de sosyal demokratları iktidara taşıyacak bir programın ivedi olarak gündeme getirilmesi gerekiyor. Bizimle beraber diğer sol partiler en azından ortak bir program etrafında bütünleşerek iktidar yolunu açabilir.'' Korkmaz, genel başkan seçilmesi halinde parti dışında kalan sol ile bütünleşmeyi sağlayacağını söyledi. 
     
</TEXT>
</DOC>
