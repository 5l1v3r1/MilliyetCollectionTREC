<DOC>
<DOCNO> 321594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur18.html </URL>
<DATE> 2005/03/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gaspçıların saldırısına uğrayan genç kızın yüzüne 55 dikiş 
</HEADLINE>
<TEXT>

     Taylan YILDIRIM DHA 

İZMİR'in Çiğli İlçesi'nde, 12 Şubat akşamı işinden evine dönerken gaspçıların satırlı bıçaklı saldırısına uğrayan Gülsün Taşdemir, sargıyla kaplı yüzünün açılmasıyla ikinci bir şok yaşadı. Gülsün'ün yüzündeki yaraların ve 55 dikiş izinin kapanması için bir dizi estetik ameliyat olması gerekiyor. 
     28 yaşındaki Gülsün Taşdemir, kendisini bu hale getiren ve acılar içinde bırakan gaspçıların en ağır cezaya çarptırılmasını isterken, "Yatağımdan korku içinde sıçrayarak uyanıyorum. Bir elin sürekli arkamdan bana uzanacağı korkusunu yaşıyorum. Yakalananlar öyle ceza almalı ki bu hem güzelliğimin, hem de yaşadığım acının karşılığı olmalı'' dedi. 
     Çiğli Belediye binası arkasındaki demiryolunda geçtiğimiz 12 Şubat cumartesi günü saat 20.00 sıralarında meydana gelen olayda, Gülsün Taşdemir, çalıştığı GSM abone merkezindeki işinden evine dönerken, iki kişinin saldırısına uğramıştı. 
     Genç kızın 40 YTL, cep telefonu ve kimlik kartlarının bulunduğu çantasını vermemesi üzerine iki sadırgan yanlarındaki satır ve bıçakla Taşdemir'i alnından ve burnundan yaralamıştı. Kızını karşılamak için yola çıkan ve çığlıklarını duyan babası Ali Taşdemir'in bağırması üzerine iki saldırgan, gözcülük yapan iki arkadaşlarıyla kaçmıştı. 
     Yüzü kanlar içinde kalan ve Ege Üniversitesi Hastanesi'ne kaldırılan Gülsün Taşdemir'in alın ve burun bölgesine 55 dikiş atılmıştı. Şans eseri öldürücü yaralar almayan Taşdemir, tedavisinin ardından taburcu edilmişti. 
     Olaydan sonra baba Ali Taşdemir ve Gülsün Taşdemir'in verdiği eşkal bilgileri doğrultusunda araştırma başlatan Çiğli Asayiş Büro ekiplerinin gözaltına aldığı çeşitli suçlardan kayıtları bulunan 17 yaşındaki Ö.K. ve 19 yaşındaki Veysel Karasaç ile 16 yaşındaki Ö.T. tutuklanmış, 17 yaşındaki U.İ.Ö. hakkında ise gıyabi tutuklama kararı çıkarılmıştı. Zanlılar hakkında dava henüz açılmadı. 
     
     HER GECE AYNI DEHŞETİ YAŞIYOR 

     Yüzünü tamamen kapatan sargıların 15 gün süren tedavinin ardından açılması çevresinde güzelliğiyle dikkat çeken Gülsün Taşdemir'i ikinci kez yıktı. Yüzündeki izlerin kapanması için aylarca sürecek bir dizi estetik operasyon geçirmesi gereken ve önümüzdeki günlerde ameliyata alınacak olan Gülsün Taşdemir, olaydan sonra hayatının en zor günlerini yaşadığını söyledi. Geceleri korkudan uyuyamadığını söyleyen Taşdemir, "Tek başıma kaldığım odamda artık yalnız kalamıyorum. Gece sık sık olayın kabusunu görerek korku içinde uyanıyorum. Bir elin beni sürekli arkadan takip ettiğinin ve her an saldıracağının korkusunu yaşıyorum. Güzelim hayatımı kabusa çevirdiler'' dedi. 
     Gaspçıların yüzüne büyük zarar verdiğini söyleyen Gülsün Taşdemir, "Güzelliğimi elimden aldılar. Bu acıyı bana kimsenin yaşatmaya hakkı yok. Olayla ilgili yakalananların ve bağlantısı olanların en büyük cezaları almasını istiyorum. Alacakları ceza öyle büyük olmalı ki bu hem giden güzelliğimin, hem yaşadığım acıların karşılığı olmalı. Kimsenin ne bana ne de aileme bu acıları yaşatmaya hakkı yok. Benim gibi saldırıya uğrayanların neler çektiğini şimdi daha iyi anlıyorum. Bu tür olaylarda yeni acıların yaşanmaması için ağır cezalarla kalıcı çözümlerin alınmaması gerekiyor'' diye konuştu. 
     
     GASPÇILARI ANNELERİ DURDURSUN 

     Baba Ali Taşdemir de olayın şokunu uzun süre üzerinden atamadığını belirterek, gaspçılara annelerinin sahip çıkmasını istedi. Taşdemir, "Bir baba olarak kızıma gözümün önünde saldırdılar. Bu acıyı ancak çocuğu olanların anlayacağına inanıyorum. Bu tür saldırıları yapanların annelerine sesleniyorum. Çocuklarına sahip çıksınlar, başkalarına saldırmanın ne kadar kötü bir olay olduğunu anlatsınlar, onları engellesinler'' dedi. 

     
</TEXT>
</DOC>
