<DOC>
<DOCNO> 303157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur25.html </URL>
<DATE> 2005/01/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Koca dayağına karşı evine duvar ördürdü 
</HEADLINE>
<TEXT>

     Adana'da, bir kadın ''koca dayağı''ndan kurtulmak için evinin ortasına duvar ördürdü. Cumhuriyet Savcılığı'na suç duyurusunda bulunan kadın, kocasının duvarı yıkması ve evden ayrılması için kendisini tehdit ettiğini savundu. 
     Cumhuriyet Savcılığı'na suç duyurusunda bulunmak üzere Adana Adliyesi'ne gelen Bedriye Bulut 45 , gazetecilere yaptığı açıklamada, seyyar satıcılık yapan 26 yıllık eşi Abdullah Bulut'un, Dağlıoğlu Mahallesi 66 Sokak'taki evlerini terk etmesi için kendisini tehdit ettiğini savundu. 
     Bedriye Bulut, 6 çocukları olduğunu ve eşinin yıllarca kendisini ve çocuklarını dövdüğünü iddia ederek, şunları söyledi 
     ''3 kızım bu nedenle evden ayrılıp, evlendi. Ben de daha fazla dayanamadım ve yaklaşık 3 yıl önce gidecek başka yerim olmadığı için bir duvar ördürerek, evi ikiye ayırdım. Çocuklarım Mustafa 18 , Emine 15 ve Yusuf 12 ile evin yarısında biz oturuyoruz. Terzilik yaparak çocuklarıma baktım. 
     Kocam, bu süre içinde hakaretlerini sürdürdü. Sonunda, duvarı yıkmam ve evden çıkmam için beni tehdit etmeye başladı.'' Çocuklarının ve kendisinin zarar görmesinden korktuğunu ifade eden Bedriye Bulut, daha sonra eşi hakkındaki suç duyurusunda bulunduğu dilekçesini Cumhuriyet Savcılığı'na verdi. 
     
</TEXT>
</DOC>
