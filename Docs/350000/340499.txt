<DOC>
<DOCNO> 340499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo23.html </URL>
<DATE> 2005/05/07/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Hidayet Türkiye'ye döndüğümde Fenerbahçe forması giymek isterim 
</HEADLINE>
<TEXT>

     NBA’de Orlando Magic forması giyen milli basketbolcu Hidayet Türkoğlu, Sırbistan-Karadağ’da yapılacak Avrupa Şampiyonası finallerinde hedeflerinin madalya almak olduğunu belirterek, "Özlenen milli takımı tekrar canlandırmak için elimizden geleni yapacağız" dedi. 
     Basketbol Federasyonu’nun internet sitesine açıklama yapan Hidayet, 16-25 Eylül tarihlerinde gerçekleştirilecek şampiyonanın hazırlık döneminin çok önemli olduğunu ifade etti. 
     A Milli Basketbol Takımı’nın bir "rüya takım" olması için ellerinden geleni yapacaklarını kaydeden yıldız oyuncu, "Başarılı oyunumuzu sahaya en iyi şekilde yansıtarak Avrupa Şampiyonası’nda madalya almak istiyoruz. Bunu da takıma yeni katılan genç ve tecrübeli oyuncularımızla başaracağımıza inanıyorum" diye konuştu. 
     Sakatlığının tam olarak geçtiğini belirten Hidayet, kendisini çok iyi hissettiğini söyledi. 
     Orlando Magic forması giydiği için mutlu ve şanslı olduğunu ifade eden milli oyuncu, "Takımımla 5 yıllık sözleşmem var. Eğer sezon ortasında ayrılıp başka bir takımın formasını giymezsem ve kulübüm benden memnun ise seve seve terimin son damlasına kadar saha içerisinde mücadele etmekten vazgeçmem. Tabii ki biz profesyoneliz. 
     NBA’de neyin ne olacağı belli olmaz. O yüzden her şeyi zamana bırakıp yoluma devam ediyorum" şeklinde konuştu. 
     
     "FENERBAHÇE FORMASI ALTINDA MÜCADELE ETMEK İSTERİM" 
     NBA’de mutlu ve huzurlu olduğunu anlatan Hidayet, Türkiye’ye döndüğünde Fenerbahçe’de oynayabileceğini söyledi. 
     10 yıl daha NBA’de forma giymek istediğini kaydeden milli 
     basketbolcu, şöyle devam etti 
     "NBA’de iyi bir ortamım var. Hocalarımla ve takım arkadaşlarımla uyumum çok iyi. Eğer Allah’ta izin verirse bu şekilde devam edip bir 10 sene daha NBA’de mücadele etmek istiyorum. Şu an için Türkiye’ye 
     dönmeyi düşünmüyorum. Ama dediğim gibi biz profesyoneliz. Bu yüzden neyin ne olacağını ancak zaman bizlere gösterebilir. Ama şunu da söylemek isterim ki, Fenerbahçeliyim. Sarı-lacivert renklere bir sempatim var. Tabii ki Türkiye’ye dönmek isterim. Türkiye’ye döndüğümde ise Fenerbahçe’nin forması altında mücadele etmek isterim." 
     
</TEXT>
</DOC>
