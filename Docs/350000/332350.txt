<DOC>
<DOCNO> 332350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/ekonomi/eko07.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'un imajı Laleli'yi geçemedi' 
</HEADLINE>
<TEXT>


DİLEK TAŞ Antalya 

Rusya'dan Türkiye'ye en çok turist getiren seyahat acentaları arasında yer alan Odeon Tourism International OTİ Yönetim Kurulu Başkanı Ayhan Bektaş, İstanbul'un tanıtımı için Rusya'da yaptıkları çalışmalardan sonuç alamadıklarını kaydederek, "Maalesef İstanbul'un Rusya'daki imajı Laleli'nin ötesine geçemedi" şeklinde konuştu. 
İstanbul'un tanıtımı için geçen yıl TV ve reklam kampanyaları da dahil olmak üzere toplam 500 bin dolar harcadıklarını belirten Bektaş, bunlardan hiçbir sonuç alamadıklarını belirtti. Bektaş, "Antalya şehir olarak İstanbul'un önüne geçti. İstanbul turizmde bugüne kadar cepten yedi" dedi. İstanbul'un haftasonu kültür destinasyonu olarak ön plana çıkması için tanıtım faaliyetlerinin çok önemli olduğunu da kaydeden Bektaş, "Ciddi bir tanıtım kampanyası için 2 - 3 milyon dolar harcamadığınız sürece İstanbul'un tanıtımı yapılmaz" dedi. 

10 otelle zincir olacak 
OTİ'nin Rusya'da faaliyet gösteren seyahat acentası olan Coral Travel'ın 10. yıl kutlamaları nedeniyle Antalya'da 700 seyahat acentasını ağırlayan OTİ, bu yıl Rusya'dan 280 bin turist getirmeyi hedefliyor. Bu arada OTİ, otelcilik sektörüne de OTİUM markası ile Belek, Göynük ve Kiriş'te açtığı üç oteli ile girdi. Bektaş, 10 otelle bir zincir oluşturmayı planladıklarını kaydetti. 


</TEXT>
</DOC>
