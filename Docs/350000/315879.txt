<DOC>
<DOCNO> 315879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur38.html </URL>
<DATE> 2005/02/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tren ücretlerinde yeni düzenleme... 
</HEADLINE>
<TEXT>

     TCDD Genel Müdürlüğü, bazı ekspreslerin bilet ücretlerini artırırken, bazılarında indirim yaptı. 
     TCDD Genel Müdürlüğü'nden yapılan açıklamaya göre, TCDD, bilet ücretlerine ilişkin politikasında önemli bir değişikliğe gitti. Daha önce biletlere enflasyon oranında zam yapan TCDD Genel Müdürlüğü, bu kez rakip olarak görülen karayolu taşıma şirketlerinin ücretlerine göre ayarlamaya gitti. Yeni düzenleme sonucunda bilet ücretlerinin karayolu şirketlerinin altında olmasına özen gösterildi. 
     Biletlere son olarak geçen yıl 15 Ocak'ta zam yapan TCDD, yeni tarifesini dünden itibaren uygulamaya koydu. Buna göre, Ankara-Adana arasında işletilen Çukurova Mavi Treni'nin bilet ücreti 19 YTL'den 16 YTL'ye, Ankara-Basmane arasında çalışan 9 Eylül Mavi Treni'nin bilet ücreti de 24 YTL'den 22 YTL'ye düşürüldü. 
     TCDD, bazı hatlardaki trenlerin bilet ücretlerini de değişik oranlarda artırdı. TCDD'nin en fazla ilgi gören ve Ankara-İstanbul hattında sefer yapan Cumhuriyet ve Başkent Ekspresleri'nin bilet ücreti 21 YTL'den 22 YTL'ye yükseldi. 
     Aynı hatta çalışan yataklı Ankara Ekspresi'nin YTL olan bilet ücreti ise 65 YTL'ye çıkarıldı. 
     
</TEXT>
</DOC>
