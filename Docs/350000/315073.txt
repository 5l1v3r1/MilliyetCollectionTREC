<DOC>
<DOCNO> 315073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/soneko04.html </URL>
<DATE> 2005/02/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa bu hafta, IMF ile ilgili gelişmeleri izleyecek... 
</HEADLINE>
<TEXT>

     Borsa'da bu hafta, IMF'nin yeni stand-by düzenlemesi için beklediği yapısal düzenlemeler konusunda hükümetin atacağı adımlar ve Hazine'nin tahvil ihalesi yakından takip edilecek. 
     Gedik Yatırım'ın haftalık değerlendirmesinde, geçen hafta genelde kar realizasyonları sonucu haftalık bazda yüzde 0.3 gerileme sonrası İMKB 100 endeksinin haftayı 27,736.29 puan seviyesinde kapattığı belirtildi. 
     Değerlendirmede, geçen hafta etkili olan ana gelişmelerin, Merkez Bankası'nın kısa vadeli faiz oranlarını indirmesi, hükümet tarafından illere uygulanmakta olan teşvik yasasının genişletilmesi ve yapısal reformlar konusunda somut bir adım atılmamış olması dolayısıyla IMF Türkiye temsilcisinin hükümete ''uyarı mesajları'' ve kredi derecelendirme kuruluşu Moody's'in Türkiye'nin notunun görünümünü durağandan pozitife çevirmesi olduğu ifade edildi. 
     Bu hafta IMF'nin yeni stand-by düzenlemesi için beklediği yapısal düzenlemeler konusunda hükümetin atacağı adımlar ve bu adımlar karşısında IMF'den gelebilecek olası tepkilerin piyasalarda takip edilecek başlıca ana gündem maddesi olacağı kaydedilen değerlendirmede, ''Bunun yanında 5 yıl vadeli YTL ve ABD Doları cinsinden 3 yıl vadeli tahvil ihalesi düzenleyecek olan Hazine Müsteşarlığı'nın bu ihalelerine gelecek talep ile alternatif ve yurtdışı piyasalarda oluşacak seyirler de hisse senedi piyasasındaki hareketlerde etkili olacaktır'' denildi. 
     Değerlendirmede, şunlar kaydedildi 
     ''Yılbaşından bu yana iki kere oldukça iyi koşullarla dış borçlanma yapmış olan Hazine'nin bu ihalesinden çıkacak sonuç, Türkiye piyasasına olan güvenin göstergesini oluşturacaktır. Öte yandan, IMF anlaşması ile ilgili hükümetin atacağı adımlar ve IMF'den gelecek yeni açıklamalar piyasalarca izlenmeye devam edecektir. Yeni stand-by anlaşmasının daha önce beklenenden biraz daha geç de olsa imzalanacağı beklentisi piyasaların yaygın görüşünü oluşturmaktadır.'' Değerlendirmede, yabancı yatırım bankalarının Türkiye ile ilgili olumlu raporlarının bulunduğu belirtilerek, yabancı analistlerin yavaş yavaş Türk şirketlerinin hedef piyasa değerlerini yükselttiklerinin görüldüğü ifade edildi. 
     
</TEXT>
</DOC>
