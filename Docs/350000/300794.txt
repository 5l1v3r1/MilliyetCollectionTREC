<DOC>
<DOCNO> 300794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/axspo02.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den teşekkür 
</HEADLINE>
<TEXT>


İkinci Başkan Nihat Özdemir, Galatasaray'ın aldığı cezayı memnunlukla karşıladıklarını söyledi, "Futbol Federasyonu'nun zamanlaması doğruydu. Ceza Karabük maçında uygulansaydı, artniyet arardık" dedi 

YUSUF KOBAL 


Karara sevindiler 
FENERBAHÇE İkinci Başkanı Nihat Özdemir, Galatasaray'a verilen bir maçlık saha kapama cezasını memnuniyetle karşıladıklarını söyledi. Özdemir, "Eğer Karabük maçında ceza alsalardı, o zaman bunun altında artniyet arardık. Bundan sonraki turda rakibimiz olabilirler. Galatasaray, Trabzonspor veya Beşiktaş ile eşleşebilir. Son derece önemli bir durum söz konusuydu" diye konuştu. 

Transfer açıklaması 
CEZANIN zamanlamasının doğru olduğuna dikkat çeken Nihat Özdemir, "Bu işi aceleye getirmedikleri için Futbol Federasyonu'na teşekkür ediyoruz" dedi. Türkiye'de herhangi bir oyuncuya talip olmadıklarını da açıklayan Sarı - Lacivertli kulübün İkinci Başkanı, Ankarasporlu Wederson ile kesinlikle ilgilenmediklerini, menajerlerin kulübün adını kullandığını vurguladı. 

'Bizde oynayamaz' 
ÖZDEMİR, "Wederson, Fenerbahçe'de oynayabilecek kapasitede bir futbolcu değil. Hocamızın da bu konuda hiçbir isteği olmadı" ifadesini kullandı. Nihat Özdemir, Trabzonsporlu Gökdeniz için de bir girişimlerinin bulunmadığına değindi, "Sayın Atay Aktuğ sezon başında bu oyuncuyu satmayacağını bize bildirdi. Bu kesin açıklamaya saygılıyız" dedi. 

'Adam gibi adam' 

YUSUF DURSUN 

Dilmen'den övgü 
FENERBAHÇE'NİN efsane isimlerinden Rıdvan Dilmen, Tuncay Şanlı'yı göklere çıkardı. Kadir Has Center'da Fenerium'un imza gününe Tuncay ile birlikte katılan Dilmen, Sarı - Lacivertli futbolcuyu imrenerek izlediğini belirtti. Tuncay'ın adam gibi adam olduğunu belirten Rıdvan Dilmen, "On numara. Dünyada her hoca onun gibi bir futbolcuyla çalışmak ister" dedi. 

'Yılın olayı AB' 
SAKATLIK nedeniyle futboldan uzaklaşmak zorunda kalan Dilmen, Tuncay için en büyük duasının, futbol hayatı boyunca sakatlık geçirmemesi olacağını ifade etti. Taraftarların yoğun ilgisiyle karşılaşan ikili, Sarı - Lacivertliler'e bol bol imza dağıttı. Tuncay ise "2004'ün en önemli olayı bence Avrupa Birliği için gün almamız" ifadesini kullandı. 

Daum ikna edildi 

Başkan Aziz Yıldırım ile transfer konusunu masaya yatıran Alman hoca, bir süre daha bekleme kararı aldı 

'Oyuncu var mı ' 
KONYASPOR maçı sonrası yaptığı basın toplantısında takıma takviye gerektiğini ima eden ve bu konuda yönetime baskıda bulunmayacağını söyleyen Teknik Direktör Christoph Daum geri adım attı. Başkan Yıldırım ile ilk yarıyı değerlendiren Alman hocaya, yönetimin, "Şu an Fenerbahçe'nin kadrosuna girebilecek Türkiye'de oyuncu var mı " sorusunu yönelttiği öğrenildi. 

'Biz hazırız' 
DAUM'UN "Hayır yok" yanıtına rağmen Başkan Aziz Yıldırım'ın kendisinden isim istediği, tecrübeli çalıştırıcının da "Bana biraz süre verin. Bunu önümüzdeki hafta konuşalım" dediği belirtildi. Yıldırım'ın toplantıda, takımın menfaati için herşeyi yapmaya hazır olduklarını vurguladığı, önlerine kaliteli isimlerin konması halinde harekete geçebileceklerini belirttiği bildirildi. 

Daum'dan milli rica 

DAUM Alex ve Aurelio'yu şubat ayında Mısır'da yapılacak turnuvaya götürmek isteyen Brezilya Milli Takımı çalıştırıcısı Parreira'ya mesaj gönderdi. Brezilyalı hocanın deneme isteğini saygıyla karşıladıklarını, bunun kendilerine gurur verdiğini vurgulayan Fenerbahçe Teknik Direktörü, "Çok kritik maçlarımız var. Bize de anlayış gösterin" ricasında bulundu. 

Transferde işler tersine döndü 

ALEX ve Nobre'nin eski takımı Cruzeiro, Fenerbahçe'nin yıldızı Marco Aurelio'nun peşine düştü. Brezilyalı yöneticiler, tatil için ülkesinde bulunan Sarı - Lacivertli futbolcuya teklif yaptı. Aurelio ise, Fenerbahçe'den ve Türkiye'den memnun olduğunu belirtip, "Önce kulübümle konuşacağım, çünkü onlara sözüm var. Daha sonra bu konudaki kararımı size bildiririm" dediği belirtildi. 


</TEXT>
</DOC>
