<DOC>
<DOCNO> 305276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/dunya/dun02.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya operasyon gündemde değil 
</HEADLINE>
<TEXT>


ANKARA Milliyet 


Türkiye, ABD ve Irak, PKK terör örgütünün Irak'tan tasfiyesine yönelik ilk toplantılarını bugün Ankara'da yapacak. Toplantıya 10 kişilik heyet gönderen ABD, askeri müdahale yerine örgütün izolasyonu ve finans kaynaklarının engellenmesi gibi tedbirlere öncelik verilmesini önerecek. Washington'dan gelen Dışişleri Bakanlığı Müsteşar Yardımcısı Laura Kennedy'nin başkanlık edeceği ABD heyetinde, Irak'taki Amerikan varlığının dış ilişkilerinden sorumlu yetkilisi Büyükelçi Ron Neumann ile Irak'taki ABD Kuvvetleri Komutan Yardımcısı Tümgeneral Henry Stratman da yer alacak. Toplantıda Türkiye, Dışişleri Bakanlığı'nın Irak Koordinatörü Büyükelçi Osman Korutürk başkanlığında bir heyetle temsil edilecek. Irak ise Dışişleri Müsteşarı Hamid Beyati başkanlığında bir heyet gönderecek. ABD kaynakları, Irak'taki genel güvenlik durumu nedeniyle PKK'ya kısa vadede askeri bir müdahalede bulunmasını mümkün görmezken, tedbirleri şöyle sıraladı 
"Mahmur Kampı'nın kapatılması, militanların Irak'tan Türkiye'ye sızmalarının takibi ve önlenmesi, Irak içinde dolaşımlarının ve lojistik destek bulmalarının engellenmesi, örgüt içi komünikasyonun kesilmesi için elektronik tedbirler ve örgütün finans desteklerinin ortadan kaldırılması için ortak mücadele." 


</TEXT>
</DOC>
