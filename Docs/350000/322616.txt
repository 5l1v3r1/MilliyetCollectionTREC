<DOC>
<DOCNO> 322616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur10.html </URL>
<DATE> 2005/03/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kadınlar Günü'nde 'Eve geç döndün' dayağı hastanelik etti 
</HEADLINE>
<TEXT>

     Mustafa İNSAN MERSİN, DHA 

      MERSİN'de Dünya Kadınlar Günü'nde su faturası yatırmak için çıktığı evine geç dönen 22 yaşındaki Yeliz Gürbüz, eşi 30 yaşındaki Cem Gürbüz tarafından dövülerek hastanelik edildi. 
     Halkkent Mahallesi 306 Ada N Blok 5 numaralı evinden su faturası yatırmak üzere çıkan 1 çocuk annesi Yeliz Gürbüz, akşam üzeri döndü. Evde bulunan Cem Gürbüz, eşiyle eve geç geldiği gerekçesiyle tartıştı. Yeliz Gürbüz, elinde bıçak olduğu iddia edilen kocası tarafından dövüldü. Dayaktan kurtulmak için kaçtığı sırada kolunu pencerenin camına çarparak yaralanan genç kadın, gürültü üzerine eve gelen ablası Kerime Kınay tarafından Mersin Devlet Hastanesi'ne götürüldü. 
     Yeliz Gürbüz hastanede konuşmak istemezken abla Kerime Kınay, fatura yatırmaya giden kardeşinin yarım saat geç kalması üzerine kocası tarafından dövüldüğünü söyledi. Kınay, "Evine bakmaz etmez yine de dayak atar. Türkiye'de kadınlarımız bunları görmeye zorunlu. Açlığı, yoksulluğu her şeyi görüyoruz. Bir de koca dayağı yiyoruz'' diyerek tepki gösterdi. . 
     Şikayet üzerine Cem Gürbüz gözaltına alınırken, olayla ilgili soruşturma sürdürülüyor. 
     
</TEXT>
</DOC>
