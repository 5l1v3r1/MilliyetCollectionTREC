<DOC>
<DOCNO> 308944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur11.html </URL>
<DATE> 2005/01/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Nikahsız koca eşini başka erkeklere satmak isteyince... 
</HEADLINE>
<TEXT>

     Hasan BÖLÜKBAŞ DHA 

AKSARAY'da 29 yaşındaki Nezehat Altan kendisini para karşılığı erkeklerle birlikte olmaya zorladığını önesürdüğü nikahsız eşi 37 yaşındaki Mehmet Aygün'ü 5 kurşunla vurarak ağır yaraladı. 
     Olay, Kergi Mahallesi perşembe pazarı meydanında önceki gece saat 23.30 sıralarında meydana geldi. Nezehat Altan, bir yıldır Antalya'da dini nikahla yaşadığı Mehmet Aygün'ün iddiaya göre kendisini para karşılığında erkeklere pazarlamak istemesi üzerine, bir süre önce Aksaray'daki baba evine döndü. Bayram ziyaretine gittiği komşularından dönen Nezehat Altan, sokak ortasında, kendisini geri götürmek için geldiğini söyleyen nikahsız eşi Mehmet Aygün'le karşılaştı. Mehmet Aygün'ün ikna çabaları sonuçsuz kalınca tartışma kavgaya döndü. 
     Daha önce babasının evinden aldığı ve çantasında taşıdığı 7.65 milimetre çapındaki tabancayı çıkaran Nezehat Altan, Mehmet Aygün'e kurşun yağdırdı. Vücuduna 5 kurşun isabet eden Mehmet Aygün, olay yerine gelen 112 Acil Servis ambulansıyla Aksaray Devlet Hastanesi'ne kaldırıldı. 
     Polisi arayıp nikahsız eşini vurduğunu söyleyen Nezehat Altan gözaltına alındı ve poliste verdiği ifadede, "Bir yıldır dini nikahla yaşadığım eşim, Antalya'da beni başka erkeklere pazarlamak istiyordu. Ben buna karşı çıktım ve Aksaray'daki babamın yanına sığındım. Beni tekrar götürmek ve başka erkeklere pazarlamak için gelmiş. Gitmek istemeyince aramızda tartışma çıktı. Ben de yanımda taşıdığım silah ile namusumu temizlemek için kocamı vurdum'' dedi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
