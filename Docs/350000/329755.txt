<DOC>
<DOCNO> 329755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonyas07.html </URL>
<DATE> 2005/04/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
1 Nisan şakası Hırvatistan'da binlerce kişiyi sokağa döktü 
</HEADLINE>
<TEXT>

     ZAGREB, DHA 

HIRVATİSTAN'da bir haber sitesinin yaptığı 1 Nisan şakası binlerce göstericinin sokaklara dökülmesine neden oldu. 
     Index adlı internet sitesinden yapılan 'açıklamada', Hırvat savaş suçlusu General Ante Gotovina'nın yakalanıp adalete teslim edilmemesi durumunda FIFA yetkililerinin Hırvatistan'ı 2006 Dünya Kupası'na almayacağını duyurdu. 
     
     'HIRVATLAR FUTBOLU HERŞEYDEN DAHA ÇOK ÖNEMSİYOR' 

     Haberde, FIFA Başkanı Sepp Blatter'in sözleriymiş izlenimi verilerek, "Anlaşılan o ki Hırvatlar futbola herşeyden çok daha fazla önem veriyor. Biz de AB Bakanlar Konseyi ile temas kurarak, Gotovina iade edilmediği müddetçe bu ülkenin Dünya Kupası'na alınmamasına karar verdik" ifadelerine yer verildi. 
     Bunun üzerine binlerce kişi Zagreb'de sokaklara dökülerek, ellerinde pankartlarla Gotovina yanlısı gösteri düzenledi ve FIFA karşıtı sloganlar attı. Web sitesi daha sonra bütün haberin kendileri tarafından 'uydurulduğunu' açıkladı. 
     Hırvatistan'ın AB müzakereleri, Gotovina'nın yetkililerce bulunup iade edilmemesi nedeniyle kesilmişti. 

     
</TEXT>
</DOC>
