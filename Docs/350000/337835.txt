<DOC>
<DOCNO> 337835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo29.html </URL>
<DATE> 2005/04/28/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
ÖRS "Son dakikada farkı 4'e indirdik ama olmadı" 
</HEADLINE>
<TEXT>

     FIBA Erkekler Avrupa Ligi dörtlü finalinin üçüncülük maçında, Rusya'nın BC Khimki takımına yenilerek 4. olan Fenerbahçe'de, antrenör Aydın Örs, kupada buraya kadar gelerek kimsenin beklemediği bir başarı yakaladıklarını söyledi. 
     Maçtan sonra basın toplantısı düzenleyen Örs, üçüncülük maçlarının zor olduğunu ifade ederek, ''Final oynama şansını yitirmiş oyuncuları motive etmek zordur. Rakibimizin hücum silahlarını durduramadık. Son bir dakikada farkı 4'e indirdik, ama olmadı'' dedi. 
     Dörtlü finalde mücadele eden takımların kadrolarının, kendilerinden daha iyi olduğunu kaydeden Aydın Örs, şöyle konuştu 
     ''Bu organizasyon, yöneticilerin becerisiyle İstanbul'a alınınca beklentiler arttı. Bir gerçek var ki yukarıyı zorlayacak tecrübe ve kadroya sahip değiliz. Burada rakipler bizden üstündü. Bu sene dörtlü finale kalarak kimsenin beklemediği bir başarı elde ettik. Oyuncularıma, bize destek veren yönetim ve taraftarlara teşekkür ederim.'' 
     
     ÖZSOY ''MİRSAD İLE ANLAŞMADIK'' 
     Fenerbahçe Erkek Basketbol Şubesi Sorumlusu Semih Özsoy, milli basketbolcu Mirsad ile anlaşma yapmadıklarını açıkladı. 
     Özsoy, şu anda böyle bir şeyin olmadığını ifade ederek, ''Mirsad Fenerbahçeli olduğu için dün maçımızı izledi. Kendisiyle bir görüşmemiz olmadı. Bizim bütçemiz ve Mirsad'ın ücreti belli. Bizde oynayabilmesi için büyük fedakarlık yapması gerekir'' diye konuştu. 
     
</TEXT>
</DOC>
