<DOC>
<DOCNO> 345921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo11.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hesap soracağım' 
</HEADLINE>
<TEXT>


Avrupa Şampiyonası'nda yasaklı madde kullandığı belirlenen Halil Mutlu, sert çıktı Yanlış insana tosladılar. Ben yıllardır namusumla, şerefimle yaşadım. Hainlerden bunun hesabını soracağım. Kimseye pabuç bırakmam 

NECMİ KEPÇETUTAN - AYŞE YEŞİN 


Olimpiyat Şampiyonu Halil Mutlu'nun, 3 altın madalya kazandığı Avrupa Şampiyonası'nda dopingli çıkması gündeme bomba gibi düştü. 
Halter camiasında, Mutlu'nun böyle bir hataya bulaşmayacağı savunulurken, genel görüş komplo yapıldığı yönünde. Otoriteler B numunesinin de pozitif çıkması halinde araştırmaların komplo üzerine yoğunlaşması gerektiğini söylerken, Cep Herkülü olaya büyük tepki gösterdi. Böyle bir ilacı kullanmadığını kesin bir dille belirten Halil Mutlu, "Bu komploya en iyi cevabı Pekin'de dördüncü kez olimpiyat şampiyonu olarak vereceğim" dedi. 

Ateş püskürdü 
Kendisine komplo yapıldığını nasıl ispatlayacağını bilmediğini kaydeden Mutlu, "Yanlış insana tosladılar. Bu sporu yıllardır yapıyorum. Böyle bir ilaç ne gördüm ne duydum. Tanımadığım bir madde. Şampiyonaya gitmeden önce sadece basit bir ağrı kesici aldım. Onu da Savaş Ağaoğlu verdi. Doping içerdiğini zannetmiyorum. Ben namusumla, şerefimle yaşadım. Bayrağımızı defalarca göndere çektirdim. Gerekirse iki sene dinlenirim. Sonra dördüncü defa olimpiyat şampiyonu olup hainlerden, herkesten bunun hesabını sorarım. Kimseye pabuç bırakmam" ifadesini kullandı. 
Öte yandan Mutlu, yarın Ankara'da bir basın toplantısı düzenleyerek, konuyla ilgili geniş bir açıklama yapacağını söyledi. 

Federasyon uyudu 

Bulgaristan'da yapılan Avrupa şampiyonası öncesi milli takım sporcularını Ankara'daki doping merkezinde kontrole tabi tutan Halter Federasyonu'nun, Halil Mutlu için talepte bulunmadığı ortaya çıktı. Mutlu'nun hastalığından dolayı şampiyonada yarışmayacağı için kontrole gerek duyulmadığı belirtilirken, Hacettepe Üniversitesi Doping Kontrol Merkezi basın sözcüsü Sezgin İlgi, "Nandrolone ve benzerlerine WADA'nın kesinlikle müsamahası yok. Tedavi amaçlı bile olsa belli bir süre önce kesilmesi gerekir. B numunesinde de sonuç pozitif çıkarsa karşılığı iki yıl cezadır" dedi. 

Komplo mu, hata mı 

Halter Federasyonu, Halil Mutlu'nun B numunesi analizi için bugün başvuru yapacak. Kontrolde pozitif sonuç çıkarsa Mutlu'nun iki ceza alması gündeme gelecek. Ancak bu ceza Cep Herkülü'nün kariyeri ve iyi hali gözönüne alınarak bir yıla kadar düşebilecek ya da Uluslararası Federasyon IWF , bir yıl sonunda sporcunun cezasını kaldırılabilecek. En büyük hedefi 4. Olimpiyat Şampiyonluğuna ulaşmak olan haltercimiz, ceza alsa bile 2008 Pekin Oyunları'nda mücadele etme hakkını kaybetmeyecek. B numunesinin negatif sonuç vermesi halinde ise olayın komplo olduğu veya yanlışlık yapıldığı ortaya çıkacak. 

Antrenörler şoka girdi 

Milli Takım Antrenörleri, Nandrolon'un halter lugatında olmadığını söyleyerek, "Bu komplo" dediler 


Kariyerinde 9 Avrupa, 4 Dünya ve 3 Olimpiyat Şampiyonluğu bulunan haltercinin nandrolon kullandığının belirlenmesi milli takım teknik heyetini şok etti. 
Bulgaristan'daki Avrupa Şampiyonası'nda Ay - Yıldızlı ekibin başında bulunan Cafer Topçu, Osman Nuri Vural ve Ömer Öztürk, sporcularının böyle birşey yapmayacağını belirterek, "komplo" dediler. Nandrolon'un 15 yıl önce kullanıldığını vurgulayan Öztürk, "Bu tür ilaçlar tarihe karıştı. Şu an piyasada yok. Ayrıca bu ilacın vücuttan temizlenmesi 6 ay sürer. Bir sporcunun bu ilacı alması intihar etmek gibi birşey. Bu tamamiyle bir komplo. Laboratuvarda numuneler karışmış da olabilir. B numunesinin temiz çıkacağına eminim" dedi. 
Haberi duydukları andan itibaren ilacı araştırdıklarını belirten Vural, "Daha önce hiç duymamıştım. Dünya halterine damgasını vuran, 16 yıllık sporculuk geçmişinde en ufak bir şaibeye karışmamış Halil Mutlu'nun doping yapması imkansız. Acemi bir sporcu olur, cahillik yaptı deriz. Halil daha 6 ay önce Olimpiyat Şampiyonu olmuş bir sporcu. Bu kesinlikle başarımızı çekemeyenlerin bir komplosu" ifadelerini kullandı. 
Halil'de çıkan "Nandrolon" maddesinin halter lugatında bulunmadığını söyleyen Topçu ise, "Vücutta en uzun süre kalan ve en çabuk pozitif sonuç veren bir madde. Olimpiyat şampiyonu bir sporcu, daha kolay bir müsabaka olan Avrupa Şampiyonası'nda niye böyle birşey yapsın Erkek milli takımı 1997'de böyle bir olay yaşadı. O takımdan bugün sadece Halil kaldı. İnsanın aklına neden Halil diye soru işaretleri geliyor" açıklamasını yaptı. 

Naim'den Halil'e destek 

Olimpiyat ve Dünya Şampiyonu halterci Naim Süleymanoğlu, Halil Mutlu'nun dopingli çıkmasıyla ilgili kendisine yöneltilen suçlamalara tepki gösterdi. 
Federasyon başkanlığı seçimlerinde taraf olmasının bu konuyla asla bir ilgisi olmadığını belirten Süleymanoğlu, "Halil benim evladım sayılır. Onu ben yetiştirdim. İnsan evladının kötülüğünü nasıl ister. Herkesten çok ben üzüntü duyuyorum" dedi. Mutlu'nun doping yaptığına asla inanmadığını söyleyen ünlü halterci, "Üç kez olimpiyat şamiyonu olmuş bir sporcu, bu kadar basit bir hata yapamaz. Halil gerek sporcu, gerek kişilik olarak mükemmel bir insan. Umarım ikinci numunede yanlışlık ortaya çıkar. Halil'in masum olduğuna inanıyorum" ifadesini kullandı. Süleymanoğlu, Dünya Halter Federasyonu Yönetim Kurulu'nda görev yaptığı 4 yıllık sürede Türkiye'den hiçbir haltercinin dopingli çıkmadığını da sözlerine ekledi. 

'Komplo yapılıyor' 

Halter Federasyonu eski Başkanı Kenan Nuhut, Halil Mutlu'ya komplo yapıldığını savundu. "Son derece üzgünüm, şok oldum" diyen Nuhut, "Halil'in böyle bir şeye tenezzül edeceğine ihtimal dahi vermiyorum. B numunesinin sonucunu beklemek lazım. Sonuç yine pozitif çıksa bile inancım değişmez. O zaman komplo üzerinde durmak, olayı bu yönde araştırmak lazım. Ne olursa olsun Halil Mutlu kaybedilmemeli. Böyle bir şeyi yapmayacak kadar akıllı ve deneyimli bir sporcu" açıklamasını yaptı. 

Şahin sahip çıktı 

Halil Mutlu'nun A numunesinin pozitif çıkmasının ardından ortalık karışırken, Devlet Bakanı Mehmet Ali Şahin, milli sporcuya sahip çıktı. Mutlu'nun böyle bir hata yapmayacağını düşünen Şahin, "Halter dünyasında sivrilmiş ve 3 kez olimpiyat şampiyonu olmuş sporcumuz, bu tür işlere bulaşmaz. Olayın ciddiyet derecesini bilmediğini de söyleyen Bakan Şahin, "Halil kesin olarak 'ben böyle bir madde almış değilim' diyor. Sporcularımızın bu konudaki beyanlarının samimi olacağını düşünüyoruz. Ama böyle bir iddia varsa Uluslararası Anti Doping Ajansı tarafından, kurallar içerisinde ne gerekiyorsa kuşkusuz o yapılacaktır" diye konuştu. 


</TEXT>
</DOC>
