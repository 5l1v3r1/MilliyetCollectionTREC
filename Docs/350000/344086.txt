<DOC>
<DOCNO> 344086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas17.html </URL>
<DATE> 2005/05/19/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
2 milyon tüp bebek için ninni 'Katibim' 
</HEADLINE>
<TEXT>

     Devlet sanatçısı flütçü Şefika Kutluer, 2 milyon tüp bebeğin doğumlarını kutlamak üzere çıkarılan "dünya Ninnileri" CD’sinde "katibim" türküsüyle yer aldı. 
     Londra’da Alabanda Turizmin organizasyonuyla yapılan Chicago Pre Implantasyon Genetik Tanı Derneği’nin kongresi dolayısıyla çıkarılan ve bu sabah basına tanıtılan CD’de, "katibim"i ninni formunda çalan Kutluer, böyle bir organizasyonda yer almaktan büyük mutluluk duyduğunu söyledi. 
     İngiliz Kraliyet Filarmoni Orkestrası ve Şefika Kutluer’in yanı sıra 15 farklı ülkeden sanatçının yer alıp yerel ninnileri seslendirdiği CD, yarın Londra’da piyasaya sunulacak. 
     Chicago Pre Implantasyon Genetik Tanı Derneği 6. kongresini İngiltere’nin başkenti Londra’da düzenleyen Şefika Kutluer’in eşi Refik Kutluer de, CD’nin piyasaya çıkmasından büyük mutluluk duyduğunu söyledi. Kutluer, derneğin geçen yılki kongresinin Antalya’da yapıldığını, gelecek yılın kongresine de evsahipliği yapmak istediklerini belirterek, tüp bebek teknolojisinin pek çok aileyi çocuk sahibi yapmakta kullanıldığını ve milyonlar için umut oluşturduğunu hatırlattı. 
     Refik Kutluer, Londra’daki kongreye katılanlar arasında, DNA araştırmalarının öncü ismi James Watson ile tüp bebek ve IVF teknolojisinin babası sayılan Robert Edward’ın da bulunduğunu hatırlattı. 
     Devlet sanatçısı Şefika Kutluer, pek çok uluslararası başarıya imza atmasının yanı sıra Sony firması tarafından da "Altın CD" ile ödüllendirilmişti. 
     
</TEXT>
</DOC>
