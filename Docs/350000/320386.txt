<DOC>
<DOCNO> 320386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo02.html </URL>
<DATE> 2005/03/03/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Ferrari pilotu Barrichello Kaybetmekten hasta oldum... 
</HEADLINE>
<TEXT>

     Formula 1'de sezonun açılışına sayılı günler kala takımlar hazırlıklarını sürdürüyor. 
     Avustralya'nın Melbourne kentinde pazar günü yapılacak sezonun ilk Grand Prix'sine hazırlanan Ferrari'nin pilotu Brezilyalı Rubens Barrichello, kaybetmeye artık tahammülünün kalmadığını söyledi. 
     Barrichello, yaptığı açıklamada, üstüste 5 sezondur sürücüler klasmanında birinci olan takım arkadaşı Alman Michael Schumacher'in kendisini her zaman geçtiğini kaydederek, ''Kaybetmekten hasta oldum. Artık birşeyler yapmanın zamanı geldi'' dedi. 
     Geçen yıl 18 yarıştan yalnızca 2'sini kazanan ve Schumacher'in 34 puan gerisinde sürücüler klasmanında 2. sıraya yerleşen Brezilyalı pilot, her geçen gün daha iyi olmaya çalıştığını ifade ederek, ''Schumacher'in yenilmez olduğunu anladığım gün evime gidip ailemle vakit geçireceğim. Ama ikimiz arasında ciddi bir fark yok. Bu fark gün geçtikçe de azalıyor'' diye konuştu. 
     Formula 1'de bu sezon uygulamaya konulacak kurallara göre kendini daha şanslı gördüğünü söyleyen Barrichello, ''Ama karşınızdaki 7 kez Dünya Şampiyonu olmuş bir pilot. Siz yarışın yüzde 99'unda daha hızlı olabilirsiniz ancak damalı bayrağı ilk gören siz değilseniz hiç birşey farketmez'' ifadesini kullandı. 
     Michael Schumacher'in 148 puanla birinci olduğu geçen yılın sürücüler klasmanında Rubens Barrichello, 114 puanla 2. ve BAR Honda'nın İngiliz pilotu Jenson Button, 85 puanla 3. sırada yer almıştı. 
     Formula 1'de sezonun açılış Grand Prix'si 6 Mart Pazar günü yapılacak ve yarışların 14. ayağı olan İstanbul Grand Prix'si 21 Ağustos tarihinde ilk kez gerçekleştirilecek. 
     
</TEXT>
</DOC>
