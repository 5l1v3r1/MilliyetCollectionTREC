<DOC>
<DOCNO> 322544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy01.html </URL>
<DATE> 2005/03/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Avrupa Parlamentosu'ndan Türk polisine kınama geliyor 
</HEADLINE>
<TEXT>

     Avrupa Parlamentosu Genel Kurulu, Dünya Kadınlar Günü dolayısıyla İstanbul'da düzenlenen gösterilerde çıkan olaylara ilişkin olarak, Türk polisini kınayan bir tasarıyı oylayacak. Tasarının kabul edilmesi bekleniyor. 
     Kınama ifadeleri, AP'nin düzenleyeceği 'Dünya kadınlar konferansı' çerçevesinde daha önce hazırlanan bir karar tasarısına son anda eklendi. Tasarıda şu ifadelerin yer alması bekleniyor 
     AP, 6 mart 2005 tarihinde İstanbul'da gerçekleşen ve Dünya Emekçi Kadınlar Günü dolayısıyla yapılan gösteride, Türk polisinin 'aşırı kaba' tavrını şiddetle kınar. 
     AP, en kısa zamanda Avrupa Birliği Komisyonu'ndan söz konusu olaylarla ilgili daha ayrıntılı bilgi talep eder. 
     AP, Türkiye'de kadın haklarının da içinde bulunduğu son reformlardan duyduğu memnuniyeti dile getirir, ancak buna rağmen, kadınların hedef alındığı töre cinayetleri ve şiddetin devam etmesinden duyduğu endişeyi de hatırlatır. 
     
     Türkiye'deki kadın haklarına yakından takip 
     Türkiye'de yapılan yasal reformların memnuniyetle karşılandığı ifade edilen tasarıda, 'bununla birlikte kadınların hala şiddete ve töre cinayetlerine hedef olmasının endişeyle karşılandığı' belirtiliyor. 
     Tasarıda, AB Komisyonu ve Konseyi'ne çağrıda bulunularak, Türk yetkililerle işbirliği içinde Türkiye'deki kadın haklarının yakından takip edilmesi isteniyor. 
     İstanbul'da 8 Mart Dünya Emekçi Kadınlar Günü öncesinde geçtiğimiz pazar günü Beyazıt'ta izinsiz yürüyüş yapmak isteyen gruba polis müdahale etmişti. Polisin biber gazı ve cop kullandığı olayda yaklaşık 50 kişiyi gözaltına alınmıştı. 
     
     AB Troykası'ndan kınama 
     Geçtiğimiz pazar günü Ankara'da yapılan Türkiye-AB Troykası'nın gündeminde de Beyazıt'taki eylem vardı. Göstericilere karşı orantısız şekilde şiddet kulllanılmasından dolayı tepki gösterdiklerini belirten AB Dönem Başkanı Lüksemburg'un Dışişleri Bakanı Jean Asselborn, "Türk yetkililerden böyle olaylarının yaşanmamasına yönelik bir soruşturma başlatmasını talep ettik" demişti. 
     AB Dönem Başkanı Jean Asselborn, AB Komisyonu'nun genişlemeden sorumlu üyesi Olli Rehn ve Dönem Başkanlığı'nı 1 temmuzda devralacak İngiltere'nin Avrupa işlerinden sorumlu bakanı Denis MacShane'ın imzasını taşıyan ve Brüksel'de basın mensuplarına dağıtılan yazılı bir açıklamada da ''İstanbul'daki gösteriler sırasında kadınlara ve gençlere vuran polis görüntülerinden şoke olduk'' ifadeleri kullanılmıştı. 
     
     Orantısız güç kullanımına müdahale 
     İstanbul Valisi Muammer Güler, dün yaptığı açıklamada Beyazıt Meydanı'nda yapılan izinsiz gösteride polisin güç kullanımına ilişkin idari soruşturma başlatıldığını belirterek, ''eğer orantısız güç kullanımı varsa, onunla ilgili kanunun gereği yapılacaktır'' dedi. 
     Olayın gerisindeki gerçeklerin de kamuoyu tarafından bilinmesini istediğini belirten Güler, Beyazıt ve Saraçhane'de gerçekleştirilmek istenen toplantı ve yürüyüş için, göstericilere bu alanlarda gösteri yürüyüşü yapılamayacağı konusunda kanuni tebligat yapıldığını açıkladı. 
     Göstericilere aynı gün için Kadıköy Meydanı, Kazlıçeşme ve Çağlayan'ı önerdiklerini vurgulayan Güler, hak ve özgürlükleri en iyi şekilde kullandırtmaktan yana olduklarını belirtti. 
     Polisin müdahale ettiği gündemdeki yerini korurken Emniyet Genel Müdürlüğü de, pazar günü yaşanan olayları soruşturmak amacıyla iki polis başmüfettişi görevlendirmişti Emniyet yetkilileri, Beyazıt Meydanı'nda ve Saraçhane Parkı'nda 8 Mart Dünya Kadınlar Günü nedeniyle düzenlenen gösterinin 'izinsiz' gerçekleştirildiğini belirterek, olayların ardından iki polis başmüfettişinin soruşturma amacıyla İstanbul'a gönderildiğini açıklamıştı. 
     
     Bardakoğlu ''Yaşananlar Türkiye'nin gerçek yüzü değil" 
     Diyanet İşleri Başkanı Ali Bardakoğlu,Dünya Kadınlar Günü dolayısıyla düzenlenen gösterilerde İstanbul'da yaşanan manzaraların Türkiye'nin gerçek yüzünü yansıtmadığını söyledi. Bardakoğlu, Türkiye'nin kadın hakları, töre cinayetleri gibi konularda önemli mesafeler aldığını belirterek, ''sadece birtakım hoş olmayan görüntüleri yansıtmak Türkiye'ye haksızlık olur'' dedi. 
     
</TEXT>
</DOC>
