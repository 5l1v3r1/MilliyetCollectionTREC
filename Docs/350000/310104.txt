<DOC>
<DOCNO> 310104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/siyaset/asiy.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül resmen var 
</HEADLINE>
<TEXT>


Baykal'ı televizyonda tartışmaya çağıran Sarıgül, "Ön seçimle aday belirleyeceğiz. Partide yağ çeken değil, hak eden yükselecek. Gölge kabine kuracağız" dedi 

ANKARA Milliyet 


Şişli Belediye Başkanı Mustafa Sarıgül, kurultayda CHP Genel Başkanı Deniz Baykal'a karşı aday olacağını, partisinin genel merkezinde dün düzenlediği basın toplantısıyla resmen açıkladı. Baykal yönetimini "koltuk sevdalısı" olmakla suçlayan Sarıgül, "Halk CHP'de değişim talep ediyor. Kurultaydan sadece genel başkan değil, CHP'nin iktidarı, Türkiye'nin başbakanı çıkacaktır. CHP yönetimi başarısızdır. CHP halktan koparılmıştır. Şimdi, ahlaktan, kimlikten, karakterden bahsediyorlar. Partide ne kimlik bıraktınız, ne de karakter. Ahlaktan en son söz edecek sizsiniz" dedi. 
Kurultaydan sonra parti tüzüğünü demokratikleştireceklerini kaydeden Sarıgül, şöyle konuştu 
"Adaylarımızı ön seçimle belirleyeceğiz. Yağ çeken değil, hak eden yükselecek. Onursal genel başkanımız Erdal İnönü, Hikmet Çetin, Aydın Güven Gürkan, Murat Karayalçın, Altan Öymen ve değerli sosyal demokratların birikimlerinden yararlanacağız. Gölge kabine kuracağız." 

Televizyona çıkalım 
Baykal'a istediği televizyon kanalında tartışma çağrısında bulunan Sarıgül, hakkındaki iddialarla ilgili hesaplaşmak istediğini belirtti. Sarıgül, soruları, "Burası benim ocağım. Genel Başkanımı incitmek istemiyorum" diyerek, yanıtlamadı. 
Genel merkezden ayrılırken, salonu kullanmasına izin verdikleri için CHP Genel Sekreteri Önder Sav ve parti yöneticilerine teşekkür eden Sarıgül, Baykal'a da başarılar diledi. 
İran Caddesi'ndeki çalışma bürosunda soruları yanıtlayan Sarıgül, Şişli Belediye Başkan Yardımcısı Osman Aslan'ın görevden alınması konusunda, "Devlet memurluğuyla ilgili rutin bir işlem. Ancak kurultaya iki gün kala bu işlerin yapılmasını parti, kamuoyu takdir edecektir. Başbakan ile iç içe olduğumuz söyleniyordu. Bu işlemden sonra kimin kiminle iç içe olduğu daha iyi anlaşılacak" dedi. 
Kurultayda gerginlik yaşanmaması için elinden geleni yapacağını, konuşmasını Baykal'ın üslubuna göre şekillendireceğini söyleyen Sarıgül, "Elimdeki tüm bilgi ve belgeleri tarihleriyle partimin tarafsız, güvenilir kişilerine teslim edeceğim. Bunlar hala partide yer alıyorsa bu pisliklerin temizlenmesi gerekir" diye konuştu. 

İzdiham üzerine basın gidiyordu 

Sarıgül'ün genel merkezde yaptığı açıklama sırasında salona girmek isteyen partililer nedeniyle oluşan izdihamda gazetecilerin oturduğu sıralar çöktü. Gazetecilerin bir bölümünün ayakları zedelenirken, bir gazetecinin de cüzdanı çalındı. Görüntü alamadıkları için salona girenleri uyaran gazeteciler, bazı kişilerin küfür etmesi ve arbede yaşanması üzerine salonu terk etti. Sarıgül'ü destekleyen milletvekilleri, basından gitmemesi için ricada bulundu. Sarıgül, gazetecilerden özür diledi. CHP Genel Sekreterliği'nin yazılı açıklamasında, "Sarıgül'ün adaylığını açıklarken PM salonunda meydana gelen kargaşa ve şiddet ortamının kınandığı" belirtildi. 

Baykal, genel merkeze gelmedi 

Sarıgül'ün genel merkezde açıklama yaptığı gün Baykal genel merkeze uğramadı. Genel merkez çalışanları da Sarıgül ve taraftarlarını pencerelerden izledi.İstanbul Milletvekili Zülfü Livaneli de gelişmeyi seçim bürosundan izledi."Başbakan" sloganları eşliğinde genel merkeze gelen Sarıgül'e eşi Aylin Sarıgül, eski bakan Onur Kumbaracıbaşı ve eski DİSK Genel Başkanı Rıdvan Budak da eşlik etti.Sarı atkı takan Sarıgül taraftarları, 'Başbakan Sarıgül' sloganlarını atarak "Bu deniz maya tutmaz" pankartları açtı. Minibüsten de Gülben Ergen'in "Kandıramazsın beni" şarkısı çalındı. 



</TEXT>
</DOC>
