<DOC>
<DOCNO> 335996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur30.html </URL>
<DATE> 2005/04/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
2 ay sonra baba olacaktı... Hayaller göçük altında kaldı... 
</HEADLINE>
<TEXT>

     Vedat Yücebaş-Harun Kaymaz bildiriyor - Kütahya'nın Gediz İlçesi'ne bağlı Gökler Beldesi'ndeki maden ocağında meydana gelen grizu patlaması sonucu ölen işçiler, arkalarında hayata dair öykülerini bırakarak sevdiklerinden ayrılırken, hikayeler adeta yürek burkuyor. 
     Yerin yüzlerce metre altında çalışırken, bir anda grizu patlamasının yol açtığı göçüğün altında kalarak can veren işçiler, son yolculuklarına uğurlanmak üzere aileleri tarafından teslim alınırken Ethem Eroğlu, Mustafa Akdemir ve İsmail Üner, beraberlerinde acı dolu öykülerini de götürdüler. 
     
     İKİ AY SONRA BABA OLACAKLARDI 
     Eşi Ethem Eroğlu'nu kaybetmenin derin acısını yaşayan Mehpare Eroğlu, AA muhabirine, 7 aylık hamile olduğunu söyledi. 
     Eşinin, iki ay sonra dünyaya gelecek bebeklerinin heyecanını taşıdığını ifade eden Mehpare Eroğlu, ''İkimiz de büyük mutluluk ve heyecan içindeydik. Ama, eşim çocuğunu göremeden öldü. Acımız çok büyük'' dedi. 
     
     10 YIL ÖNCE KURTULDUĞU ÖLÜME YAKALANDI 
     Ocaktan cesedi çıkarılan Mustafa Akdemir'in ise 10 yıl önce bir başka maden ocağında büyük bir kaza geçirdiği ve ölümden kılpayı kurtulduğu bildirildi. 
     Madenci arkadaşları, Akdemir'in, çalıştığı maden ocağında vagonun devrilmesi sonucu yaklaşık 100-150 metre sürüklendiğini belirterek, ''Arkadaşımız, kazada ağır yaralanmıştı. İki yıl süren tedavisi nedeniyle mesleğine ara vermek zorunda kalmıştı'' dediler. 
     Grizu patlamasının neden olduğu göçüğün altında kalarak ölen İsmail Üner'in de 19 yıldır madenlerde çalıştığını ifade eden arkadaşları, Üner'in Mayıs ayı başı itibariyle emekliye ayrılacağını kaydettiler. 
     
</TEXT>
</DOC>
