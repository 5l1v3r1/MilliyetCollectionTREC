<DOC>
<DOCNO> 326290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko54.html </URL>
<DATE> 2005/03/23/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Tanıl Küçük yeniden İSO başkanı seçildi... 
</HEADLINE>
<TEXT>

     İstanbul Sanayi Odası İSO Yönetim Kurulu Başkanlığı'na, Tanıl Küçük yeniden seçildi. 
     Odakule'deki seçimlerde, 103 oy kullanıldı. Resmi olmayan sonuçlara göre, Tanıl Küçük, 95 oy alarak Yönetim Kurulu Başkanı oldu. 
     İstanbul Sanayi Odası İSO seçimlerinde Tanıl Küçük'ün başkanlığındaki listede yer alan 10 kişinin tamamı yönetim kuruluna girdi. 
     Adnan Dalgakıran ve beraberindeki 3 kişi yönetim kuruluna girecek yeterli çoğunluğu elde edemedi. 
     2005-2008 dönemi için belirlenen İSO yönetim kurulu seçiminde toplam 103 oy kullanılırken, üç oy geçersiz sayıldı. 
     Tanıl Küçük'ün, Zeynep Bodur Okyay, Nuri Tuna, Cengiz Solakoğlu, Ataman Onar, Mehmet Başakekşi, Bülent Demircioğlu, Baki Kuriş, Gülsüm Azeri, Zeki Karahan ve Niyazi Öztürk'ten oluşan listesi 70 oy aldı. Belirlenen İSO Yönetim Kurulu'ndaki kadın üyelerin sayısı da 2'ye yükseldi. 
     Seçimde, Tanıl Küçük'ün listesini delerek yönetim kuruluna girmeye çalışan Adnan Dalgakıran 24 oy, Mehmet Nuri Görenoğlu 24, Nahit Kemalbay 27 ve Ali Kahyaoğlu 23 oy aldı. 
     Seçimde Tanıl Küçük'ün listesindeki yedek üyelerin tamamı da seçildi. 
     Bu arada İSO yönetim kurulu başkanlığı oylamasında, 5 kişinin listedeki Tanıl Küçük'ün adını çizdiği öğrenildi. 
     
     İSO MECLİS BAŞKANLIĞI'NA YENİDEN KAVİ SEÇİLDİ 

     İstanbul Sanayi Odası İSO Meclis Başkanlığı'na Hüsamettin Kavi yeniden seçildi. 
     Odakule'deki Meclis Başkanlık Divanı seçimlerinde, Hüsamettin Kavi ve Erdal Bahçıvan başkanlığındaki listeler yarıştı. 103 Meclis Üyesi'nin oy kullandığı seçimde, Kavi 54 oy alarak yeniden Meclis Başkanı oldu. 
     Kavi'nin listesindeki Mustafa Özkazanç ve Turan Sarıgülle de 56'şar oy alarak Başkan Vekilliği görevlerine seçildiler. 
     Diğer aday Erdal Bahçıvan, 49 oyda kalırken, Başkan Vekilliği için aday gösterdiği Okan Oğuz 47 ve Hayrullah Yelkenci de 45 oy aldı. 
     Kavi, seçim sonuçlarının açıklanmasının ardından yaptığı teşekkür konuşmasında, İSO'nun son derece farklı bir kurum olduğunu bugünkü seçim ortamında bir kez daha ortaya koyduğunu söyledi. 
     Kavi, İSO'da 1993 yılı Kasım ayında yapılan seçimde tek listeyle İSO Yönetim Kurulu Başkanı seçildiğini anımsatarak, ''4 dönemde hiç rekabet yaşamadım. Bugünkü seçimde demokrasinin gereği olarak Oda rekabeti bize yaşattı. Sizler tercihlerinizi küçük bir farkla bizim lehimize kullandınız ve bizi göreve getirdiniz. Bu teveccüh karşısında odamızın hedeflerine taşımak için sizlerle birlikte güçlü bir çalışma sergileyeceğiz'' diye konuştu. 
     
     TANIL KÜÇÜK BU ÇATIDAN, SADECE SANAYİNİN SORUNLARININ SESİ YÜKSELECEK' 

     İstanbul Sanayi Odası'nın İSO yeni Yönetim Kurulu Başkanı Tanıl Küçük, bundan sonra İSO'nun çatısından, sadece sanayinin sorunlarının sesinin yükseleceğini bildirdi. 
     Tanıl Küçük, İSO seçimlerinde yeniden başkan seçilmesinin ardından basın mensuplarına yaptığı kısa açıklamada, farklı bir gün yaşadıklarını ifade ederek, seçim atmosferinin esasında geçen hafta başladığını ve meslek komitelerinin seçimine çok yüksek bir katılım olduğunu belirtti. 
     Küçük, bugün meclis başkanlığı seçimi yapıldığını ve yönetim kurulu seçimlerinin de alışkanlıklarının dışında olduğuna işaret ederek, şunları kaydetti 
     ''Çizerek liste delinmeye çalışıldı. Bütün bunlar alışmadığımız farklılıklar. Ama neticede sonuçlanması, İSO'nun alışkanlıkları içinde oldu. Bu bizim için en sevindirici olanıdır. Bu farklı, önemli ve kavrayıcı bir çatı. Bundan sonra bu çatıdan sadece sanayininin sorunlarının sesi yükselecek.'' 
     
     TOBB DELEGELERİ VE DİSİPLİN KURULU ÜYELERİ BELİRLENDİ 

     İstanbul Sanayi Odası'nda İSO , Türkiye Odalar ve Borsalar Birliği TOBB delegeleri ve disiplin kurulu üyeleri de belirlendi. 
     TOBB delege listesi için kullanılan 103 oyun 101'i geçerli sayıldı. 
     Tanıl Küçük'ün TOBB delege listesi, Recep Sami Yazıcı, Hasan Doğan, Zeynep Bodur Okyay, Nuri Tuna, Halil Demirkaya, Hakkı Kalkavan, Oğuz Satıcı, Yılmaz Ulusoy, Atilla Aksoy, Kemal Akar, İmam Altınbaş, Engin Keçeli, Yusuf Kenan Öztiryaki, Ahmet Bayraktar, Mahmut Kuşçulu, Melih Batılı, Şahin Karcan, Fikret Tanrıverdi, Hasan Hüseyin Bayram, Nuri Görenoğlu, Kemal Ata, Necip Öztaş ve Bilal Alkoç'tan oluşuyor. 
     Seçimi kazanan Disiplin Kurulu listesinde ise Kapsan Ambalaj, Gürmen Giyim, RMK Marine, Lebib Mısırlı Sanayi, Sarkuysan Elektronik ve Toroslan Mensucat yer alıyor. 
     
</TEXT>
</DOC>
