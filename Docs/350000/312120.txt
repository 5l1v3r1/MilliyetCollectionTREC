<DOC>
<DOCNO> 312120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur15.html </URL>
<DATE> 2005/02/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul'da kar bilmecesi... Meteoroloji ''karla karışık yağmur'' dedi 
</HEADLINE>
<TEXT>

     Son günlerde, Valilik, Büyükşehir Belediyesi ve Meteoroloji İşleri Genel Müdürlüğü İstanbul'da 'kar beklentisi' içeren duyurular yaparak vatandaşlardan önlem alınması istediler. Meteoroloji İşleri Genel Müdürlüğü, bugün yeni bir açıklama yaparak İstanbul'da havanın yağmurlu, gece ise karla karışık yağmurlu olacağını açıkladı. "Yağmur" açıklaması "yoğun kar yağışı" bekleyen İstanbulluları şaşırttı. 
     Dün öğleden sonra Büyükşehir Belediye Başkanı Kadir Topbaş ve Vali Muammer Güler'in İstanbul'da etkili olması beklenen kar yağışına ilişkin olarak yaptığı açıklamaların ardından, Meteoroloji İşleri Genel Müdürlüğü, bugün İstanbul'da havanın yağmurlu, gece ve sabah ilk saatlerde Avrupa yakasının karla karışık yağmurlu, yüksek kesimlerde kar yağışlı olacağını bildirdi. 
     Açıklamaya göre, İstanbul'da hava yağmurlu, gece ve sabah ilk saatlerde Avrupa yakası karla karışık yağmurlu, yüksek kesimlerde kar yağışlı olacak. Gece en düşük sıcaklık 3, yarın en yüksek hava sıcaklığı 7 derece dolayında olacak. 
     Yetkililer sürücüleri buzlanmaya karşı da uyardı. 
     
     TOPBAŞ HER TÜRLÜ ÖNLEMİ ALDIK 

     Büyükşehir Belediye Başkanı Kadir Topbaş, dün İstanbul Büyükşehir Belediyesi'nin internet sitesine yaptığı açıklamada, Büyükşehir ve ilçe belediyeleri olarak hem araç-gereç, hem de tuz stoku açısından karla mücadeleye hazır olduklarını, bu konuda bir problem olmayacağını söyledi. Karla mücadele için 406 aracın özellikle trafikte problem olması muhtemel hatlar ve ana arterler başta olmak üzere kentin 26 bölgesinde konuşlandığını belirtti. 
     Sürücülerden zincirsiz yola çıkmamalarını isteyen Başkan Topbaş, " Bize bu kışın çok ağır geçeceği bilgisi gelmedi. Ama bir kar yağışı var. İstanbul'a aniden bastırabilir. Her türlü tedbirimizi aldık, ancak ben özellikle emniyet şeritlerinin kullanılmaması konusunda sürücüleri uyarmak istiyorum. Kar yağdığı zaman, trafikteki yoğunluğun azalması için mümkün olduğunca toplu taşıma araçlarının kullanılmasını istiyorum. Tedbirli olmak gerekiyor. Doğanın şartlarına göre bizim de yaşamımızı düzenlememiz gerekiyor.'' dedi. 
     
     BELEDİYE SOKAKTA YAŞAYANLARI TOPLUYOR 

     Topbaş, sokakta yaşayan insanların donarak ölmelerine engel olmak için bu kişilerin toplanması yönünde Büyükşehir Belediyesi'nin Bürokratlarına talimat verdiğini de açıkladı. Sokakta yaşayan bazı vatandaşların sokakta yaşamayı yerleşik bir düzee tercih ettiğini belirten Topbaş, ''O insanların özgürlük anlayışı bu. Bu şartlarda olanları sıkıntı olmasın diye zaman zaman topluyoruz" diye konuştu. 
     
     VALİ DE UYARI YAPMIŞTI 

     İstanbul Valisi Muammer Güler, valiliğin internet sitesinde yer alan açıklamasında ise, vatandaşlardan trafiğe çıkarken halat, zincir ve benzeri donanımlarını hazır bulundurmalarını istedi. Güler, "İstanbul Valiliği'nce, yaşanabilecek olumsuzluklara karşı hazırlıklı olmaları konusunda, Kamu Kurum ve Kuruluşlarına gerekli talimat verilmiştir." dedi. 
     
     TRAKYA'DA KAR 

     İstanbul'da karla karışık yağmur beklenirken, Trakya'da rüzgar, güney ve doğu, akşam saatlerinden itibaren kuzey ve doğu yönlerden kuvvetli ve kısa süreli fırtına şeklinde esecek. Edirne'de, kuvvetli rüzgarla birlikte etkili kar yağışı görülecek. Gece en düşük sıcaklık -1, yarın en yüksek hava sıcaklığı 1 derece dolayında olacak. 
     Kırklareli'nde kuvvetli rüzgarla birlikte etkili kar yağışlı geçecek. Gece en düşük sıcaklık - 2, yarın en yüksek hava sıcaklığı sıfır derece dolayında gerçekleşecek. Çanakkale ve Tekirdağ'da yarın, kuvvetli rüzgarla birlikte etkili karla karışık yağmur ve kar yağışı görülecek. 
     Çanakkale'de gece en düşük sıcaklık 3, yarın en yüksek sıcaklık 5, Tekirdağ'da gece en düşük sıcaklık 2, yarın en yüksek sıcaklık 4 derece olacak. Bölgenin doğusunda yağışlar yağmur şeklinde görülecek. 

     
</TEXT>
</DOC>
