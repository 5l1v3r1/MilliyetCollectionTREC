<DOC>
<DOCNO> 333250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun09.html </URL>
<DATE> 2005/04/14/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Lübnan'da siyasi kriz derinleşiyor 
</HEADLINE>
<TEXT>

     Lübnan Başbakanı Ömer Kerami, görevini bırakacağını açıkladı. 
     Ömer Kerami'nin bu açıklaması, hükümet kurma çalışmalarının başarısızlıkla sonuçlanmasının ardından geldi. 
     Kerami dün Cumhurbaşkanı Emil Lahud ve Meclis Başkanı Nebih Birri'yle beş saat süren bir görüşme yapmış, ancak yeni bakanlar kurulu listesi üzerinde anlaşma sağlanamamıştı. 
     Ömer Kerami'nin 'ulusal birlik hükümeti kurma' çabalarına, muhalefet destek vermemişti. 
     Kerami, Suriye'nin Lübnan'daki varlığını sürdürmesini destekliyor. 
     Eski Lübnan Başbakanı Refik Hariri'nin Şubat ayında bir suikast sonucu öldürülmesi sonrası, Kerami ve hükümeti istifasını açıklamıştı. 
     Ancak Kerami altı hafta önce yeniden bu göreve getirilmiş ve hükümeti kurmakla görevlendirilmişti. 
     Ömer Kerami ise 'hükümeti kurma çalışmalarının çıkmaz yola' girdiğini söyledi. 
     BBC muhabirleri, Kerami'nin istifasıyla ülkedeki siyasi krizin arttığını ve mevcut parlamentonun görev süresinin dolacağı 31 Mayıs'tan önce seçime gidilmesinin zorlaştığını söylüyor. 
     Zira seçim kararını ancak bir hükümet alabiliyor. 
     
     Lübnan'da tarihi anma töreni 
     Öte yandan Lübnan'da 13 Nisan 1975'te patlak veren iç savaşın sona ermesi sonrası ilk kez bugün anma töreni düzenlendi. 
     Başkent Beyrut'taki tören, bir 'ulusal birlik' havası içinde geçti. 
     Töreni organize eden kişiler arasında, iki ay önce öldürülen eski başbakan Refik Hariri'nin kızı Bahiya Hariri ve Dürzi lider Velid Canbolat'ın eşi Nora Canbolat da vardı. 
     Beyrut'taki muhabirimiz Kim Ghattas, şimdiye dek Lübnanlıların, şiddet dolu geçmişlerini düpedüz görmezlikten geldiğini söylüyor. 
     Ancak Ghattas, hükümet yanlısı politikacıların çoğunun bugünkü anma törenlerine katılmadığını söylüyor. 
     Lübnan'da Hristiyanlar ve Filistinli mülteciler arasındaki sorunla başlayan iç savaşa kısa sürede ülkedeki diğer gruplarda dahil olmuştu. 
     15 yıl süren ve 1990'da son bulan kanlı çarpışmalarda yakaşık 150 bin Lübnanlı ölmüştü. 
     BBC muhabiri Kim Ghattas, ülkede bu kişileri hatırlamak için tek bir anıtın bile olmadığını belirtiyor. 
     
</TEXT>
</DOC>
