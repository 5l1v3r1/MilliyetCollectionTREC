<DOC>
<DOCNO> 344682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/dunya/adun.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Yunanistan stratejik ortağımız 
</HEADLINE>
<TEXT>


Atina'nın Irak ve Afganistan'daki işbirliği adımlarından memnun olan Bush yönetimi, Yunanistan Başbakanı Karamanlis'i Beyaz Saray'da 'stratejik ortak' olarak ağırladı 

Yasemin Çongar - Washington 


ABD Başkanı George W. Bush, Yunanistan Başbakanı Kostas Karamanlis'i Beyaz Saray'da "stratejik ortak" olarak karşıladı. 
Atina - Washington yakınlaşmasını teyit eden bu tanım, ABD'nin Yunanistan'dan özellikle Balkanlar ve geniş Ortadoğu'daki demokratikleşme gündeminde daha fazla rol beklediği ve Atina'daki "Yeni Demokrasi" hükümetinin de Irak ve Afganistan'da yeni yükümlülükler üstlenmeye hazırlandığı bir döneme rastlıyor. ABD'li yetkililer, Yunanistan için "stratejik ortak" sözünü son aylarda kullanmaya başlamışlar, Dışişleri Bakanı Condoleezza Rice da nisanda Yunanistan'dan, "Balkanlar'daki en iyi dostumuz" diye söz etmişti. 
Karamanlis'i Oval Ofis'te kabul eden Bush da, "Amerika ile Yunanistan stratejik ortaklığa sahiptir. Bu önemlidir. Karşılıklı olarak halklarımız için önemlidir ve özgürlüğü ve barışı yaymak için birlikte çalışmamız da önem taşımaktadır" dedi. 

Ortadoğu'da işbirliği 
Bush, Karamanlis ile "geniş Ortadoğu ve Balkanlar'daki özgürlük gündemini" de konuşacaklarını söyledi. 
Karamanlis ise, iki ülkenin ilişkilerini "mükemmel" diye niteledi ve ABD ile "ortaklığı karşılıklı çıkarların örtüştüğü alanlarda ve ortak hedeflerde ilerletmeye kararlı olduklarını" bildirdi. 
Yunanistan'ın Ortadoğu'da reform ve barışa destek amaçlı uluslararası bir konferans düzenleme planının görüşmede teyit edildiği belirtiliyor. 
Bush, Atina Olimpiyatları'nın güvenlik içinde yapılmasına ilişkin takdirlerini, "Böyle olacağına o kadar güveniyordum ki, ailemi gönderdim. Siz de sözünüzü tuttunuz annem babam ve bazı akrabalarım muhteşem ülkenizde harika bir zaman geçirdiler" diye ifade etti. 
ABD'li yetkililere göre, "Yunanistan'ın son yıllarda terörizme karşı büyük aşama kaydetmesi, iki ülkeyi yakınlaştırdı." 

Atina'ya K bil görevi 
Bush - Karamanlis görüşmesinde, Yunanistan'ın K bil Havaalanı'nın denetimini aralıkta üstlenmesi ve Irak güvenlik güçlerini eğitimi konuları da ele alındı. 
Bush'un Karamanlis'e Türkiye'nin AB'ye katılımına ve bu süreçte Ankara- Atina ilişkilerinde gerginlik yaşanmamasına verdiği önemi de aktardığı kaydediliyor. 

Yunanistan 90 F-16 alıyor 

TAKİ BERBERAKİS Atina 

Yunan basını, Başbakan Kostas Karamanlis'in Washington ziyaretini "ABD -Yunan izdivacı", "İlişkilerde bahar havası" başlıklarıyla verdi. Elefterotipiya gazetesi ise, Yunanistan'ın ABD'den 90 kullanılmış F-16 alacağını yazdı. Gazete haberinde bir yıl önce iktidara gelen Karamanlis hükümetinin, önceki hükümetlerin AB ülkeleri ortak yapımı Eurofighter savaş uçağı alımı projesini iptal ederek yeniden ABD pazarına yönelme kararı aldığını belirtti. Gazeteye göre, bu çerçevede, 2009 -10 yıllarında servisten çekilecek eski A - 7 ve F - 4 tipi uçakların yerine ilk safhada 60 kullanılmış F -16 alınacak. Bunu 30 adetlik ikinci paket izleyecek. 


</TEXT>
</DOC>
