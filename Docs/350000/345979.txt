<DOC>
<DOCNO> 345979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun16.html </URL>
<DATE> 2005/05/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Alman basını CDU, seçimlerde Türkiye'yi gündeme getirecek 
</HEADLINE>
<TEXT>

     Erken genel seçimlerin gündeme geldiği Almanya’da, iktidarın küçük ortağı Birlik 90 Yeşiller Partisi’nin, Dışişleri Bakanı Joschka Fischer’in fazla kilo almasından dolayı seçim kampanyasında etkili olamayacağı endişesi taşıdığı iddia edildi. 
     Bild gazetesi, "Yeşillerin endişesi - Joschka seçim mücadelesi için fazla kilolu" başlığıyla birinci sayfada verdiği haberde, Fischer’in son iki yılda 20 kilo aldığını ve bazı parti arkadaşlarının Fischer’in yaklaşık 112 kilo ağırlığıyla seçim mücadelesinin stresini kaldıramayacağından endişe duyduklarını yazdı. 
     Almanya’da 2002 yılında yapılan genel seçimlerde Fischer’in, katıldığı yaklaşık 150 etkinlikle neredeyse tek başına partisine büyük ölçüde oy kazandırdığı görüşüne yer verilen haberde, bazı partililerin Fischer’e diyet önerdikleri kaydedildi. 
     İran kökenli hayat arkadaşı Minu Barati ile Berlin’deki bir lüks restoranda sık sık görülen Fischer’in, yakın arkadaşlarına, "En geç hafta sonunda yeniden spor ayakkabılarımı giyeceğim" diye söz verdiği ifade edildi. 
     Gazetenin diğer bir haberinde de, Başbakan Gerhard Schröder’in, Sosyal Demokrat Parti’nin SPD grup toplantısında coşkulu bir konuşma yaparak, "Kendimi yıpratmaktan kaçınmayacağım. Partime ne borçlu olduğumu biliyorum ve partime hiçbir şeyden borçlu kalmayacağım" dediği bildirildi. 
     
     TÜRKİYE’NİN AB ÜYELİĞİ KONUSU 
     Rheinische Post gazetesi ise Hıristiyan Demokrat Birlik Partisi’nin CDU Türkiye’nin AB üyeliği konusunu gündeme getirmeyi planladığını yazdı. 
     Gazetenin haberinde, Birlik partilerinin CDU CSU Türkiye’nin kısa bir süre içinde AB üyesi olmasını engellemek istedikleri ve erken genel seçimleri de bu konuda bir oylama olarak gördükleri belirtildi. 
     Birlik partileri Federal Meclis Grubu Avrupa politikası sözcüsü Peter Hintze’nin, "Genel seçimlerin Türkiye’nin AB üyeliği konusunda da bir oylama haline getirilmesinden yanayım" sözlerinin aktarıldığı haberde, Hintze’nin, Türkiye’nin AB üyeliği konusunu bir "kader sorunu" olarak nitelendirdiği ve SPD ile CDU arasında bu konuda büyük farklar olduğunu söylediği ifade edildi. 
     
</TEXT>
</DOC>
