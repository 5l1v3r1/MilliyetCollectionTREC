<DOC>
<DOCNO> 302894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/guncel/gun08.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayın kurbanı Yunanistan'a dava açıyor 
</HEADLINE>
<TEXT>



EDİRNE'den yolunu şaşırarak geçtiği Yunanistan sınırında, mayına basarak bacaklarını kaybeden Cevdet Lale, Yunanistan makamlarına dava açmaya hazırlanıyor. 29 Ağustos 2004'te bisikletiyle sınırdaki bir çeşmeden su almaya gittiğini, geri dönerken yönünü şaşırarak Yunanistan topraklarına geçtiğini, mayınlara basarak bacaklarını kaybettiğini anlatan Lale, "Yatağa bağımlı yaşamak zorunda kaldım" dedi. Olaydan Yunan makamlarının sorumlu olduğunu belirten Lale, hiçbir sosyal güvencesinin ve gelirinin olmadığını bildirdi. Yunan makamlarına dava açmak için araştırma yaptığını belirten Avukat Tamer Babaç da "Dışişleri Bakanlığı aracılığıyla Yunanistan makamlarına başvuracağız. AB standartlarına göre, hiçbir Avrupa ülkesi, sınırına mayın döşeyemez" diye konuştu. 


</TEXT>
</DOC>
