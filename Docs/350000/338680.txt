<DOC>
<DOCNO> 338680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo07.html </URL>
<DATE> 2005/05/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Canaydın Seyrantepe Projesi'nde bizi kimse durduramaz... 
</HEADLINE>
<TEXT>

     Galatasaray Kulübü Başkanı Özhan Canaydın, son dönemde tartışma konusu olan Seyrantepe Projesi'yle ilgili olarak, kendilerini kimsenin durduramayacağını söyledi. 
     Sarı-kırmızılı kulübün aylık olarak yayınladığı ''Galatasaray'' dergisinin Mayıs ayı sayısındaki yazısında Özhan Canaydın, kulübün adeta yapısallaşan sorunlarına kalıcı çözümler getirmek üzere yola çıktıkları günden bugüne önemli bir dönüm noktasına geldiklerini kaydederek, şunları söyledi 
     ''Medyada yer bulmakta olan ve Galatasaray üzerine rakiplerimizin anlamsız sataşmalarından oluşan gündemde, sona yaklaştıkça kararlılığımız karşısında duyulan tedirginlik ve panik duygusu damgası gözlenmektedir. Galatasaray spor kültürü içerisinde aldığım gelenek uyarınca, benden her gün bu polemiklere katkıda bulunmamın beklenmesi yanlıştır. Ancak bu tavrın, 'Teslimiyetçi' ve 'Kabullenen' bir yaklaşım olarak algılanması da kesinlikle doğru değildir. Biz yolumuzda yürüyoruz. Seyrantepe, Riva ve diğer bütün projelerimiz yasal sürecinde devam etmektedir. Galatasaray, İstanbul'un son ve en modern stadyumunu, üst kullanım hakkına sahip olduğu Seyrantepe'de kuracaktır. Bizi yolumuzdan kimse çeviremeyecektir.'' Canaydın, özellikle Fenerbahçe ile Türkiye Kupası finalinde ve Birinci Süper Futbol Ligi'nde yapacakları maçlara da dikkat çekerek, ''Bizim için kilit öneme sahip bu karşılaşmalarda seyircimizin tam desteğini alacağımızdan şüphemiz yoktur. Bu önemli karşılaşmaların Türkiye'de bir futbol bayramı havası estirmesi, sahadaki heyecanın dostluk çerçevesinde kalması en büyük dileğimdir. Galatasaray olarak bu konuda üzerimize düşeni, yıllardır olduğu gibi yine yapacağız. Bu sefer, rakibimizin de aynı şekilde davranmasını diliyor ve bekliyorum'' diye konuştu. 
     
</TEXT>
</DOC>
