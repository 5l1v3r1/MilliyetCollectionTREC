<DOC>
<DOCNO> 341849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko18.html </URL>
<DATE> 2005/05/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
'Öcalan, AİHM'in çeşmesinde ellerini yıkayarak kanlarını temizleyemez' 
</HEADLINE>
<TEXT>

     Ankara Ticaret Odası ATO Başkanı Sinan Aygün, terörist başı Abdullah Öcalan’ın, "Avrupa İnsan Hakları Mahkemesi’nin AİHM çeşmesinde ellerini yıkayarak, kanlarını temizleyemeyeceğini" söyledi. 
     Aygün, Türk Sanayici ve İşadamları Vakfı TÜSİAV tarafından düzenlenen Cinnah Toplantıları’nda Türk ekonomisini ve gündemdeki konuları değerlendirdi. 
     Aygün, AİHM’in terörist başı Öcalan’ın adil yargılanmadığına hükmetmesi kararını değerlendirirken, Öcalan’ın 70 milyon insanın vicdanıyla yargılandığını belirterek, "AİHM’in kararı ne olursa olsun Öcalan katildir, teröristtir" dedi. 
     Terörist başının, hukukun şartlarına göre adil yargılandığını anlatan Aygün, şu anda da "İmralı Palace’da" hayatını devam ettirdiğini kaydetti. 
     ATO Başkanı Aygün, ekonomideki gelişmeleri değerlendirirken de, Türkiye’nin yüzde 9.9 büyümesine rağmen işsizliğin azalmadığını kaydederek, bunun nedeninin, üreterek değil, ithalata dayalı büyüme olduğunu söyledi. Aygün, ithalatın 70 milyar dolarlık kısmının hammadde ithalatı olduğuna işaret ederek şöyle konuştu 
     "İhracatımızın 67 milyar dolar olduğu söyleniyor. Ama biz 47 milyar dolar tutarında hammadde işleyip satmışız. Bizim burada gerçek ihracatımız 20 milyar dolar. Geri kalan 47 milyar dolarlık kısmını biz yapmadık, satın alıp tekrar sattık." Türk ekonomisine pembe gözlüklerle bakmanın kolay olduğuna, ancak gerçekçi yaklaşmak gerektiğine işaret eden Aygün, ekonomi bu kadar iyiyse neden 10 milyar dolar borç para alındığını sordu ve IMF tarafından onaylanan Stand-by anlaşması ile Türkiye’nin önündeki 3 yıllık zor sürecin bugün başladığını söyledi. 
     Aygün, 10 milyar dolar olarak alınan borcun, 10-15 milyar dolar olarak ödeneceğini belirterek, alınan borç paranın söke söke, parça parça alınacağını kaydetti. 
     Yabancı sermayeye ve özelleştirme uygulamalarına da değinen Aygün, yabancı sermayeye, emek harcayacağı, istihdam yaratacağı değil, hazır tesislerin satıldığını vurguladı. 
     Bankaların da hızla yabancı sermayeye geçme sürecinde olduğunu kaydeden Aygün, IMF Birinci Başkan Yardımcısı Anne Krueger’in asgari ücretin yüksek olduğu sözlerini de eleştirerek, Krueger’in 1 ay asgari ücretle yaşayıp yaşayamayacağını merak ettiğini söyledi. 
     Türkiye’nin AB’ye üyeliği konusunda da referanduma gidilmesi gerektiğine işaret eden Aygün, halkın serbest dolaşım hakkının verilmeyeceğini bile bilmediğini, AB sürecinin doğru anlatılması durumunda AB üyeliği isteyenlerin oranının yüzde 10’u geçmeyeceğini savundu. 
     
</TEXT>
</DOC>
