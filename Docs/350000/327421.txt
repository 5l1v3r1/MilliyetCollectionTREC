<DOC>
<DOCNO> 327421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/dunya/adun.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ayaklanmanın nedeni yoksulluk 
</HEADLINE>
<TEXT>


Kırgız dilinin büyük yazarı Cengiz Aytmatov, ülkesindeki durumu Milliyet'e değerlendirdi "Değişim, biraz keskin ve ani oldu. Sebep fakirlik, işsizlik ve yolsuzluğun önlenememesi" 

Mehmet Gündem 


Kırgızistan'ın Benelüks Ülkeleri Büyükelçisi dünyaca ünlü Kırgız yazar Cengiz Aytmatov, ülkesindeki halk darbesini "Değişim bekliyordum ama biraz keskin oldu" diye yorumladı. Adı 1991'de Kırgızistan Devlet Başkanlığı için geçen Aytmatov, "Ben yazarım" diyerek Askar Akayev'i işaret etmişti. Aytmatov ile 5 yıla yakın süren Akayev iktidarını, ayaklanmayı, Kırgızistan'ı konuştuk 

Biraz ani oldu 
Kırgızistan'da iktidar değişimini nasıl tanımlıyorsunuz 
AYTMATOV Bu, yönetimin halk ayaklanmasıyla değiştirilmesidir. 

Siz böyle bir gelişmeyi bekliyor muydunuz 
- Evet. Fakat bu kadar sert, keskin olacağını beklemiyordum. Daha yumuşak bir süreç yaşanır zannediyordum. Çünkü halk değişim istiyordu. Bu biraz ani oldu. 

Kırgızistan'daki "yıldırım" devrim, ülkenin geleceğini nasıl etkiler 
- Önümüzde olumlu bir gelecek görüyorum. Fazla endişeli değilim. 

Darbeyle gelme, sonraki darbelere de meşruiyet kazandırır mı Ülkede demokrasinin önünü mü açar, yoksa istikrarsızlığa, kaosa mı sürükler 
- Bu, gelecek hükümetin politikasına bağlı. Demokrasinin önünü açarsa sorunlar hızla çözülür. 

Kırgızistan bu noktaya nasıl geldi Nerede yanlış yaptı 
- Fakirliği yenemedi, işsizliğin önüne geçemedi ve yolsuzlukları önleyemedi. Halkta doğal bir huzursuzluk ve tepki birikti. Bence bunlar ayaklanmanın asıl nedenleri. 

Muhalifler kimler, ne istiyorlar 
- Bunlar eski devlet görevlileri. İdarenin değişmesini istiyorlardı. 

Orta Asya'nın liberali Kırgızistan, Akayev'le nereye vardı Demokrasi söylemi sahici değil miydi 
- Akayev'in söylemleri demokratikti. Fakat demokrasi hakkında konuşmakla onu hayata geçirmek farklı şeylerdir. 

George Soros'un desteklediği örgütlerin etkili olduğu söyleniyor 
- Bilmiyorum. Beni ilgilendirmiyor. 

Sadece gençlik değil 
Ama genel kanaat, bu tip gençlik organizasyonlarının ayaklanmada etkin rol oynadığı yönünde. 
- Evet, ama ayaklanmanın tetikleyicisi yalnız gençlik değil. Günümüzde bu tip hareketlerin başını gençlerden çok başkaları çekiyor. 

Akayev nerede olabilir, bundan sonra ne yapar 
- Bunu ben bilmiyorum. Ve bu konuda hiç kimse bir şey bilmiyor. 

Biz, sizin "Beyaz Gemi"nizin sükunetli bir limana vardığını düşünüyorduk. Fakat şimdi bu gemi bir meçhule doğru mu yüzüyor 
- Beyaz Gemi edebi bir gemidir. Rotası bellidir, değişmez. 

'Ülkemin geleceği aydınlık' 

Kırgızistan küresel aktörlerin Çin, Rusya, ABD rekabet alanına mı dönüştü 
- Çin, ABD ve Rusya, büyük ve güçlü ülkeler. Kırgızistan küçük bir ülke ama yine de rekabetin dışında kaldığını söyleyemeyiz. Kırgızistan çevresiyle ilişkilerini geliştirerek yoluna devam eder. İçine kapanmaz. Ülkemin geleceğini aydınlık görüyorum. 

Parlamento, devlet başkanı olarak sizi önermişti. Fakat siz Akayev'i önerdiniz. Şimdi iktidardan devrildi. Ne hissediyorsunuz 
- Bu resmi bir teklif değildi ve çok zaman önce idi. Ben bu türlü göreve hazır değildim. Ben edebiyatçıyım. Politikaya karışmak istemiyorum. Ben her zaman sanatla uğraşmak isterim. 

PORTRE 
Eserleri milyonlar sattı 

Yazar Cengiz Aytmatov'un 77 , Zorlu Geçit, Yüz Yüze, Elveda Gülsarı, İlk Öğretmen, Beyaz Gemi, Gün Uzar Yüzyıl Olur, Yıldırım Sesli Manasçı, Cengiz Han'a Küsen Bulut, Kıyamet, Kasandra Damgası gibi iz bırakan eserleri var. Eserlerini, Kırgızca ve Rusça kaleme alan yazar, aşk, dostluk, savaşın acıları, kahramanlıkları, Kırgız gençliğinin gelenek ve göreneklere bağlılığını anlatıyor. 
Eserleri Türkçe'nin yanı sıra pek çok dile tercüme edilen yazarın her kitabı milyonu geçen baskılara ulaştı. Son yıllarda politikaya da atılan Aytmatov, Kırgızistan meclisinde Talas bölgesi milletvekilliğinin yanı sıra Kırgizistan'ın Benelüks Ülkeleri Büyükelçiliği'ni yapıyor. 


</TEXT>
</DOC>
