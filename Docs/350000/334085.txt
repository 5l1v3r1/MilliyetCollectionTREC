<DOC>
<DOCNO> 334085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/guncel/gun02.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Lale iki filme birden 
</HEADLINE>
<TEXT>


24. İstanbul Film Festivali, Cemal Reşit Rey'deki ödül töreniyle sona erdi. 'Gilles'in Karısı' ve 'Cafe Lumiere' filmleri, Altın Lale ödülünü paylaştı. Anlat İstanbul ise En İyi Türk Filmi seçildi 

Alin Taşçıyan 

24. Uluslararası İstanbul Film Festivali, dün akşam Cemal Reşit Rey'de düzenlenen törenle sona erdi. Harvey Keitel'in "Yaşam Boyu Başarı Ödülü"nü, Neil Jordan'ın "Sinema Onur Ödülü"nü aldığı geceye Mor ve Ötesi topluluğu film şarkılarıyla eşlik etti. Uluslararası yarışmada Altın Lale iki filme birden verildi. Altın Lale'yi Frederic Fonteyne'in "Gilles' Wife Gilles'in Karısı" ve Tayvanlı usta Hou Hsiao-Hsien'in yönettiği "Kohi Jikou Cafe Lumiere" adlı filmler paylaştı. Uluslararası yarışmada, sinema eleştirmenleri jürisi FİPRESCİ Ödülü ile Radikal gazetesinin Halk Ödülü aynı filmde birleşti. Boşnak asıllı Fransız yönetmen Lucile Hadzihaliloviç'in yönettiği "Innocence Masumiyet" iki ödülü birden aldı. 

Meleğin Düşüşü'ne özel ödül 
Ulusal yarışmada ise "Anlat İstanbul" yılın en iyi Türk filmi oldu. Yılın Yönetmenliğine "Yazı Tura" ile Uğur Yücel değer görüldü. En İyi Kadın Oyuncu Ödülü'nü "Anlat İstanbul"daki rolüyle Yelda Reynaud, En İyi Erkek Oyuncu Ödülü'nü ise "Yazı Tura"daki rolüyle Olgun Şimşek kazandı. Semih Kaplanoğlu'nun yönettiği "Meleğin Düşüşü" ise Jüri Özel Ödülü'nü aldı. 

Dil sürçmeli kapanış 

Mükemmel bir açılış töreniyle başlamıştı İstanbul Film Festivali ama bol dil sürçmeli bir kapanış töreniyle sona erdi. Dünya sinemasında iz bırakmış Jane Campion ve Hou Hsiao Hsien gibi önemli yönetmenlerin adının nasıl telaffuz edildiğini bilmeyen, sahneye çıkmadan önce öğrenmeye de zahmet etmeyen profesyonel aktör Okan Bayülgen, doğrusu bütün sinemaseverleri çok üzdü. Bunun dışında kapanış töreni sıcak ve samimi bir ortamda geçti. 


</TEXT>
</DOC>
