<DOC>
<DOCNO> 343605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun25.html </URL>
<DATE> 2005/05/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AİHM, Leyla Şahin'in türban temyizini görüştü... Karar 5 ay sonra 
</HEADLINE>
<TEXT>

     Avrupa İnsan Hakları Mahkemesi’nin AİHM temyiz niteliğindeki Büyük Dairesi, İstanbul Üniversitesi Tıp Fakültesi’nin eski öğrencisi Leyla Şahin’in başvurusunu bugün görüştü. 
     AA muhabirinin adli kaynaklardan aldığı bilgiye göre, yaklaşık bir saat süren duruşmada, Türk hükümetinin görüşlerini avukat Münci Özmen savunurken, Leyla Şahin’in avukatlığını Kazım Berzek üstlendi. 
     Tarafların görüşlerini dinleyen Büyük Daire, kararını ileri bir tarihte verecek. 
     AİHM Başkanı Luzius Wildhaber, kararın 4-5 aydan önce çıkmayacağını söyledi. 
     Edinilen bilgiye göre, duruşmada Leyla Şahin’in avukatı Berzek, Türkiye’nin eğitim özgürlüğü ile din ve vicdan özgürlüğünü ihlal ettiği yolunda daha önce 4. Daire’de yapılan savunmayı tekrarladı. 
     Avrupa’nın hiçbir ülkesinde üniversitelerde türban yasağı olmadığını savunan Berzek, Fransa’daki yeni uygulamanın da sadece reşit olmayanlar için geçerli olduğunu söyledi. 
     Berzek, Türkiye’de laiklik anlayışının farklı değerlendirildiği ve din özgürlüğüne kısıtlamalar getirildiği görüşünü savundu. 
     Türk hükümetinin avukatı Özmen ise yaptığı konuşmada, temyiz niteliğindeki Büyük Daire’nin daha önce Türkiye’nin ihlalde bulunmadığı görüşüne hükmeden 4. Daire’nin kararını teyit etmesini beklediklerini söyledi. 
     Devletlerin kendi yetkilerini kullanarak eğitimde düzenleme yapma hakkına sahip olduğunu kaydeden Özmen, hükümetin özgürlüklerin kapsamını genişletmekten yana olduğunu ifade etti. 
     Leyla Şahin, İstanbul Üniversitesi Tıp Fakültesi öğrencisi olarak 1998 yılında derslere türban takarak girmekte ısrar etmesi sonucu aldığı disiplin cezasının insan hakları ihlali olduğu gerekçesiyle AİHM’de dava açmıştı. AİHM’nin 29 Haziran 2004 tarihinde Türkiye’nin insan hakları ihlalinde bulunmadığı kararını vermesi üzerine, Şahin’in avukatları, davanın temyiz niteliği taşıyan Büyük Daire’de görüşülmesini istemişlerdi. 

     
</TEXT>
</DOC>
