<DOC>
<DOCNO> 300215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko17.html </URL>
<DATE> 2004/12/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TEMSA, otobüste Avrupa pazarına yerleşti... 
</HEADLINE>
<TEXT>

     Temsa, müşteri talebine göre tasarımını yaparak ürettiği otobüs ihracatıyla Avrupa pazarında büyümesini sürdürdü. 
     Bu yıl Adana'daki fabrikada üretilen 437 otobüsü ihraç eden şirket, geliştirilen yeni modellerle 2005 yılı ihracatını 600 adede yükseltmeyi hedefliyor. 
     Temsa Genel Müdürü Mehmet Buldurgan, düzenlediği sohbet toplantısında, şirketin faaliyetlerini değerlendirdi. 
     Şirketin, otomobil ve ticari araçta Mitsubishi, iş makinelerinde ise Komatsu markasıyla çalıştığını hatırlatan Buldurgan, otobüste ise kendi markası ile hızlı bir gelişme gösterdiğini vurguladı. 
     Buldurgan, ''Türkiye'den, Avrupa otobüs devlerini endişelendiren bir marka geliyor'' diye konuştu. 
     2003'deki 60 milyon dolarlık ihracatını bu yıl 90 milyon dolara çıkaracak olan şirketin, 2005'de döviz bazında yüzde 40'lık artış sağlayabileceğini anlatan Buldurgan, şöyle dedi 
     ''Bize mutluluk veren en önemli şey, kendi markamızı geliştirerek, dış pazara sunmak. Bunu yaparken bağımsız üretici olmak çok önemli. Yolumuz çok doğru. Ülkeler yarattıkları markalar ve kurumsal yapılarla başarılı oluyorlar.'' İhracat pazarlarının sayısının arttığını, ürünlerin de kaliteleriyle kendilerini ispatladığını ifade eden Buldurgan, Temsa'nın Safari Intercity otobüslerini kullanmaya başlayan Avusturya Posta Otobüsleri İdaresi'nden POSTBUS yeni sipariş aldıklarını da bildirdi. 
     Buldurgan, Temsa'nın Avrupa'da Belçika, Almanya, Fransa, İtalya, Avusturya, İngiltere ve Macaristan ile çevre ülkelerde faaliyet gösterecek ihracat uzmanları görevlendirdiğini ifade ederek, şirketin bu yılı yaklaşık 400 milyon dolarlık ciro ile kapatacağını söyledi. 
     Buldurgan, ''Bu gelişmeler, Temsa'yı ciroda 1 milyar dolarlık bir şirkete doğru götürüyor'' dedi. 
     
     OTOBÜSTE 2005'DE HEDEF PAZAR ALMANYA 
     Toplantıda, Temsa Otomotiv Direktörü Yusuf Soner, Otobüs Direktörü Ömer Sözütek ve İş Makineleri Direktörü Taner Köseler de gruplarının faaliyetlerini anlattılar. 
     Verilen bilgiye göre Temsa, 2005 yılında hedef pazar olarak Almanya'yı seçti. 
     Şirketin amiral gemisi olarak nitelendirilen otobüs modeli Diamond'u iç ve dış pazarda satışa sunan Temsa, Powerbus'un ardından geliştirilen yeni model Tourmalin için Fransa'dan 150 sipariş aldı. 
     İlk prototipleri sağdan direksiyonlu olarak üretilen HD Safari için de İngiltere ve İrlanda'dan siparişler geldi. 
     İş makinelerinde, mobil ekiplerle gerçekleştirilen ve ''Samurai Marketing'' adı verilen pazarlama tekniğiyle satışlar artırıldı. 
     Otomobil ve ticari araçta, bu yıl Mitsubishi markasının satışlarının 10 bin 750 adet olarak tamamlanması bekleniyor. 
     Önümüzdeki yıl için pazarda yaklaşık yüzde 18 gerileme bekleyen şirket, yine de bu yılki satış miktarını korumayı hedefliyor. Şirket, 2005 yılında Mitsubishi'nin Colt CZT ve dizel, Outlander Turbo ve Grandis modellerini pazara sunacak. 
     
</TEXT>
</DOC>
