<DOC>
<DOCNO> 331887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/ydilmen.html </URL>
<DATE> 2005/04/10/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Bu son uyarı 
</HEADLINE>
<TEXT>



Geçen hafta uyardım. Sakın ha Fenerbahçe maçlarından düdük çalmadan çıkmayın diye. Bir şekilde gol atıyorlar. 
Fenerbahçe kim ne derse desin, doğrularla dolu bir maç oynadı. Christoph Daum'un çıkardığı on bir, oyuncu değişikliği zamanlamaları mükemmeldi. Belki iki puan kaybedilebilirdi ancak bana göre çok doğru vardı. Oyuna baktığımızda ilk on beş dakika rölanti bir tempoda geçti. Fenerbahçe kesinlikle rakibine hükmedemedi. Bunda Sakaryaspor'un Şaban hoca döneminden itibaren sistemini çok iyi uygulamasının rolü büyüktü. İki takımın da oyun felsefeleri ve taktikleri aynı. Sakarya da dörtlü savunmanın önünde iki ön libero, iki kenar bekinin önünde iki açıkla oynuyor. Son haftalardaki başarılı sonuçlardan sonra kendilerine güvenleri de gelmiş. Kenar iki adam oynattıkları için Fenerbahçe'nin iki kenar savunmacısı Ümit ve Serkan'ı oyuna sokmadılar. 
Fenerbahçe kötü oynuyor gözükse de çok güzel akınlar yaptı. 6-7 net pozisyon buldu. İki topu direkten döndü. 3-4 tane boş kaleye gol yapamadılar. Daum'un son 15 dakika Hooijdonk'u alıp oyunu riske etmesi doğaldı. O dakikadan sonra dönen topları Sakaryaspor da almaya başladı. Kazanılacak duran toplarla golü düşündü Daum. Gol de öyle geldi zaten. Sahanın yıldızı bence Deniz idi. Atletik, dengeli, doğru hamleler yaptı ve arkadan topu iyi oyuna soktu. 
Daum bundan sonraki maçlarda Hooijdonk'ta ısrar ederse, çok fayda göreceğini düşünüyorum. 
Hakem İsmet Arzuman iyi maç yönetti. Ben son olarak yine uyarayım da sakın ola ki trafiği düşünerek Fenerbahçe'nin maçlarını erken bırakmayın. 



</TEXT>
</DOC>
