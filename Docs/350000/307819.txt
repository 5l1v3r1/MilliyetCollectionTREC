<DOC>
<DOCNO> 307819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy10.html </URL>
<DATE> 2005/01/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
RTÜK'ten KKTC seçimleri için uyarı... 
</HEADLINE>
<TEXT>

     Radyo ve Televizyon Üst Kurulu RTÜK , KKTC'de 20 Şubat'ta yapılacak milletvekilliği genel seçimleri nedeniyle yayın kuruluşlarını uyardı. Üst Kurul, Türkiye'deki yayın kuruluşlarının seçim ortamında KKTC'de kamuoyunun serbestçe oluşumuna katkı sağlayabilecek bir anlayışla yayın yapmalarının, seçimlerin sağlıklı geçmesi bakımından önem taşıdığını vurguladı. 
     RTÜK'ten yapılan yazılı açıklamada, KKTC'de 20 Şubat'ta milletvekilliği genel seçimleri yapılacağı hatırlatılarak, Türkiye'de olduğu gibi KKTC'de de seçimlerin adil, demokratik ve eşitlikçi bir ortamda yapılmasının seçim sonuçları kadar önemli olduğu ifade edildi. 
     KKTC Yayın Yüksek Kurulu'nun, yerel ölçekte yayın yapan radyo ve televizyon kuruluşlarının yayınlarını, KKTC Yüksek Seçim Kurulu kararları ve duyuruları doğrultusunda ve yayın ilkeleri açısından izleyip değerlendirdiği belirtilen açıklamada, buna karşılık Türkiye'den yayın yapan ve KKTC'de izlenip dinlenen bazı radyo ve televizyon kuruluşlarının yayınlarının seçim döneminde denetlenmesinin mümkün olmadığı bildirildi. Açıklamada şunlar kaydedildi 
     ''Oysa, seçim dönemlerinde esas olan, Yüksek Seçim Kurulu kararları doğrultusunda seçime katılan siyasi partilerin adil ve eşitlikçi bir ortamda yarışmaları, yayın kuruluşlarının da herhangi bir siyasi partinin lehinde veya aleyhinde yayın yapmamalarıdır. 
     Yayın kuruluşlarımızın, seçim ortamında KKTC'de kamuoyunun serbestçe oluşumuna katkı sağlayabilecek bir anlayışla yayın yapmaları seçimlerin sağlıklı geçmesi bakımından önem arz etmektedir. Bu konuda gerekli duyarlılığın gösterilmesi hususu, kamuoyunun ve ilgililerin dikkatlerine sunulur.'' 
     
</TEXT>
</DOC>
