<DOC>
<DOCNO> 346713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo03.html </URL>
<DATE> 2005/05/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
BBC Gelmiş geçmiş en büyük finaldi 
</HEADLINE>
<TEXT>

     LONDRA, DHA 
     

ÇARŞAMBA gecesi İstanbul'da oynanan Şampiyonlar Ligi finalinde Milan'ı penaltılarla yenerek kupayı kazanan Liverpool’un büyük zaferi, İngiliz basınında bugün de yankılandı. 
     İngiltere'nin dünyaca ünlü yayın kuruluşu BBC, İstanbul'da oynanan karşılaşmanın gelmiş geçmiş en büyük kupa finali olduğunu savundu, maçla ilgili bir analiz de yaptı. BBC'nin 11 maddede topladığı analizi şöyle 
     
     1 - İSTANBUL’UN YENİLMEZLERİ 

     İlk yarıda Liverpool’un hayalleri suya düşmüş gibi görünüyordu, ancak bu takım Şampiyonlar Ligi yolunda Olimpiakos, Juventus ve Chelsea karşısında büyük badireler atlattı. Liverpool, final gecesinde sıfırdan yükselerek bir kahraman oldu. 
     
     2- HEYECAN VERİCİ BAŞLANGIÇ 

     ’Sıkıcı’ İngilizlerin, zekice defans yapan İtalyanlara karşı oynamasından ötürü, daha karşılaşma başlamadan önceki yorumlarda, bunun ağır bir maç olacağı ifade ediliyordu, ancak ilk 50 saniye içinde tamamen yanıldığımızı anladık. İlk dakikada bir gol, 3-0’lık bir ilk yarı sonucu ve Milan’ın verilmeyen bir golü vardı. lk 45 dakika sonucunda bunun bütün zamanların en ’tek taraflı maçı’ olacağı ortaya çıkmıştı. 
     
     3 - 6 DAKİKANIN SEVİNCİ 

     İkinci yarıda müthiş olan sadece Liverpool’un hayata dönüşü değil, ayrıca takımın bunu başarma hızıydı. İlk 6 dakika içinde Liverpool aradaki 3 farkı kapattı. Şimdiye kadar hangi maç bu kadar süre içinde tersine dönmüştür İzleyenler galiba gözlerine inanamamıştır. 
     
     4 - DUDEK’İN ÇİFTE KURTARIŞI 

     Maçın son dakikasında Şevçenko’nun vuruşunu kurtardan Dudek harika bir oyun çıkardı. Hem de bir değil iki harika kurtarış yaptı. 1970’lerde Gordon Barks bile Pele karşısında sadeçe bir harika kurtarış yapabilmişti. 
     
     5 - LİVERPOOL’UN GERİ DÖNÜŞÜ 

     Liverpool’un beşinci kez kupaya uzanışını görmek, Pele’li Brezilya’nın 1970’te Dünya Kupası’nı üçüncü defa kazandığı anı izlemek gibiydi. Son 10 yılda dibe vuran Liverpool’un artık Avrupa’nın ağır toplarından biri olarak geri döndü. 
     
     6 - HARİKA TARAFTAR 

     Ev sahibi Türklerin ya da konuk İtalyan taraftarların İngiliz karşıtı tavır takınabileceği endişesiyle polis geniş güvenlik önlemleri almıştı. Buna rağmen neredeyse tamamen sorunsuz bir İstanbul gecesi oldu. 40 bin Liverpool’lunun hep bir ağızdan ’You’ll Never Walk Alone’ Hiçbir Zaman Yalnız Yürümeyeceksin tezahüratından etkilenmeyecek kişi olsa olsa taş kalplidir. 
     
     7 - O GECE İNGİLİZLER ’FAHRİ LIVERPOOLLU OLDU 

     25 Mayıs gecesi birçok İngiliz ’fahri Liverpool taraftarı’ oldu. Birden bire, hatta biraz da gerçekdışı bir şekilde, en sakin taraftarlar bile ateşli bir şekilde Liverpool’u desteklemeye başlamıştı. 
     
     8 - DUDEK PENALTILARDA ’BREAKDANCE’ YAPTI 

     Futbolda maçın penaltılara kalması, karşılaşmanın en güzel ve en heyecan verici anının geldiğini gösterir. Liverpool kalesindeki Dudek’in penaltı atışını beklerkenki hareketleri bir İtalyan gazetesi tarafından ’breakdance’ olarak nitelendirildi. 
     
     9 - YEREL KAHRAMANLAR GERRARD VE CARRAGHER 

     Liverpool’da yetişen kaptan Gerrard ile Jamie Carragher çocukken de bu takımı tutardı. Gerrard tıpkı bir general gibi takımı yönetti, mücadeleyi tetikledi ve el işaretleriyle taraftarlardan daha yüksek sesli tezahürat istedi. Carragher ise bacağına giren krampa bile meydan okudu. 
     
     10 - BAHİSLER ALT ÜST OLDU 

     İyi bir final için, sahaya çıkacak takımın, ’en iyisini onlar bilir’ denilen kişilere, yani bahisçilere de meydan okuyabilmesi gerekir. İlk yarıda umutsuz kişilerin etkisiyle Liverpool’a oynanan bahisler 1’e 100 veriyordu. Hatta internet bahislerinde bu oran 1’e 350’ye kadar yükseldi. 
     
     11 - ZAFER KUTLAMALARI HARİKAYDI 

     Final maçının ardından yapılan kutlamalar, Liverpool’un 1970 ve 80’li yıllarındaki destansı zafer gecelerini anımsattı. Şu an hayatta olmayan John Lennon gibi ünlüler şimdi futbol cennetinden gülümsüyordur. 

     
</TEXT>
</DOC>
