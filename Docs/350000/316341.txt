<DOC>
<DOCNO> 316341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/uras.html </URL>
<DATE> 2005/02/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bursa'da 'nitelikli işgücü' açığı var 
</HEADLINE>
<TEXT>


Bursa, "çalışabilir 470 bin işgücü" ile, İstanbul, Ankara ve İzmir'den sonra dördüncü sırada. Fakat Bursa'nın bir özelliği var. Bursa'daki 470 bin çalışabilir işgücünün 402 bininin işi var. Bursa, çalışanların toplam şehir nüfusuna oranı yüzde 49 bakımından Türkiye genelinde "en iyi durumdaki" ilimiz.164 sanayi kuruluşunu kapsayan bir araştırmanın sonuçlarına göre önümüzdeki beş yılda sanayide "kalifiye eleman açığı" ortaya çıkacak. Özellikle bilişim ve telekomünikasyon sektöründe... 
Türkiye'de bir yanda işsizlik sorunu var. 2.8 milyon kişi iş arıyor. Öte yanda nitelikli kalifiye işgücü açığı var. Sanayici nitelikli kalifiye eleman arıyor. Çünkü, küresel pazarlarda rekabette artık emek yoğun sanayilerin ucuz işçiye dayalı ürünleri, rekabet şansını yitirdi. İleri teknolojiye dayalı sanayide kullanılan makine ve teçhizatı ancak nitelikli kalifiye elemanlar çalıştırabiliyor. 

Bursa'da ilgi büyüktü 
Bu durumda 1 Nitelikli kalifiye eleman yetiştirmeye önem vermek zorundayız. 2 Nitelikli kalifiye elemanlar ile arayanları buluşturmak için bir şeyler yapmalıyız. Milliyet gazetesi, işsizlik sorununa alternatif çözümler üretmek, iş arayanlar ile işçi arayanlar arasındaki bağı kurmak arayışında, her pazar günü, "Kariyerim" ekini yayımlıyor. 
Milliyet Kariyerim'de İstanbul, Bursa, İzmit, Ankara, Konya, İzmir şehirlerinin bölgesel haber ve ilanları da yer alıyor. 
Milliyet Kariyerim, değişik şehirlerde istihdam sorununun enine boyuna ele alındığı toplantılar düzenliyor. Önceki gün Bursa'daki Milliyet Kariyerim toplantısında, Uludağ Üniversitesi Rektörü Prof. Dr. Mustafa Yurtkuran ile Prof. Dr. Zeyyat Sabuncuoğlu üniversitenin Bursa sanayiine nitelikli işgücü yetiştirmek için yaptıklarını anlattı. Anlatılanlardan etkilendim. Verilen bilgiye göre, Türkiye genelinde üniversitelerimizde 1.8 milyon öğrenci okuyor. Her yıl 260 bini devlet üniversitelerinden, 6 bini vakıf üniversitelerinden 266 bin öğrenci mezun oluyor. İş aramaya başlıyor. 

Kapışılıyorlar 
Bursa'daki Uludağ Üniversitesi'nde ise, 8 fakülte, 3 enstitü, 13 meslek yüksekokulu, 1 hemşirelik yüksekokulu ve 1 konservatuvarda 2100 akademik personel 45 bin öğrenciyi eğitiyor. Her yıl 10 bin öğrenci mezun olarak iş aramaya başlıyor. 13 meslek yüksekokulu, Bursa sanayiine nitelikli kalifiye eleman yetiştiriyor. Yüksekokullarda gençler, gıda teknolojisi, iklimlendirme ve soğutma, makine, otomotiv, endüstriyel elektronik, kalıpçılık, bilgisayar teknolojisi, elektrik, tarım alet ve makineleri, tekstil teknolojisi, doğalgaz ve ısıtma, seracılık, süt ve et ürünleri, turizm işletmeciliği konularında yetiştiriliyor. 
Üniversite bir araştırma yaptırarak mezunların kaçının mezun olduktan sonraki bir yıl içinde hemen iş bulabildiğini belirlemiş. Buna göre, en kolay iş bulanlar, meslek yüksekokulları mezunları. Bunların yüzde 67'si bir yıl içinde iş bulurken, tıp fakültesi mezunlarının yüzde 7'si, mühendislik fakültesi mezunlarının yüzde 35'i, iktisadi ve idari bilimler fakültesi mezunlarının yüzde 33'ü bir yıl içinde iş bulma şansını elde edebilmiş. 
Bursa'da şu günlerde işverenler tarafından nitelikli işgücü eksiği duyulan ve işçi aranan işkolları şöyle sıralanıyor "Proje mühendisi, ar - ge mühendisi, kalite mühendisi, kalıpçı, endüstriyel tasarımcı." Çalışacaklarda aranan niteliklerin başında ise "yabancı dil ve bilgisayar bilgisi" geliyor. 



</TEXT>
</DOC>
