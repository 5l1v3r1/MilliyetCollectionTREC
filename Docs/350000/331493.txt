<DOC>
<DOCNO> 331493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo02.html </URL>
<DATE> 2005/04/08/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Demirören Başkanlık sistemi fikrini tartışılsın diye gündeme getirdim 
</HEADLINE>
<TEXT>

     Beşiktaş Kulübü Başkanı Yıldırım Demirören, başkanlık sistemi uygulaması ile ilgili görüşlerine yapılan eleştiriler üzerine, ''Bu fikri gündeme getirirken, kendi platformlarımızda tartışılmasını ve sonucunda camia olarak en sağlıklı sonuca ulaşmamızı istedim'' dedi. 
     Demirören, kulübün resmi internet sitesinde yaptığı açıklamada, başkanlık sistemi ile ilgili söylediği görüşler üzerine çeşitli yorumlar yapıldığını belirterek, bu yorumlara yanıt vermek istediğini bildirdi. 
     Beşiktaş'ın, her zaman ilklerin, yeniliklerin kulübü olduğunu, Türkiye'de başkanlık sistemi tartışılacaksa, bu tartışmayı Beşiktaş'ın başlatması gerektiğini ifade eden Demirören, şunları kaydetti 
     ''Ben, Amerika'daki başkanlık sistemini uygulayalım derken, önce başkan ve başkan yardımcısı seçilsin, ertesi gün yeni başkan ve başkan yardımcısı yönetim kurulunu belirlesin, sonra o liste oylansın, böylelikle liste kulisleri son bulsun, Beşiktaş başkanı isimlere göre değil, vizyon ve projelere göre seçilsin, bu benim dönemimden sonra olsun dedim. Başkanlık sistemi fikrini gündeme getirirken, bunun kendi platformlarımızda tartışılmasını ve bu tartışmaların sonucunda da camia olarak en sağlıklı sonuca ulaşmamızı istedim.'' Beşiktaşlılık geleneklerine bağlı kalarak, her alanda hayata geçirmekte oldukları ilerleme anlayışını, yönetimsel olarak da gerçekleştirmek düşüncesiyle başkanlık sistemini gündeme getirdiğini vurgulayan Yıldırım Demirören, hiç beklemediği yorumlarla karşılaştığını anlattı. 
     Bu fikri ortaya koyarken, yönetim kurulundan herhangi bir şikayetini dile getirmek istemediğini, hiçbir zaman da böyle bir düşünceye kapılmadığını dile getiren Demirören, ''Aksine, göreve geldiğim günden bu yana yönetim kurulundaki arkadaşlarımın çalışma şevki ve Beşiktaş'a aşkları sayesinde, birçok önemli projeyi hayata geçirme şansına sahip olduk. Temennim, her Beşiktaş başkanının böyle bir yönetim kuruluna sahip olmasıdır'' dedi. 
     
</TEXT>
</DOC>
