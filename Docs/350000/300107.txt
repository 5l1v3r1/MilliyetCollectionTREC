<DOC>
<DOCNO> 300107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/spor/spo03.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit'te Hakan parmağı 
</HEADLINE>
<TEXT>


Galatasaray ile bağlarını koparma noktasına gelen Ümit Karan, Teknik Direktör Hagi'nin kendisi hakkında verdiği kararda, Hakan Şükür'ün etkili olduğuna inanıyor 


İkna olmuyor 
GALATASARAY'DA artık klasik halini alan devre arası operasyonlara, bu kez Teknik Direktör Hagi hızlı girdi, yönetim ise onu frenlemek için gayret gösteriyor. Rumen teknik adam, özellikle Ümit Karan konusunda ikna edilmeye çalışıyor. Ancak Hagi, idmanda son olarak yaşanan olay nedeniyle golcüyü affetmiyor. Bu arada Ümit Karan'ın menajeriyle temasta olduğu ve karar aşamasında bulunduğu belirtildi. 

Geleceği düşün 
HAGİ'DEN Ümit için doğru bir karar vermesini isteyen Galatasaray Yönetimi, onun gibi bir futbolcunun, bugünkü piyasa şartlarında 2-3 milyon dolara alınabileceğini savundu. Sarı - Kırmızılılar, gelecekte yaşanacak bir sakatlık durumunda, Ümit Karan'a ihtiyaç duyulabileceğini savundu. Ancak Teknik Direktör Hagi'nin aldığı kararın arkasında durduğu vurgulandı. 

'Hakan gibi konuştu' 
ÜMİT Karan ise, kendisi için gerçekleştirilen operasyonun arkasında Hakan Şükür'ün bulunduğuna inanıyor. Bir dönem verdiği demeçler nedeniyle Hakan ile arası bozulan golcü, arkadaşlarıyla yaptığı konuşmalarda, Hagi'nin aynı kaptanı gibi konuştuğunu belirtti. Bu nedenle Ümit, bu olayda da Hakan'ın etkili olduğunu düşünüyor. Öte yandan Sarı - Kırmızılı futbolcu dün Almanya'ya gitti. 

Dört milyon 'lık sıkıntı 

FUTBOLCULARIN paralarının ödenmesi konusunda Kaptan Bülent ve Hakan Şükür'ün yaptığı öneriler, yönetimde sıkıntı yarattı. Özellikle yabancılar, paralarının Noel tatili öncesinde verilmesi için bastırırken, oyunculara yapılacak ödemenin toplam 4 milyon dolar olduğu ifade edildi. Yönetim, bu paraları ödemeden transfere de başlayamıyor. Bu arada Futbol AŞ Genel Müdürü Mustafa Turgun'un görevden alınacağı öğrenildi. 

Pleşan çıkmazı 

BECALİ ile birlikte menajerlik yapan Popescu, Mihaita Pleşan için Galatasaray ile Craiova'nın anlaştığını ileri sürdü. Rumen basınına yansıyan haberlerde, transferde iki takımın da uzlaşmaya vardığı, başarılı forvete karşılık Galatasaray'ın Petre ile birlikte 500 bin dolar ödeyeceği yazıldı. Yönetici Fatih Gökşen ise, Pleşan konusunda henüz somut bir adım atılmadığını iddia etti. 


</TEXT>
</DOC>
