<DOC>
<DOCNO> 335594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo19.html </URL>
<DATE> 2005/04/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sivasspor'dan Vestel Manisa'ya ağır eleştiri Holding takımı olmaz 
</HEADLINE>
<TEXT>

     Sivasspor Basın Sözcüsü Fikret Ünsal, ''Holding ismini taşıyan takımların şehirlerden destek alması mümkün değil'' dedi. 
     İkinci Futbol Ligi A Kategorisi'nin lideri Sivasspor'un basın sözcüsü Ünsal, düzenlediği basın toplantısında, pazartesi günü yaptığı açıklamada, Vestel Manisaspor ile ilgili olarak 'Manisa şehrinin takımlarını tutmadığını söylediğini' hatırlatarak, bu açıklamasına Vestel Manispor Asbaşkanı Arif Koşar'dan gecikmeden cevap geldiğini söyledi. 
     Koşar'ın gazetedeki bu açıklamasına katılmadığını ifade eden Ünsal, ''Ben bu hafta itibariyle Vestel Manisaspor'la maçımız olduğu için bu konuyu gündeme getirmiştim. İlk yarıda gidip gördüğümüz Manisa'da gerçekten de seyirci desteği yoktu. Şehirde hiçbir heyecan yoktu'' diye konuştu. 
     Ünsal, şunları kaydetti 
     ''Ben bu sözlerimi açıkça şunun için söyledim. Bir kere holding ismini taşıyan takımların şehirlerden destek alması mümkün değil. Bunun daha önce de örneklerini gördük. Ben bunun için söyledim. Bence holding takımlarının uğraşacağı en iyi dallar salon sporlarıdır. Yani basketbol, güreş, voleybol gibi dallarda Türk sporuna katkıda bulunurlar. Ama ben Türk futboluna katkıda bulunacakları kanatini taşımıyorum. Çünkü siz getirip holdinginizin, firmanızın ismini şehrin, koskoca bir Manisa veya Sivas şehrinin üstüne koyduğunuz zaman gerçekten de bu o şehrin insanları tarafından çok fazla tasvip görmüyor.'' ''Nazif Zorlu'nun zoruyla yani Manisaspor çıksa ne yazar, çıkmasa ne yazar'' diyen Ünsal, şöyle devam etti 
     ''Hiçbir şey yazmaz. Çünkü ben biliyorum çıksa bile yazık, Türk futbolu için hiçbir şekilde faydalı olmaz. Onun yerine aynı sözlerimi yine tekrarlıyorum. Bir Kayseri Erciyesspor, Kocaelispor, Bursaspor, Elazığspor çıksın. Bu şehirlerde futbol gerçekten seviliyor, takımlar tutuluyor. Şehirlerinin isimlerini taşıyorlar.'' Manisalılara saygısızlık etmek için yapmadığını da ifade eden Ünsal, ''Aksine Manisalılara karşı olan saygımdan dolayı böyle söyledim. Onların dertlerini belki de çok fazla farkına varmadan Sivas'tan dile getirmiş oldum. Doğrusu da bu. Holding takımları tutulmuyor'' diye konuştu. 
     
</TEXT>
</DOC>
