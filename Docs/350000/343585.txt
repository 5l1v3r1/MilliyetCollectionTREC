<DOC>
<DOCNO> 343585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun05.html </URL>
<DATE> 2005/05/18/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
İşkenceci subaylar ve kadın askere hapis cezası, kariyerleri bitti 
</HEADLINE>
<TEXT>

     Irak’taki Ebu Garib cezaevinde, bir mahkuma elektrik kablosu bağladığı için yargılanan Amerikalı kadın asker, 6 ay hapis cezasına çarptırıldı. 
     ABD’nin Texas eyaletindeki Fort Hood askeri mahkemesi, 27 yaşındaki Sabrina Harman’ı, 7 tutukluya işkence edilmesiyle ilgili yapılan suçlamaların altısından suçlu buldu. 
     Beş yıla kadar hapsi istenen Harman, mahkemede yaptığı savunmada gözyaşları içinde özür diledi ve görevini kötüye kullandığını kabul ederek, davranışlarının bütün sorumluluğunun sadece kendisine ait olduğunu söyledi. 
     Sabrina Harman, Ebu Garib cezaevindeki işkence skandalının ortaya çıkmasını sağlayan fotoğraflardaki bir mahkumun parmaklarına elektrik kablosu bağlamakla, ayrıca üst üste yığılmış çıplak mahkumlardan birinin sırtına İngilizce yazım yanlışıyla birlikte "rapeist" tecavüzcü yazmakla da suçlanıyordu. 
     
     SUBAYLAR DA CEZALANDIRILDI 

     ABD’de, Iraklı mahpusları idam edilmek üzere olduklarına inanmalarını sağlayan yöntemler kullandıkları için 2 subayın mesleki cezaya çarptırıldığı bildirildi. 
     Mahpusların öldürülmek üzere olduklarına inanmalarını sağlayan yöntemler, işkence sayıldığı için ordu tarafından yasaklanmıştı. 
     Konuyla ilgili ayrıntılı bilgiler Amerikan ordusunca basına dağıtıldı. Buna göre, 13 Temmuz 2003’te Colorado’daki bir üste görev yapan bir yüzbaşı, bir Iraklıyı çöle götürerek kendi mezarını kazmasını istedi ve daha sonra mahpusu vuracakmış gibi yaptı. 
     Adı açıklanmayan subayın benzeri başka "sahte idam sahneleri" de düzenlediği ve suçlu bulunarak 45 gün hapis ve 12 bin dolar para cezasına çarptırıldığı bildirildi. Bu cezaların subayın mesleğinin sonu anlamına geldiği belirtiliyor. 
     Kansas’taki bir üste geçen olayda da yine 2003 yılında bir teğmen Iraklıya yaptığı benzer işkenceden dolayı mesleki ceza aldı. 
     
</TEXT>
</DOC>
