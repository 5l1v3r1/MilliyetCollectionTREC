<DOC>
<DOCNO> 308837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun33.html </URL>
<DATE> 2005/01/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Ölümcül silahlar 'iz bırakmadan' yok oluyor 
</HEADLINE>
<TEXT>

     Hafif silahlar ve mühimmatın izini sürecek sistem bulunmaması yüzünden, bunları ihraç eden ülkelerin, silahlarının savaş suçlularının eline geçmesi durumunda sorumlu tutulamadığı belirtildi. 
     Uluslararası Af Örgütü'nün yazılı açıklamasında, ''Silahlar Denetlensin'' kampanyasının bugün yayımladığı ''Ölümcül Silahların İzini Sürmek'' adlı raporuyla ilgili bilgi verildi. 
     Açıklamaya göre raporda, silah ve mühimmatın temel seri numaraları bulunmasına rağmen, bunları hafif silahların satışı sırasında kayıt altında tutan dünya çapında sistem bulunmadığı belirtildi. Raporda, ''Bu nedenle seri numaralarının, yasadışı silah transferlerinin teşhis ve tespit edilerek izlerinin sürülmesi konusunda işe yaramadığı'' kaydedildi. 
     Birleşmiş Milletler'in bugün başlayan İşaretleme ve İzleme konferansıyla birlikte açıklanan raporda, böylece ''yasadışı silah satan ülkelerin, silahların katillerin eline nasıl geçtiğiyle ilgili omuz silkip geçebilecekleri'' belirtildi. 
     
     ''KAYIP BAVULUN İZİNİ BULMAK DAHA KOLAY'' 
     Oxfam International Başkanı Jeremy Hobbs, ''Genetiği değiştirilmiş bir domatesin ya da bir bavulun izini bulma olasılığının, bir AK47 ya da roketatardan çok olması inanılmaz bir şey. Kayıp bir bavulun birkaç saat içinde San Francisco'dan Sierra Leone'ye yaptığı yolculuğun rotasını izleyebiliyorken, ölümcül silahlar her gün iz bırakmadan yok oluyor'' dedi. 
     Açıklamada, birçok ürün için uluslararası izleme sistemlerinin mevcut olduğu hatırlatılarak, örneğin, genetiği değiştirilmiş organizmalardan GDO üretilen gıdaların, kalite kontrolünü garanti altına almak için üretim anından market raflarına girinceye kadar izlendiği kayıp bavulların da dünya çapında havayollarındaki bilgisayar sistemleri sayesinde kolaylıkla bulunabildiği hatırlatıldı. 
     Açıklamada, ''hükümetlerin, silah transferlerinin izlenmesi için küresel bir sisteme karşı çıkmasının, yasadışı silah satan kişileri yargılamayı ve BM silah ambargolarını kıran ülkelerden hesap sormayı imkansız kıldığı'' vurgulandı. 
     Açıklamada, böyle bir izleme sistemi sayesinde, üretildiği andan son kullanıcıya kadar silahların izlenmesinin mümkün olacağı silahların kötüye kullanılmasıyla mücadelenin kolaylaşacağı ulusal ve uluslararası yasaları ihlal eden silah simsarlarının tespit edilebileceği silah ambargolarının gerçekten uygulanmasınının sağlanabileceği kaydedildi. 
     IANSA Başkanı Rebecca Peters da, dünya çapında her yıl sekiz milyon yeni silahın üretildiğini ve bunlarla sivillere yönelik sayısız suç ve zulüm yapıldığını ifade etti. 
     
</TEXT>
</DOC>
