<DOC>
<DOCNO> 321892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo09.html </URL>
<DATE> 2005/03/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Shaquille O'Neal'li Miami, Iverson'lı Philadelphia'yı 108-100 yendi... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 5 maçla devam edildi. 
     Doğu Konferansı'nın iki güçlü takımını karşı karşıya getiren mücadelede Miami Heat sahasında Philadelphia 76ers'ı 108-100 yenmeyi başardı. 
     Bu sezon şampiyonluğun en büyük adayları arasında gösterilen Heat'te Dwayne Wade 32 sayı, 5 ribaunt ve 7 asistle takımının en skoreri oldu. Sezon başında Heat'e transfer olan dev pivot Shaquille O'Neal ise 25 sayı ve 5 ribauntluk performansıyla takımına galibiyeti getiren oyunculardandı. 
     Heat, aldığı bu galibiyetle San Antonio Spurs ve Phoenix Suns'ın ardından ligde en fazla galibiyeti bulunan takım oldu. 
     Doğu Konferansı Atlantik Grubu'nun iddialı takımlarından Philadelphia 76ers'te All-Star maçının en değerli oyuncusu seçilen Allen Iverson, 27 sayı ve 6 ribauntla maçı tamamladı. 
     Ara transfer döneminde Chris Webber'i kadrosuna katan Philadelphia'da Samuel Dalembert, 21 sayı ve 5 ribauntla yeni transfer Chris Webber ise 10 sayı ve 7 ribauntla maçı tamamladı. 
     
     ZAZA, 5 SAYI ATTI BUCKS, BULLS'A 90-85 YENİLDİ 
     Doğu Konferansı'nın zayıf takımlarından Milwaukee Bucks'ta forma giyen Gürcü asıllı Türk vatandaşı Zaza Pachulia, takımının Chicago Bulls'a 90-85 yenildiği karşılaşmada 5 sayı attı. 
     Maça yedekler arasında başlayan ve 26 dakika forma şansı bulan Zaza, 5 sayının yanı sıra 3 ribaunt ve 2 asistle maçı tamamladı. 
     Bucks'ta Michael Redd 26 sayı, 4 ribaunt ve 5 asistle takımının en skoreri oldu. 
     Chicago Bulls'ta 5 oyuncu çift haneli rakamlara ulaşırken, rakip potaya 17 sayı atan Kirk Hinrich ve 16 sayıyla maçı tamamlayan Eddy Curry takımlarını galibiyete taşıdı. 
     
     Ligde diğer karşılaşmalarda sonuçlar şöyle 
     Dallas Mavericks-Toronto Raptors 113-105. 
     Denver Nuggets-Portland Trail Blazers 111-98. 
     Memphis Grizzlies-Los Angeles Clippers 105-102. 
     
</TEXT>
</DOC>
