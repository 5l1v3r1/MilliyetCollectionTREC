<DOC>
<DOCNO> 349569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo06.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Defter kapanmadı' 
</HEADLINE>
<TEXT>


Samsunspor Başkanı İsmail Uyanık, Diyarbakır maçı ile ilgili araştırmalarının sürdüğünü belirtti, "Ergin'in dışında takım içinde şerefsiz, karaktersiz insanlar varsa gereğini yaparım. Hatta ligden bile çekilirim" dedi 


Geçtiğimiz hafta bir yerel televizyona yaptığı açıklamalarla gündeme bomba gibi düşen Samsunspor Kulübü Başkanı İsmail Uyanık, Diyarbakırspor maçı ile ilgili dosyayı henüz kapatmadığını söyledi. 
Uyanık, "Diyarbakır maçı öncesi Samsunlu oyuncuların bir kısmının üzerinde ciddi baskı oluştuğuna dair duyumlarım var. Ergin'in sözleşmesini feshettim ama bu işin peşini bırakmıyorum. Dışarıya karşı bu kadar savunduğum oyuncularımın içinde araştırmalarım sonunda hata yapmış, şerefsiz, karaktersiz insanlar varsa yine gereğini yaparım. Hatta Samsunspor'u ligden bile çekerim" dedi. 
Ergin'in Diyarbakır öncesi bir kısım oyuncuya kötü telkinde bulunduğunu ve işin içine maddi boyutun da girdiğinin kesinleştiğini belirten İsmail Uyanık, "Birilerinin bu işleri kaşıması ve konuşabilmesi lazım. Her sene olduğu gibi örtbas ediliyor. Bizim ne Diyarbakır camiası, ne de başka biriyle herhangi bir alış - verişimiz var. Maçı kazansaydık hiç bunlar olmayacaktı. En fazla teşvik primi aldı diyeceklerdi, o da o kadar önemli değil. Geçen sene Beşiktaş'ın ligin kaderini etkileyen maçta Sebat'a 3-0 yenilmesini basın hiç bu kadar konuştu mu Futbolda bunlar oluyor. Ama her zaman olduğu gibi bizim maçımız konuşuluyor. Şunu söylemek istiyorum bütün bu işlerin içinde yöneticinin duruşu önemlidir. Bülent Yavuz zamanında 'hocam aman bize yanlış adam gönderme' diye 1-2 telefonum olmuştur. Bunun dışında haksız bir durum varsa her şeyi yapmaya hazırım" diye konuştu. 

Bulak'ta mutlu son 

Denizlispor, yeniden anlaştığı Teknik Direktör Giray Bulak ile bir yılı opsiyonlu 2 yıllık sözleşme imzaladı. Başkan Zafer Katrancı, Bulak ile iyi bir dönem geçirdiklerini belirterek, "Başarı grafiğimiz iyi noktalara geldi. Bunun önümüzdeki yıllarda da devam edeceğine inanıyorum" dedi. Giray Bulak ise 2,5 sezondur Denizlispor'da görev yaptığını hatırlatarak, "Denizlispor sevdiğim, çalışmaktan mutluluk duyduğum bir camia. Yeniden anlaştığım için mutluyum. Denizlispor'u daha iyi yerlere taşıyacağımıza inanıyorum" diye konuştu. İmzanın gecikmesiyle ilgili soruyu yanıtlayan Futbol Şube Sorumlusu Turgut Dalaman ise "Bu bir suçsa, üzerime alıyorum" yorumunu yaptı. 

Antep'te imza şov 

Kırmızı-Siyahlı yönetim, Samsun ile ipleri koparan Rumen Krita'nın yanı sıra Ahmet Kılıçarslan, Ekrem Dağ ve Ahmet Gölcü ile sözleşme yaptı 

Transfer çalışmalarını sessiz ve derinden sürdüren Gaziantep dün 4 oyuncuyu renklerine bağladı. 
Samsunsporlu Krita ile üç, B.Münih'te forma giyen, Almanya U - 18 Genç Takımı oyuncusu Erdal Kılıçarslan, Avusturya'da Sturm Graz'da oynayan Ekrem Dağ ve Mersin İdmanyurdu'da görev yapan Ahmet Golcü ile de dörder yıllık mukavele yapıldı. Başkan Celal Doğan, Kocaelispor'dan Engin, Akçaabat Sebatspor'dan da Ali'ye de iki gün içinde imza attıracaklarını, İstanbulspor'dan Faruk ve Yalçın ile de görüşmelerin sürdüğünü açıkladı. 
Kırmızı - Siyahlı Kulübün Başkanı, PSG'nin hocası Valit Halilhodçiç ve Bosna - Hersek Milli Takımı'nı çalıştıran Faruk Hacıbegiç ile temas kurduklarını açıkladı. 

Ankaragücü hızlı başladı 

Başkent ekibi, sezon ortasında anlaştığı Akçaabat Sebatsporlu Abdurrahman Dereli ve Sedat Bayrak'ın yanı sıra Mısır'ın El Masry takımından Ahmet Hassan'ı kadrosuna kattı. Dereli ve Bayrak bir yılı opsiyonlu üç yıllık mukavele imzalarken, Hassan ile direkt üç senelik sözleşme yapıldı. 

MALATYA 

Mustafa tamam 
Malatyaspor, Gençlerbirliği'nin golcü futbolcusu Mustafa Özkan'ı renklerine bağladı. Başkan Hikmet Tanrıverdi, geçen hafta içinde prensip anlaşmasına vardıkları tecrübeli oyuncu ile İstanbul'da 2 yıllık resmi sözleşme imzaladıklarını söyledi. Mert Korkmaz'ın da mukavelesi yenilendi. 

KONYASPOR 

Hat-trick yaptı 
Konyaspor, Gençlerbirliği'nin defans oyuncusu Ümit Bozkurt, Türk Telekomspor'dan Volkan Çekiç ve Akçaabat Sebatspor'lu Erman Ergin ile sözleşme imzaladı. Başkan Ahmet Şan, imza töreninde yaptığı konuşmada, "Önümüzdeki yıl zorlu geçecek Süper Lig'de daha da yukarılara çıkmak istiyoruz" ifadelerini kullandı. 

ERCİYES 

Rota Nijerya 
Erciyesspor Basın Sözcüsü Aşkın Genç, yabancı transferinde Nijerya'ya yöneldiklerini açıkladı. Genç, "Milli takımda görev yapan kaleci Rotini Sunday ve santrfor Victor Agali ile prensipte anlaştık. Kendilerini Kayseri'ye davet ettik. Gaziantepsporlu Bouazizi ile de söz kestik" dedi. 

KARŞIYAKA 

Sağlam anlaştı 
İkinci Futbol Ligi A Kategorisi ekibi Karşıyaka, Nurullah Sağlam ile anlaştı. Yeşil - Kırmızılılar, Gaziantepspor'un eski teknik direktörü Sağlam ile her konuda el sıkıştı. Genç hocanın bugün saat 11.00'de düzenlenecek törenle resmi sözleşmeye imza atacağı belirtildi. 


</TEXT>
</DOC>
