<DOC>
<DOCNO> 347413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun14.html </URL>
<DATE> 2005/05/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Avrupa hangi yöne gidecek İşte 4 ayrı seçenek 
</HEADLINE>
<TEXT>

     BBC 

      Fransa'da hafta sonu yapılan AB Anayasası referandumundan 'hayır' çıkmasıyla karışan Avrupa'da, gazeteler bugün de sayfalarında referandumu işledi. İngiliz The Independent gazetesi, Fransızların hayır kararının ardından, Avrupa Birliği'nin bir kavşakta bulunduğunu yazarak, ''Avrupa hangi yöne gidecek'' başlığının altında, dört ayrı seçeneği sıraladı 
     1- İspanya, İtalya ve Yunanistan'ın desteklediği Anayasal Avrupa. 
     2- İngiltere, Polonya ve Estonya'nın desteklediği Serbest Ticaret Avrupası. 
     3- Lüksemburg ve Belçika'nın savunduğu Avrupa Birleşik Devletleri. 
     4- Fransa ve Almanya'nın savundukları, çekirdek bir grup ülkenin daha hızlı entegrasyona gittikleri ve belli konularda, kendi aralarında daha yoğun işbirliği yapmalarını sağlayacak bir sistem. 
     
     The Guardian Blair ne yapacak 

     The Guardian gazetesi ise birinci sayfasındaki haberinde, Başbakan Tony Blair'n Fransa Cumhurbaşkanı Jacques Chirac'tan, bir yanıt isteyeceğini yazıyor. 
     Gazeteye göre, Blair'in sorusu ise ''Avrupa Anayasası 'öldü mü' mü, yoksa 'hala hayatta mı'' olacak. 
     Guardian, Blair'in Fransa Cumhurbaşkanı'na ayrıca, anayasayı ikinci kez halkın oyuna sunmayı planlayıp planlamadığını da soracağını aktarıyor. 
     Peki, Chirac, bu soruya ''olumsuz'' yanıt verirse ne olacak 
     Guardian'a göre, ''Chirac'tan gelecek olumsuz yanıt, anayasayı halklarına kabul ettirmekte zorlanan İngiltere, Çek Cumhuriyeti ve Polonya'nın, ülkelerindeki referandumları iptal etmeleri için gerekli zemini hazırlayacak.'' 
     
     Financial Times Blair referandumu rafa kaldırmaya hazır 

     Financial Times gazetesine bakılırsa, Blair, İngiltere'deki referandumu rafa kaldırmaya hazır. 
     Bunun için ise, gazeteye göre, ''İngiliz hükümeti,, Hollanda'dan çıkacak hayır kararını bekliyor.'' 
     
     Times Türkiye'ye kapı sonuna kadar açık tutulmalı 

     Times gazetesiyse, Fransa halkının kararını yorumlarken, ''hayır'' sonucunun Tony Blair için bir fırsat yarattığını ve İngiltere Başbakanı'nın bu fırsatı değerlendirmesi gerektiğini savunuyor Başyazıda, özetle şu noktaların altı çiziliyor 
     ''Blair, işe Fransızların reddettiği belgeyi çöpe atmakla başlayabilir. Geniş ve muğlak bir Avrupa anayasası kavramı yanlıştı. İlkeleri içeren, kısa ve kolayca sindirilebilecek, bütün Avrupa halklarının kabul edebileceği bir belge olmalıydı. 25 üyeli, Bulgaristan ve Romanya'nın da katılmasının ardından 27 üyeye çıkacak bir Avrupa Birliği, işleyecekse, basit ve açık olmalı. Yeni üyeler de, eskileri gibi, kurallar ve ilkelerin oluşturulmasına eşit şekilde katkıda bulunabilmeli. Ayrıca, doğu Avrupalıları, İkinci sınıf vatandaş, ucuz sömürülebilir emek olarak gören bir Avrupa Birliği'nin, ancak adı, birlik olur. Türkiye'ye de, kapı sonuna kadar açık tutulmalı.'' Times, ''Türkiye'ye kapı sonuna kadar açık tutulmalı'' diyor, ancak Financial Times gazetesinin Brüksel'den yazan muhabiriyse, siyasi gözlemcilere atfen, ''Fransızların hayır kararından en büyük zararı görebilecek süreçlerden birinin de, birliğin, Türkiye, Balkan ülkeleri ve Ukrayna'yı içerecek şekilde genişlemesi olduğunu'' aktarıyor. 
     
</TEXT>
</DOC>
