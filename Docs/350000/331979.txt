<DOC>
<DOCNO> 331979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo05.html </URL>
<DATE> 2005/04/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
'Sebatsporlu oyunculara para teklif eden şahsın kulüplerle ilgisi yok' 
</HEADLINE>
<TEXT>

     Türkiye Futbol Federasyonu, Akçaabat Sebatspor ile Kayserispor arasında dün oynanan maç öncesinde, ev sahibi ekipten bazı oyunculara para teklif eden şahsın kulüplerle bir ilgisinin olmadığını ve hakkında yasal işlemin başlatıldığını açıkladı. 
     Futbol Federasyonu'ndan yapılan açıklamada, Türkiye Süper Futbol Ligi'nde oynanan ve 0-0 berabere sona eren Akçaabat Sebatspor-Kayserispor maçı öncesinde, kimliği daha sonra belirlenen ve yakalanan bir şahsın başta Akçaabat Sebatspor kalecisi olmak üzere kulübün bazı oyuncularına karşılaşmada takımı adına yeterli performansı göstermemeleri için tekliflerde bulunduğunun, Akçaabat Sebatspor başkanının futbolcularından aldığı ihbar üzerine Türkiye Futbol Federasyonu ve Trabzon Cumhuriyet Savcılığı'na haber vermesiyle ortaya çıktığı belirtildi. 
     Futbol Federasyonu'nun açıklamasında, şu görüşlere yer verildi 
     "Kayserispor kulübü ile de hiçbir ilişkisi olmadığı belirlenen kişinin oynanacak karşılaşmayı kendi çıkarları çerçevesinde bir sonuca ulaşmayı hedeflediği yapılan incelemede anlaşılmıştır. TFF üzerine düşen yükümlülüğü yerine getirerek derhal Spor Toto idaresindeki bahis şirketi İddaa ile işbirliğine giderek olayın aydınlatılması konusunda girişimlerde bulunmuştur. İddaa kurumu da söz konusu şahsın bahis oynadığı merkezlerdeki tüm Akçaabat Sebatspor-Kayserispor bahislerini iptal etmiştir. 
     Türk futbolunu ilgilendiren her türlü olumsuz gelişme ile ilgili tedbir almayı görev bilen Türkiye Futbol Federasyonu münferit bir olay olan konunun futbol ailesini ilgilendirmesi nedeniyle olayı ilgili mercilerden haber alır almaz gerekli yasal işlemleri başlatmıştır. Trabzon Cumhuriyet savcılığı ve İstanbul adli makamları ile irtibata geçen federasyonumuz hukuk departmanı söz konusu olay ile ilgili adli soruşturma sürecinin başlatılmasını sağlamıştır. 
     Süreci başından beri dikkatle takip eden Türkiye Futbol Federasyonu, adli soruşturmanın sonucunda olayın ayrıntıları ile ilgili olarak kamuoyumuzu aydınlatacaktır." 

     
</TEXT>
</DOC>
