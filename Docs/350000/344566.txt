<DOC>
<DOCNO> 344566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko15.html </URL>
<DATE> 2005/05/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Şener Asgari ücret yüksek diyenler önce Avrupa'ya bakmalı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Asgari ücretin Türkiye’de yüksek olduğunu söyleyenlerin, Avrupa ve gelişmiş ülkelerde ne kadar olduğuna bakıp, ona göre konuşması gerektiğini söyledi. 
     Sivasspor, Karagümrük KYOTO karşılaşmasını izlemek üzere kente gelen Şener, Osmanağa Konağı’nda basın mensuplarının sorularını yanıtladı. 
     Bir basın mensubunun "IMF, Türkiye’deki asgari ücreti neden yüksek buluyor" şeklindeki sorusu üzerine Şener, şunları söyledi 
     "Her kuruluşun duyarlı olduğu alanları vardır. Asgari ücretle ilgili konu, IMF’nin duyarlı olduğu konulardan değildir. Ama ben Türkiye’de siyaset yapıyorum. Bu hükümeti oluşturan kabine, bu ülkede yaşayan insanların oylarını alarak işbaşına gelmiş ve bu ülkede insanların sorunlarına, taleplerine karşı duyarlıdır. 
     Bu sorunlara ve taleplere duyarlı olmayan bir birimin, bir sosyal boyutu olan konuya ilişkin açıklaması farklı birşeydir. Türkiye’de asgari ücretin yüksek olduğunu söylerken, asgari ücret Türkiye’de kaç dolar, dünyanın diğer ülkelerinde kaç dolar, buna bakmak lazım. Sadece benim bakmam yeterli değil." Asgari ücretin Türkiye’de yüksek olduğunu söyleyenlerin de, Avrupa ve gelişmiş ülkelerde ne kadar olduğuna bakıp, ona göre konuşması gerektiğini belirten Şener, ayrıca 2002 yılı sonundan bugüne asgari ücretteki gelişme değerlendirildiğinde, reel bir artış yapıldığının görüleceğini söyledi. 
     
     BANKACILIK YASASI 
     Yeni Bankacılık Yasa tasarısının ise TBMM’de oluşturulan alt komisyonda görüşülmeye devam ettiğini ve çalışmalarını sürdürdüğünü ifade eden Şener, "Bizim takvimimizde bu yasama yılı tamamlanmadan yani meclis tatile girmeden önce hem komisyona hem de genel kurulda görüşüp tamamlamayı düşünüyoruz. Bunun yetişebileceğini düşünüyorum. 
     Aynı süreç sosyal güvenlikle ilgili yasada da söz konusu. Salı günü Kalkınma Ajanslarıyla ilgili plan ve bütçe komisyonunda bir kanun tasarısı görüşülecek. Bu kanun tasarısında da 5-6 madde geçmişti. 
     Kalan maddeler tamamlanacaktır. Daha sonra genel kurulda hızla geçecek" diye konuştu. 
     Kente yapılacak fuar alanında da incelemelerde bulunan Şener, daha sonra Sivasspor için düzenlenen Şampiyonluk yürüyüşüne katıldı. 
     Şener, Sivas Valisi Hasan Canpolat, Garnizon Komutanı Tuğgeneral Nihat İstanbullu, Belediye Başkanı Sami Aydın, AK Parti Sivas milletvekilleri ve taraftarların katıldığı yürüyüşte, Atatürk Anıtı önünden 4 Eylül Stadyumu’na kadar yürüdü. 
     
</TEXT>
</DOC>
