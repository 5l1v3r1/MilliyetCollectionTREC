<DOC>
<DOCNO> 329622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun15.html </URL>
<DATE> 2005/04/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Almanya, 5 körfez ülkesi vatandaşlarına vize kolaylığı getirdi... 
</HEADLINE>
<TEXT>

     Alman hükümeti, Basra körfezindeki 5 ülkenin vatandaşlarına vize kolaylığı getirdi. 
     Der Spiegel dergisi, Birleşik Arap Emirlikleri, Bahreyn, Katar, Kuveyt ve Umman vatandaşları için yürürlüğe giren vize kolaylığı uygulamasının, Başbakan Gerhard Schröder ile Fransa Cumhurbaşkanı Jacques Chirac arasında Almanya'nın Lübeck kentinde yapılan görüşmede kararlaştırıldığını, ancak Alman İstihbarat Teşkilatı BND , Federal Suç Dairesi BKA ve Federal Anayasayı Koruma Dairesi'nin Federal İçişleri Bakanı Otto Schily'ye gönderdikleri bir mektupta, güvenlik endişelerini dile getirdiklerini yazdı. 
     Mektupta, bu ülkelerde bazı çevrelerin ''dinci terörizmin sütunlarını'' oluşturduklarına dikkat çekildiği belirtilen haberde, yeni uygulamayla birlikte bu ülkelerden Schengen vizesi almak için başvuruda bulunacak kişilerin güvenlik araştırmalarından dolayı bugüne kadar olduğu gibi 1 hafta ya da daha uzun bir süre beklemek zorunda kalmayacakları ifade edildi. 
     Federal İçişleri Bakanlığı tarafından yapılan açıklamada ise bu ülkelere yönelik yeni uygulamaya güvenlik makamlarıyla varılan anlaşma üzerine başlandığı bildirildi. 
     
</TEXT>
</DOC>
