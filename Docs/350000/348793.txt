<DOC>
<DOCNO> 348793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/magazin/yazdud.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da eğlence başladı 
</HEADLINE>
<TEXT>


İberotel'e muhteşem gala, rahatlığın adı Paradisio Hotel, balıkta Atılay, Ship a Hoy aynı, Mey Balık, boncuk barcık, Etiler-Ulus Türkbükü'ne taşındı ve... 


Efendim sizler bu satırları okuduğunuzda bendeniz Türkiye Araştırmalar Merkezi Vakfı Başkanı ve gerçek bir beyefendi olan Prof. Dr. Faruk Şen'in davetlisi olarak Almanya'da olacağım. Döndüğümde sizleri yine farklı yerlere götüreceğim. Ama şimdilik Bodrum'dayız. Bodrum'un en güzel koyunda, süper lüks bir otel olan ve özellikle de birbirinden güleryüzlü personeliyle sizi kucaklayan İberotel'deydim. İberotel Bodrum Princess konuklarına 5 yıldızın ötesinde bir konfor sunuyor. 440 delux oda ve 26 suitten oluşan bu görkemli tesis içinde, ayrı bir butik otel de bulunuyor. Burası VIP konuklara düşünülmüş. Kendine ait ayrı bir resepsiyonu, salonu ve muhteşem manzaralı kahvaltı terası var. Özel havuzlu, özel plajlı ve özel personelli 11 VIP villa ve tamamı özel deniz manzaralı. 5 büyük yatak odası ve geniş bir salondan oluşan villaların her biri toplam 400 metrekare. Tesisteki Princess SPA'da ise sağlık ve güzelliğin keyfini çıkarabilirsiniz. 
Beş yıldır tanıdığım, şu an İberotel'in önbüro müdürü olan Levent Suyolcuoğlu benim için şık bir program hazırlamış SPA'da ama nerede, hep koşturdum durdum. SPA'da thalasso terapi deniz suyu ile yapılan bakımlar , rahatlatıcı ve aromaterapili masajlar, anti-selülit terapileri, yüz ve vücut bakımları, buhar banyosu, jakuzi, sauna, Türk hamamı var. Ayrıca kaydıraklı havuzlar, 1 olimpik, 2 kapalı, 11 VIP villanın kendi özel havuzları da dahil, tüm tesiste toplam 17 havuz bulunuyor. Fitness center, tenis, masa tenisi, plaj voleybolu, basketbol, dart, step ve streching gibi aktivitelerden ücretsiz olarak yararlanabiliyorsunuz. İberotel Bodrum Princess'ta rüzgar sörfü, su kayağı, jet-ski, kano, banana, deniz bisikleti gibi sporlar da var tabii. Bu görkemli, 5 yıldızlı tesiste restoran seçenekleri de çok bol. Kahvaltı ve diğer öğünlerin açık büfe olarak sunulduğu restoranların yanı sıra haftanın değişik günlerinde de tüm dünya mutfaklarından gurme restoranlar konuklara açık. Ama ücretli tabii. İtalyan yemekleriyle Paparazi, deniz ürünleriyle Sea Port Restaurant, Ege mutfağı ve Grek eğlence ile Citadel Taverna, Türk mutfağı Sultan's Table ile Bali spesiyalitelerini tadacağınız Mango Restaurant sizleri bekliyor. Ayrıca İberotel Bodrum Princess'ta çocuğunuz için özel büfe ve dondurma saati mevcut. Deneyimli elemanlar eşliğinde mini club, çocuk havuzu, oyun parkı, bebek bakıcı hizmeti ile gözünüz arkada kalmaz. Tesis içinde İstanbulluların çok yakından tanıdığı, pek çok ünlü starın kuaförü olan Kırıktarak Halit Ayyıldız da çok şık bir yer açmış... Kongre turizmi için de çok ciddi yatırım yapan İberotel Bodrum Princess'ta 1500 kişilik, üçe bölünebilen kongre merkezi mevcut. Tel 0252 311 01 50. 

Atılay Balık, Q Beach Bar 
Akşam, sevgili kavalyem Ali Sayar ile hayli geç bir saatte otele vardığımızdan aç kaldık tabii. Benim Türkbükü'nde favori bir balıkçım var. Atılay, deniz üzerinde, iskelede. Hakiki deniz levreği yiyorsunuz, hiç çiftlik balığı yok. Ayrıca restoranın üstünde minik de bir oteli var Atılay'ın. Burada kahvaltı dahil oda fiyatı 75 milyon lira. Kahvaltı da hayli zengin. Kaşar, köy-beyaz peynir, kavun, karpuz, ev reçelleri, yok yok yani. Balıkta da vitrinden istediğinizi seçiyorsunuz. Hepsi denizden ve günlük. Karides, ıstakoz, pavurya, kalamar, ahtapot, her türlü mevsim yeşilliği, içki dahil 40-45 milyon lira. O akşam acayip karnımızı doyurduk. Hava serin olmasına rağmen tıklım tıklımdı. Müdür Sait, garsonlar Mehmet, Metin ve Atılay sağolsun hemen bir yer ayarladılar. Atılay telefon 0252 377 50 95. Çıkışta yolumuzun üzerinde Mey'e uğradık. Burası da biliyorsunuz ünlü bir balık lokantası. Ama Mey ve yakışıklı patron Ufuk artık klasikleşti ve hep zirvede. Mey'de sevgili Sinan Engin ve Melek Boz'u gördük. Onlar da ev almışlar. Bu arada Melek'in kızı Şebo Şebnem da ev sahibi olmuş Bodrum'da. Ama evini bu sezon için Nurettin Hasman'a kiralamış. E Nurettin ve sevgilisi Eda Taşpınar'ın taş gibi fotoğrafları bütün yaz süsler artık cemiyet sayfalarını. Ardından Ship a Hoy'a geçtik ama ben yüksek sesli müzikte duramadım, hemen sessizliği tercih edip Divan Palmira'nın barına geçtim. Tanca Ayakkabıları'nın yakışıklı patronu Ergin Ejder ve Türkiye'nin en büyük BMW bayisi olan Kosifler Oto'nun patronu Hasan Kosif, Arzu-Mesut Erdem laflıyordu. Ergin'in eşi, modanın duayenlerinden sevgili Canan Yaka yoğun olduğundan daha sonra gelecekmiş. Hasan da ev almış. Kısacası İstanbul artık Türkbükülü. Ship a Hoy Reina, Palmira da Paper Moon gibiydi. Biz sohbet ederken f f Halkla İlişkiler'in sahibesi sevgili Feza Fırat ve Q Jazz Bar'ın patronu Mehmet Ali Açılmış'ı gördüm. Bu yaz Bodrum'da Q Jazz Bar Beach 22 Haziran'da açılıyor. Telefon 0252 377 63 63. Türkbükü hemen hemen Etiler ve Ulus gibi olmuş. Geçen yılın 'in' mekanı People'ın hazırlıkları devam ediyordu. Garo acayip bir çalışma içindeydi. Bu arada otele geçerken Hande Ataizi'ni gördüm. Genç sevgilisi Mert İncekara ile Mey Balık'ta yemek yiyordu. Çok romantiktiler. 

İberotel'de renkli bir gala 
Sabah 10.30'da kalktım. Laila'nın yerine haziranın ilk haftasında açılacak olan Sortie'nin işletmecisi, yakışıklı kavalyem Ali Sayar, gazetedeki kankam Yazgülü Aldoğan ve yakışıklı oğlu Deniz, modanın imparatoru Yıldırım Mayruk ve turizmci Capitol Events'in patroniçesi Müge Ay ile birlikte mükellef bir kahvaltı yaptık. Gerçekten İberotel'in açık büfeleri çok zengin. Bize POSTA'nın yıldızlarından Ahmet Cumalı da katıldı. İberotel'in 'Yaza Merhaba' partisini sunacak olan tiyatrocu Şebnem Özinal, sevgilisi Şefik Öztek ve organizasyonu yapan Azizoğlu Halkla İlişkiler'in dünya tatlısı patroniçesi Ayşe Azizoğlu yan masada kaynatıyorlardı. Şebnem tiyatro sezonuna 'Tepe Taklak' adlı oyunla hazırlanıyor. Bir Fransız oyunu. Gencay Gürün yönetiyor. Tiyatro İstanbul'da oynanacak. Kadroda Metin Serezli, Nilgün Belgün, Volkan Severcan, Şebnem Özinal, Simge Selçuk var. Şebnem, Metin Serezli'nin hamile karısını oynuyor. Oyun komik ve keyifliymiş. Bu arada Şefik gelecek yaz Göcek'te Laila gibi bir yer açma hazırlıkları içinde. Akşam gala yemeğinde Ece Beker sahne aldı. Tek kelime ile enfesti. Bu kız harikalar yaratıyor sahnede, bayıldım. Yemekte uzun süredir göremediğim, İzmirli gerçek dostlarım Zorlu Holding'in Yönetim Kurulu Başkanı Kemal Zorlu ve zarif eşi Semra ile hasret giderdik. Yalnız gala yemeğinde kötü mönü yüzünden hepimiz, Yıldırım, Ali, Müge peynir ekmeğe talim ettik. Bir ara, davetin konukları arasında olan, cemiyet hayatının en güzel kadınlarından Leyla Mardin ile lafladık. Galada Adnan-Merih Gürkaynak, İsrail Başkonsolosu Mrs. Amira Arnon, Meral-Osman Yazıcı, Avusturya Başkonsolosu Mr.-Mrs. Wechner, Amerika Başkonsolosu Mr.-Mrs. Arnett, Deniz-Firuz Kurbanzade, Güler Yiğit-Halil Değer, Osman-Ferihan Göksu, Vedat-Leyla Mardin, Naim-Güler Arnas, Ritz'in dünya tatlısı Halkla İlişkiler Müdüresi Sedef Baran, Mete-Neslihan Taki, Gılman Tevfik Kaplancalı, Sema Çelebi, Günseli Başar, Nesligül Aksoy, Meral Gökçaylı, Bodrum ve Muğla protokolü, Zeynel Abidin Erdem ve eşi vardı. 

Paradisio Hotel ve... 
Son gün Yıldırım, Yazgülü, Deniz ve ben, Müge'nin önerdiği boncuk barcık adlı, Göltürkbükü'nde minik bir balık lokantasına gittik. Öğle saati buzlu biralarımızı yudumlayıp, balığımızı yedik. Buranın deniz börülcesi muhteşem. Garsonlar Harun ve Erkan sempatik çocuklar. Fiyatları da iyi. Tel 0252 377 63 25. Çıkışta kahvelerimizi geçen yıl iki gün kaldığım ama müthiş keyif aldığım Paradisio Hotel'de içtik. Buranın işletmecisi Rober Değirmenci çok şeker. Bu arada Paradisio Hotel'i fiyat, ambians, şıklık 
ve de rahatlık adına herkese öneririm. Telefon 0252 377 57 76. Ben kahve sonrası sırdaşım İsmail Akkaya ile yüreği de yüzü gibi güzel insan Semiramis Pekkan'ı ziyarete gitim. Semiramis çok iyi bir evsahibi. Vaktin nasıl geçtiğini anlamadım bile. Geçen yıl yaptığı villalardan bir tane daha var satılık, meraklılara duyrulur. Efendim haziran ayından itibaren her onbeş günde bir İspanyol, Kübalı gruplar haftanın 5 günü canlı performansla, haftada 2 gece ise ünlü sanatçı Neco ve grubu Marina Yacht Club'da olacaklar, bunu da bir bildireyim istedim. Şenkar Öztüzün'ün işletmesini üstlendiği Marina Yacht Club, 
yıl boyunca yat yarışlarının ödül törenlerine ve daha birçok aktiviteye ev sahipliği yapacak. Marina Yacht Club telefon 0252 316 12 28. Yalnız dönüş yolculuğumuz tam bir azap oldu. Perişandık. Gece yarım uçağı bir saat rötar yapınca eve 04.00'te döndük. Havaalanı acayip kalabalıktı. Bütün İstanbul Bodrum'daydı. Şimdilik Bodrum maceramız bu kadar. Önümüzdeki haftalarda daha çok Bodrum anılarımız olacak. Sevinçleriniz okyanuslar, üzüntüleriniz ise kum tanesi kadar olsun. 

İyi pazarlar efendim... 



</TEXT>
</DOC>
