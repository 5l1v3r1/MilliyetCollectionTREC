<DOC>
<DOCNO> 346716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo06.html </URL>
<DATE> 2005/05/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Cim Bom’da ibre Gerets’e döndü... 
</HEADLINE>
<TEXT>

     Yönetim kurulunda yapılan oylamada Gerets ve Koeman'a eşit oy çıktı. Ancak Bülent Tulun’un yaptığı konuşmayla Gerets'in ismi öne çıktı. 
     Hagi ile iplerin kopmasına kesin gözüyle bakılan Galatasaray’da yeni teknik direktör arayışları sürerken, yönetim Gerets ile Koeman arasında kararsız kaldı. Yöneticiler, bu iki teknik adamın yanı sıra, Rehhagel ve bir İtalyan hoca için oylama yaptı. Sonuçta Gerets ile Koeman’a eşit oy çıktı. Bunun üzerine sportif direktör Bülent Tulun, bir konuşma yaparak bilgi verdi. Ardından ibre Belçikalı’ya döndü. Gönlü Gerets’ten yana olan başkan Özhan Canaydın’ın, yönetim kurulundan çıkacak karara saygı göstereceği belirtildi. İki hocayla da anlaşmanın sağlandığı, kendilerinden 48 saat süre istendiği vurgulandı. Galatasaray’ın yeni teknik adamı, büyük olasılıkla Denizlispor maçının ertesinde kamuoyuna açıklanacak. 
     
</TEXT>
</DOC>
