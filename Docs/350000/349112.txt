<DOC>
<DOCNO> 349112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko07.html </URL>
<DATE> 2005/06/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sahte ve kaçak sigaraya bandrol çözümü... 
</HEADLINE>
<TEXT>

     Tütün Kurumu, sahte ve kaçak sigaraya karşı yılbaşından itibaren yeni bandrol sistemine geçmeye hazırlanıyor. 
     Konuya ilişkin A.A muhabirinin sorularını yanıtlayan Tütün Kurumu Başkanı Niyazi Adalı, kaçak ve sahte sigaranın engellenmesi için bazı firmalar tarafından hologram gibi çözümlerin gündeme getirildiğini kaydederken, ancak bunların da taklit edilebileceğine dikkat çekti. 
     Bandrolün daha zor taklit edilebileceğini vurgulayan Adalı, 2006 başından itibaren, sigarayı alacak nihai tüketicinin direkt olarak sahtesini ayırabileceği bir bandrol sistemine geçmeyi hedeflediklerini açıkladı. 
     
     YENİ BANDROLLERİN ÖZELLİKLERİ 
     Bugün itibariyle kullanılan bandrol ile sahteciliğin önüne geçilemediğinin altını çizen Adalı, yeni bandrolün özel kağıttan üretileceğini bildirdi. 
     Yeni bandrollerin ısıya duyarlı olmasının öngörüldüğünü anlatan Adalı, kullanılacak özel bir mürekkep sayesinde, vücut ısısı ile görüntü ve yazıların görüntülenmesi veya kaybolmasının, dolayısıyla tüketicinin sahte ve kaçağı kolayca ayırt etmesinin hedeflendiğini söyledi. 
     Bandroller üzerinde gizli baskıların da yer alacağına işaret eden Adalı, konu üzerinde tüm sigara üreticisi firmalar ile bağlantı halinde çalıştıklarını sözlerine ekledi. 
     Bu arada, sahte ve kaçak sigara ile birlikte hem devlet, hem de üretici firmalar büyük gelir kaybına uğruyor, bunun yanında bu sigaraların içinde insan sağlığını tehdit eden kalitesiz tütünler yer alıyor. 
     
</TEXT>
</DOC>
