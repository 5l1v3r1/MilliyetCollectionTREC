<DOC>
<DOCNO> 335464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun15.html </URL>
<DATE> 2005/04/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türk dostu Ermeni Taşçı'nın soykırımı çürüten kitabı tanıtıldı 
</HEADLINE>
<TEXT>

     Türk-Amerikan Dernekleri Federasyonu TADF Başkanı Ata Erim, New York'ta düzenlenen basın toplantısında, piyasaya yeni çıkan ve Ermeni soykırımı iddialarını çürüten, Türk dostu Ermeni Edward Taşçı'nın otobiyografik kitabını tanıttı. 
     Ani rahatsızlığı nedeniyle üç haftadır yoğun bakımda olan Taşçı, ''Armenian Allegations - The Truth Must Be Told Ermeni İddiaları - Gerçek Söylenmeli '' isimli kitabının Türkevi'ndeki tanıtım toplantısına katılamazken, basın toplantısında Taşçı'nın eşi Mary Taşçı ve birçok yakını hazır bulundu. 
     Taşçı'nın kitabını tanıtan Erim, kitabın, soykırım iddialarına cevap teşkil edecek gerçek bir hayat hikayesi olduğunu kaydetti. Kitapta anlatılan yaşam hikayesinde soykırım iddialarını çürüten pek çok olaya yer verildiğini kaydeden Erim, sadece bu kitabın bile soykırım yapılmadığını en açık şekilde ispatladığını belirtti. 
     Taşçı tarafından İngilizce kaleme alınan kitaptan şimdilik 4 bin adet basıldığını kaydeden Erim, bu kitapların bugünden itibaren Amerikalı senatörler, milletvekilleri, valiler, başlıca belediye başkanları, tv ve gazeteler, üniversite ve lise kütüphaneleri ile Avrupa Parlamentosu üyelerine ve Birleşmiş Milletler'deki tüm ülke temsilcilerine gönderileceğini bildirdi. 
     ''Bugün en büyük üzüntümüz üç hafta önce ani rahatsızlığını takiben acilen hastaneye kaldırılan ve o günden beri yoğun bakımda bulunan değerli kardeşimiz Edward Taşçı'nın şu anda aramızda bulunmamasıdır'' diyen Erim, Taşçı'nın sağlık durumu hakkında da bilgi verdi. 
     Taşçı'nın, nefes alıp vermesini kolaylaştırmak üzere birkaç gün önce boğazında açılan bir delikle solunum cihazına bağlandığını kaydeden Erim, beslenebilmesi için de midesine bir tüp yerleştirildiğini belirtti. Erim, son günlerde Taşçı'nın sağlık durumunda gözle görülür iyileşme olduğunu ifade etti. 
     Edward Taşçı'nın eşi Mary de kocasının bir an önce iyileşerek Türk milletine hizmet etmeyi sürdürmesini umduğunu söyledi. Taşçı'nın yoğun bakımda olduğu sürece kendilerini bir an olsun yalnız bırakmayan ve desteklerini esirgemeyen Türklere teşekkür eden Mary, ''Allah Türk milletini korusun'' dedi. 
     Eşinin her zaman Türk milletine yeterince hizmet edemediğinden şikayetçi olduğunu belirten Mary Taşçı, eşinin vasiyetinin Türk bayrağıyla Türkiye'de gömülmek olduğunu söyledi. Bayan Taşçı, konuşmasını, ''Ne mutlu Türküm diyene'' diyerek tamamladı. 
     Erim, toplantıda, Ermeni diasporasının sözde Ermeni soykırımının 90. yılı dolayısıyla başlattığı kampanyaya karşı TADF'ın aldığı ve alacağı tedbirlerden de söz etti. 
     Türk-Amerikan Dernekleri Federasyonu olarak kendilerinin de gayretlerini, Türkiye, ABD ve Kanada'daki sivil toplum örgütleri ile birleştirerek, bu iddiaların yalan olduğu konusunda karşı atağa geçtiklerini belirten Erim, 24 Nisan'da federasyona bağlı iki derneğin de aralarında bulunduğu bir grup tarafından Washington'da, Ermeni soykırımı iddialarına cevap mahiyetinde bir yürüyüş yapılacağını hatırlattı. Erim, bu yürüyüş için New York, New Jersey ve Connecticut'tan onlarca otobüs kaldırılacağını kaydetti. 
     Erim ayrıca, Türkiye'de bir sivil toplum örgütü ile birlikte New York Times, Washington Post, Los Angeles Times gibi ABD'nin önde gelen gazetelerinde 24 Nisan'da yayınlanmak üzere bir metin hazırladıklarını kaydetti. Erim, soykırım iddialarına karşı hazırladıkları bir mektubu da ABD kongresinin tüm üyelerine göndermeye başladıklarını bildirdi. 
     
</TEXT>
</DOC>
