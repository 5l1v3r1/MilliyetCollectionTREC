<DOC>
<DOCNO> 301428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/ekonomi/eko06.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ - Kur emekli maaşına yüzde 12.4 zam 
</HEADLINE>
<TEXT>


SSK ve Bağ - Kur emekli maaşlarına ocak ayında yüzde 6, temmuzda da yüzde 6 olmak üzere, 2005 yılında ortalama yüzde 12.4 zam yapıldı 

ANKARA Milliyet 

Bakanlar Kurulu, SSK ve BağKur emeklileriyle, tarımda kendi hesabına çalışanların maaşlarına ocakta yüzde 6 ve temmuzda yüzde 6 olmak üzere 2005 yılında ortalama yüzde 12.4 zam yapmayı kararlaştırdı. Zamla birlikte yılbaşında en düşük SSK emekli aylığı 424.8 milyon liraya, en düşük Bağ - Kur emekli aylığı tarımda kendi adına çalışanlarda 212.7 milyona, zorunlu sigortalılarda ise 286 milyon liraya yükselecek. 
Başbakan Recep Tayyip Erdoğan'ın başkanlığındaki Bakanlar Kurulu toplantısı sonrası, bir açıklama yapan Hükümet Sözcüsü ve Adalet Bakanı Cemil Çiçek, toplantıda SSK ve Bağ - Kur emeklileriyle, tarımda kendi hesabına çalışanların 2005 yılı zam oranına ilişkin yasa tasarısının imzaya açıldığını bildirdi. Çiçek, memur ve emeklilerine yüzde 10.7 oranında zam yapıldığını, SSK, Bağ - Kur emekli aylıklarına yapılacak zam oranlarının ise ocak ayında yüzde 6 ve temmuzda da yüzde 6 olmak üzere ortalama 12.4 olarak belirlendiğini dile getirdi. 
Kamuda çalışan işçilerin birer aylık istihkakları tutarında ikramiyelerinin ödenmesine ilişkin kararın imzalanarak Cumhurbaşkanı'na sunulduğunu ve onayı halinde ödemenin hemen yapılacağını kaydeden Çiçek, 1992 sonrası göreve başlayan kamu görevlilerine bir derece verilmesi ile ilgili kararı da Kurban Bayramı öncesi yürürlüğe sokma kararı alındığını söyledi. Çiçek, Başbakan Tayyip Erdoğan'ın açıkladığı başta gıda, sağlık ve eğitim olmak üzere bazı mal ve hizmetlerde katma değer vergisi indirimine ilişkin kararın da imzaya açıldığını kaydetti. 



</TEXT>
</DOC>
