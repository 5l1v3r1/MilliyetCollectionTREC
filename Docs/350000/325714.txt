<DOC>
<DOCNO> 325714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/ekonomi/eko04.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcı faizi artacak dolara koştu 
</HEADLINE>
<TEXT>


Faizi 0.25 puan artırması beklenen FED'in, 'ölçülü artırım'dan vazgeçtiği sinyali verebileceği korkusu dolara talep getirdi. Yabancılar bono, hisse satıp dolar aldı 

SONGÜL HATISARU Finans atölyesi 

Dış piyasalarda dolar euro karşısında bir günde yüzde 0.7 değer kazandı. Yükselişte FED'in bugünkü faiz toplantısında ölçülü faiz artırımı söylemini bırakabileceğine yönelik söylentiler etkili oldu. 
Hisse ve bono satan yabancıların talebiyle dolar kuru yurtiçi piyasada da dün bir ara 1.3440 seviyesini gördü. Kurdaki yükselişte parite hareketi de etkili oldu. 

Algılama değişebilir 
FED'in faizi 0.25 puan artırması beklentisi dolara dış piyasalarda değer kazandırdı ve dolar euro karşısında en yüksek 1.3316'yı gördükten sonra 1.3180 civarına gevşedi. FED'in faiz artırım sürecini başlattığı 2004 Nisan - Mayıs aylarında da piyasa büyük bir dalgalanma yaşamıştı. Dolar kuru 1.570'i görmüştü. Ancak sonrasında 2005 Şubat'ına kadar olan süreçte kur 1.255'e gerilemişti. Bu kez yaşadığımız dalgalanma daha sınırlı kaldı. Ancak FED'in bugün ölçülü faiz artırımlarının devam edeceği mesajı yerine 'faiz artırımlarının devam edeceği' sinyali vermesi piyasadaki dalgalanmanın bir süre devam etmesine neden olabilir. FED, faiz kararını açıklamasının ardından bu kararın gerekçelerini içeren kısa ve yazılı bir not dağıtacak. 
FED'in basın açıklamasında ölçülü artırıma vurgu yapmaması bundan sonraki toplantılarda 0.50 puanlık bir artırım olabileceği algılamasını yaratabilir. Bu takdirde yabancıların gelişmekte olan piyasalarda pozisyon ayarlamaları ve dolayısıyla para çıkışının sürmesi beklenebilir. Dün yabancıların bu beklentiyle piyasalarda ciddi bir satış baskısı yarattığı görüldü. 

Enflasyonu da dalgalandıracak ABD'de şubat ayı ithalat fiyatları artışı yüzde 0.8 gibi yüksek bir oranda geldi. Petrol ürünleri dışarıda bırakıldığında ise artış yüzde 0.2 ile sınırlı kaldı. Bu nedenle FED'in petrol fiyatlarındaki artışın enflasyona geçişkenliğini ölçmek için birkaç ay daha bekleyeceği söylenebilir. Bu beklenti FED'in hızlı faiz artırımları sürecini yaz aylarından önce gündeme getirme şansını da azaltıyor. ABD'de bugün üretici fiyatları, yarın da tüketici fiyatları açıklanacak. Verinin yüksek gelmesi durumunda FED'in kararını açıklayacağı 21.30'a kadar dış piyasalardaki dalgalanmanın sürmesi bekleniyor. Enflasyonun yüksek gelme olasılığı bir sonraki FED toplantısını da kritik hale getirdiğinden, piyasalar üzerinde baskı yaratıyor. 

Gelişmekte olan ülke bonolarına satış geldi Dün genel itibariyle bütün gelişmekte olan piyasalarda satış vardı. Brezilya eurobondları 124.5 dolardan 123.5 dolara geriledi. 
Türkiye'nin gösterge 2030 vadeli eurobondu ise 1 dolarlık düşüşle 136.5 seviyesine geriledi. 
Diğer piyasalara kıyasla temkinli hareket eden bono piyasasında yaşanan satış dalgasında faiz yüzde 16.90 seviyesinden 17.25'e yükseldi. Borsada da ağırlıklı olarak yabancı satışlarıyla endeks 711 puan düştü. 
Açılışta en yüksek 25.405 puanı gören İMKB 100 endeksi kapanışta yüzde 2.81'lik değer kaybıyla 24.636 puana geriledi. 

Yabancı ilgisi düşüktü 
Öte yandan Hazine dün 17 Şubat 2010 vadeli değişken faizli tahvil ihalesinde yaklaşık 3 milyar YTL borçlandı. Hazine bu hafta 4.73 milyar YTL'si piyasaya olmak üzere toplam 6.54 milyar YTL iç borç ödeyecek. Dünkü ihaleye daha çok yerli oyuncular ilgi gösterdi. 
Hazine dün itfasının önemli bir bölümünü karşıladığı için bugünkü ihalelerde bir problem yaşanması beklenmiyor. 
Ancak yabancı ilgisinin yine sınırlı olması ve ihale sonrasında da FED kararı bekleneceği için faizde mevcut seviyelerin korunması bekleniyor. 


</TEXT>
</DOC>
