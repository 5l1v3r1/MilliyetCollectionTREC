<DOC>
<DOCNO> 327480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo09.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz sicimi 
</HEADLINE>
<TEXT>


Ada'nın iki temsilcisini karşı karşıya getiren maçta İngiltere, Old Trafford'da Kuzey İrlanda'yı 13 dakikada bulduğu dört golle devirdi 


İngiltere 2006 Dünya Kupası yolunda emin adımlarla ilerliyor. İki Britanya temsilcisinin mücadelesinde İngiltere, Kuzey İrlanda'yı 4-0'lık skorla devirdi. Karşılaşmanın ilk yarısı golsüz eşitlikle geçilirken, ikinci yarıya fırtına gibi giren ev sahibi 47. dakikada resmi bir maçta ilk kez forma giyen Joe Cole ile perdeyi açtı. 52'de Michael Owen farkı ikiye taşırken, bir dakika sonra Baird'in kendi kalesine attığı gol Old Trafford'u dolduran 65 bin taraftarı bir kez daha ayağa kaldırdı. 62. dakikada Lampard son sözü söyledi. İngiltere bu sonuçlar zirvedeki yerini sağlamlaştırdı. 

Toshack'a darbe 
Galler Milli Takımı'nın başında ilk resmi sınavına çıkan Beşiktaş'ın eski hocası John Benjamin Toshack sahadan hüsranla ayrıldı. Galler evinde Avusturya'ya 2-0 kaybedip, havlu attı. 5. grupta İtalya, İskoçya'yı evinde Pirlo'nun ayağından bulduğu gollerle 2-0 mağlup etti. Prag'ta gol düellosu şeklinde geçen maçta gülen taraf Finlandiya'yı 4-3'le geçen Çek Cumhuriyeti oldu. Fransa ise Stade de France'da İsviçre ile 0-0 berabere kalıp, büyük hayal kırıklığı yaşattı. Fransa yeni hocası Domenech yönetiminde elemelerde evinde oynadığı 3. maçında da sahadan galibiyetle ayrılamadı. 
Dünya Kupası'na ev sahipliği yapacak Almanya da resmi maç açığını özel karşılaşmalarla gidermeye çalışıyor. Panzerler deplasmanda Slovenya'yı genç yıldızı Podolski'nin golüyle yıktı. Almanlar futboluyla da 2006 öncesi umut verdi. 


</TEXT>
</DOC>
