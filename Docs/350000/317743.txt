<DOC>
<DOCNO> 317743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/siyaset/siy01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başmüzakereci atayın 
</HEADLINE>
<TEXT>


Cumhurbaşkanı Ahmet Necdet Sezer'in, Başbakan Recep Tayyip Erdoğan'dan AB başmüzakerecisinin belirlenmesi konusunda çabuk davranılmasını istediği belirtiliyor 

ABDULLAH KARAKUŞ Ankara 


Cumhurbaşkanı Ahmet Necdet Sezer'in, Başbakan Recep Tayyip Erdoğan'a uzun süredir belirlenemeyen AB başmüzakerecisi konusunda uyarıda bulunduğu öğrenildi. AKP kulislerine sızan bilgilere göre Sezer, Erdoğan'a başmüzakerecinin belirlenmesi konusunda geç kalındığını, hükümetin çabuk davranmasını istedi. Müzakere heyetinin oluşumu ve çalışma esaslarına ilişkin olarak çalışmaların son aşamaya geldiğini belirten Erdoğan, başmüzakerecinin birkaç gün içinde tayin edileceğini kaydetti. 
AKP kulislerinde, başmüzakerecinin yarınki görüşmede netleşeceği belirtiliyor. Erdoğan'la Dışişleri Bakanı Abdullah Gül'ün geçen hafta yaptıkları toplantıda başmüzakerecilik için Devlet Bakanı Ali Babacan ile AKP Genel Başkan Yardımcısı Murat Mercan'ın ismi öne çıkmıştı. Genel Başkan yardımcılarından Şaban Dişli ile TBMM AB Uyum Komisyonu Başkanı Yaşar Yakış'ın ismi de seçenekler arasında geçmişti. 

Yolsuzluk uyarısı 

Sezer'in görüşmede Erdoğan'a enerji yolsuzluğu soruşturmasına atıfta bulunarak, asaleten atama yerine AKP hükümetince uygulanan vek let yönetimi konusunda eleştiriler yönelttiği kaydedildi. Erdoğan'ın da bu konuların üzerine gitmekte kararlı olduğunu vurguladığı ifade edildi. 


</TEXT>
</DOC>
