<DOC>
<DOCNO> 326262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko26.html </URL>
<DATE> 2005/03/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Merkez Bankası Başkanı Serdengeçti, FT'ye konuştu... 
</HEADLINE>
<TEXT>

     Merkez Bankası Başkanı Süreyya Serdengeçti, Uluslararası Para Fonu IMF ile yapılacak 10 milyar dolarlık stand-by anlaşmanın imzalanması için gereken mali reformların gecikmesinin, istikrar çabalarını tehlikeye atabileceği uyarısında bulundu. 
     Serdengeçti, İngiltere'de yayımlanan günlük ekonomi ve siyaset gazetesi Financial Times'a verdiği demeçte, AK Parti iktidarı tarafından gerçekleştirileceği yolunda söz verilen ancak henüz yapılmamış olan reformların enflasyon ve faiz oranlarının düşürülmesi için de büyük önem taşıdığını ifade etti. 
     Gecikmenin mali piyasalara da yanlış mesajlar gönderdiğini belirten Serdengeçti, anlaşmanın ilanının ardından çıkan bazı küçük sorunların gecikmeye yol açtığını bildirdi. 
     ''Anlaşma halihazırda yapılmış olabilirdi'' diyen Serdengeçti, ''Anlaşma geciktikçe daha tehlikeli buluyorum'' dedi. 
     Anlaşmanın bir an önce yapılması gerektiğini de vurgulayan Süreyya Serdengeçti sözlerine, ''Sanırım hükümet de bu görüşe katılıyor'' diye devam etti. 
     Süreyya Serdengeçti, Türk ekonomisinin tümüyle ''istikrar ortamına'' kavuştuğunu ve sürdürülebilir büyümenin garantiye alındığını söylemek için erken olduğunu da belirtirken, ancak Türkiye'nin artık giderek büyüyen bir kronik enflasyon ülkesi olmaktan çıktığını da vurguladı. 
     
</TEXT>
</DOC>
