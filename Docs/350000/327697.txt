<DOC>
<DOCNO> 327697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/yasam/yas15.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



ANTALYA 

Duvarın altında öldü 
Alanya'da 10 yaşındaki ilköğretim okulu öğrencisi Uğur Kuş, bisikletiyle oynarken bir otelin çevresine yeni yaptırılan duvarın üzerine yıkılmasıyla hayatını kaybetti. Çimen Oteli Sokağı'nda, yeni bisikletiyle oynayan Uğur'un üzerine, Alanya City Oteli'nin çevresine yeni yaptırılan duvar yıkıldı. Başından yaralanan çocuk kaldırıldığı hastanede hayatını kaybetti. Sokaktaki diğer çocukların duvarın yıkılacağını erken fark ettikleri için kaçabildikleri ancak, Uğur'un kaçamadığı bildirildi. 

İSTANBUL 

Lunaparkta gondol k busu 
MUTLU BOZDAĞ 
Bostancı'daki lunaparkta dün akşam saatlerinde meydana gelen elektrik arızası, 'gondol' adlı oyuncağa binenlere korkulu anlar yaşattı. Yaklaşık 1 saat boyunca havada asılı kalan gondolun içinde oturanların emniyet kemerleri de arıza nedeniyle açılmayınca olay yerine itfaiye ekipleri çağırıldı. İtfaiyenin çabasıyla kurtarılan 27 kişi, yüksekteyken yaşadıkları korkuyu uzun süre üzerlerinden atamadı. Yetkililer, hiçkimse yaralanmadan atlatılan olayın ardından sorumlular hakkında soruşturma başlatıldığını açıkladı. 

İZMİR 

Katilin korkunç mantığı 
İZMİR DHA 
Gültepe'de fırıncı Binali Peker 30 , kavgalı olduğu kişiyi öldürmeye karar verdikten sonra, "Ben cezaevine düşünce zarar görmesin" diye eşi Arzu Peker'i 24 de öldürdü. Peker, dün oğlu Murat'ı 2 babaannesine bıraktıktan sonra evine döndü. Silahını çeken Peker, başına yastık dayadığı eşini öldürdü. Daha sonra kavgalı olduğu Ali Tosun'u bularak kurşun yağdırdı. Tosun olay yerinde öldü, yanındaki Vedat Aydın yaralandı. Peker, kısa sürede yakalandı. 

MARDİN 

Terörist cenazesine ambulans 

Derik ilçesinde güvenlik güçleriyle girdiği çatışmada öldürülen ve PKK KONGRA - GEL'in askeri kanat sorumlularından olduğu bildirilen Abdullah Deniz'in 31 cenazesi, toprağa verileceği Gaziantep'e, Diyarbakır Büyükşehir Belediyesi'ne ait ambulansla taşındı. Deniz'in evi önünde toplanan yaklaşık 3 bin kişi, "Öcalan'a özgürlük" sloganları attı. Cenaze mezarlığa götürülürken karayolunu ulaşıma kapatan kalabalık, müdahale etmek isteyen Gaziantep Emniyet Müdür yardımcıları Muharrem Deniz ve Serdar Meriç'e de saldırmaya çalıştı. 



</TEXT>
</DOC>
