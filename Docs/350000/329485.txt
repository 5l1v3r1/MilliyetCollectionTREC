<DOC>
<DOCNO> 329485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas18.html </URL>
<DATE> 2005/04/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Spor yaparken karbondioksit solumayın 
</HEADLINE>
<TEXT>

     Sporun, yoğun karbondioksitli spor salonu gibi kapalı ortamlar ve kent merkezleri yerine, bol oksijenli ormanlık alanlarda yapılması gerektiği bildirildi. 
     Selçuk Üniversitesi SÜ Beden Eğitimi ve Spor Meslek Yüksekokulu Beden Eğitimi Öğretmenliği Bölümü Öğretim Üyesi Yrd. Dç. Dr. Yalçın Kaya, AA muhabirine yaptığı açıklamada, sağlıklı yaşam için büyük önem taşıyan sporun da bilinçli yapılmasını gerektiğini söyledi. 
     Özellikle büyük kentlerde spor yapmak isteyen pek çok kişinin büyük yanlışlara düştüğünü ifade eden Kaya, ''Kent merkezinde birçok kişi, spor yapmak için zehirli gazların yoğun olarak bulunduğu yerlerde koşuyor ya da onca para ödeyerek, oksijen miktarının son derece az olduğu kapalı salonlarda aktivitelere katılıyor'' dedi. 
     
     SPOR İÇİN ORMANLIK ALANLAR İDEAL 
     Hava sıcaklığı nasıl olursa olsun, spor yapılacak en güzel yerin, kirli olmayan bol oksijenli ortamlar olduğuna dikkati çeken Yrd. Doç. Dr. Kaya, şunları kaydetti 
     ''Bilindiği gibi, kısa sürede yüksek performansa kavuşmak isteyen futbolcular, ormanlık, bol oksijenli mekanlarda kamp çalışması yaparak sezona hazırlanır. Kulüplerin, kamp için bol oksijenli alanları tercih etmesi tesadüf değildir. Kanın hammaddesi olan hemoglobin, oksijene göre ortamda bulunan karbondioksiti daha çok bünyesinde toplar. Vücut, en çok ve sağlıklı hücre yenilemesini spor aktiviteleriyle yapabilir. Vücudumuzun sağlam hücrelere sahip olabilmesi, hücreleri besleyen kanın, yüksek miktarda oksijene sahip olmasıyla mümkündür. Bu nedenle solunan hava miktarının ortalama 5 kat arttığı spor aktiviteleri, yoğun karbondioksit olan spor salonu gibi kapalı ortamlar ve kent merkezleri yerine, oksijenin bol bulunduğu ormanlık alanlarda yapılmalıdır. Burada yapılacak spor, vücudu, sağlam harçla inşa edilmiş bina gibi her türlü tehlikeye karşı korur.'' 
     
     ''SALONLARDA OKSİJEN AZALIR'' 
     Yrd. Doç. Dr. Kaya, spor aktivitelerinin, hemen her çeşit zehirli gaz bulunan kent merkezlerinde ya da soluma işlemi nedeniyle oksijenin azalarak yoğun karbondioksitin açığa çıktığı yer olan spor salonlarında yapılmasının, kişinin sağlığını kaybetmesine bile neden olabileceğine dikkati çekti. 
     Kaya, sporla, vücudun normalden daha fazla aldığı karbondioksit, karbonmonoksit ve kurşun gibi zehirli maddelerden kesin olarak kurtulmanın mümkün olduğunu belirtti. 
     
</TEXT>
</DOC>
