<DOC>
<DOCNO> 331166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy39.html </URL>
<DATE> 2005/04/07/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
Devlet Bakanı Tüzmen'e hakaret davası... 
</HEADLINE>
<TEXT>

     Gaziantep'te, Devlet Bakanı Kürşad Tüzmen'e basın yoluyla hakaret ettikleri iddiasıyla haklarında dava açılan yerel Söz Halkın Gazetesi sahibi Mehmet Alıcı ile gazetenin köşe yazarı Abdo Aslan, beraat etti. 
     Gaziantep 2. Asliye Ceza Mahkemesi'nde görülen duruşmaya, taraflar katılmadı. 
     Cumhuriyet Savcısı Coşkun Tezen, esas hakkındaki mütalaasında, sanıklar hakkında basın yoluyla devlet makamına hakaretten kamu davası açıldığını bildirdi. 
     Savcı Tezen, sanıkların olay tarihinde gazetelerinin, Devlet Bakanı Kürşad Tüzmen tarafından yırtılmasına yönelik tepki ve eleştirilerini dile getirdiklerini belirterek, yazıların bütünü ile düşünüldüğünde eleştiri amacını taşıdığını ve hakaret kastının olmadığını göz önüne alarak, sanıkların beraatlerini talep etti. 
     Mahkeme heyeti, sanıkların üzerlerine atılı suçun sabit olmadığına kanaat getirerek, beraatlerine karar verdi. 
     Cumhuriyet Savcısı Erhan Yaman tarafından hazırlanan iddianamede, 16 Mart 2004'de Gaziantep'te yayınlanan yerel Söz Halkın Gazetesi'nde, Mehmet Alıcı ve Abdo Aslan'ın köşe yazılarında, Tüzmen hakkında, haber ve eleştiri niteliği aşılarak hakaret unsurları taşıyacak nitelikte yazı yazdıklarının anlaşıldığı belirtilerek, sanıkların ''Basın Yoluyla Hakaret'' ettikleri gerekçesiyle cezalandırılmaları talep edilmişti. 
     
</TEXT>
</DOC>
