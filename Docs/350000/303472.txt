<DOC>
<DOCNO> 303472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur28.html </URL>
<DATE> 2005/01/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ulukışla Belediye Başkanı Avşar'ın tabancası incelemeye alındı 
</HEADLINE>
<TEXT>

     Niğde'nin Ulukışla İlçesi Belediye Başkanı Hacı Avşar'ın tabancasına, evinin balkonundan havaya ateş açtığı iddiasıyla, incelenmek üzere el konulduğu bildirildi. 
     AA muhabirinin aldığı bilgiye göre, CHP'li Belediye Başkanı Avşar, Doğu Mahallesi Hastane Caddesi'ndeki evinin balkonundan dün gece tabancayla havaya ateş etti. 
     Mahalle sakinlerinden Mahmut Ö'nün şikayeti üzerine olay yerine gelen polis ekipleri, Avşar'ın evinin balkonunun altında 11 adet boş kovan bularak tutanak tuttu. Avşar, polis ekiplerine evinin kapısını açmadı. 
     Sabah Ulukışla Emniyet Müdürlüğü'ne çağrılarak gözaltına alınan Hacı Avşar'ın ruhsatlı tabancasına, inceleme yapılması için el konuldu. 
     Ulukışla Kaymakamı Muhittin Pamuk, AA muhabirine yaptığı açıklamada, olayı doğrulayarak, ''Belediye Başkanı, evinin balkonundan havaya ateş ettiği için ifade verdi. Konu yargıya intikal etti'' dedi. 
     Havaya ateş ettiğini kabul eden Belediye Başkanı Avşar da ''Gece evimin önünde tanımadığım birileri tabancayla havaya ateş etti. Ben de buna karşılık vermek için balkondan havaya ateş ettim. Emniyet Müdürlüğü'nden koruma talebinde bulundum'' diye konuştu. 
     
</TEXT>
</DOC>
