<DOC>
<DOCNO> 306393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun20.html </URL>
<DATE> 2005/01/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KKTC'de CTP milletvekili adaylarını tanıttı 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, ''CTP'nin yüzde 40 artı hedefiyle yola çıktığını ve tek başına iktidarı hedeflediğini'' söyledi. 
     CTP, 20 Şubatta yapılacak erken genel seçim öncesi, milletvekili adaylarını basına tanıttı. CTP Genel Başkanı ve Başbakan Talat, Saray Otel'de düzenlenen tanıtma toplantısında yaptığı konuşmada, ''halkın gönül rahatlığıyla mühür vuracağı bir liste hazırladıklarını'' kaydetti. 
     CTP'nin bir yıl önceki seçimde, Kıbrıs'ta çözümü temel hedef olarak ortaya koyduğunu ve hükümetin büyük ortağı olarak bu hedefi hükümet programına da koyduklarını anlatan Talat, bu konuda üzerlerine düşeni yerine getirdiklerini ifade etti. Kıbrıs Türkünün, referandumda iradesini çok net biçimde ortaya koyduğunu ve ''bunda CTP'nin öncü rol oynadığını'' belirten Talat, ''Kıbrıs Türk halkının yeni politik duruşuna da katkıda bulunduklarını'' söyledi. 
     Mehmet Ali Talat, şöyle devam etti 
     ''Kıbrıs Türk halkının yeni politik duruşunun kalıcı olduğunu, eskiden güdülen politikaların halkın bugün ve bundan sonraki düşüncelerini temsil etmediğini, onları artık Kıbrıs Türk halkının tarihin bir yerine gönderdiğini kanıtlama seçimidir. Bu seçimler ortaya çıkan büyük değişikliğin kalıcı olduğunu ve bundan sonra izlenecek politikaların değişik dönemlerde farklılıklar içerse bile genel eğilim olarak Kıbrıs sorunun çözümü, Kıbrıs'ın yeniden bütünleştirilmesi ve Kıbrıs'ın bir bütün olarak Avrupa Birliği'nde yer alması şeklinde olacağını kanıtlanacağı bir seçim olacak.'' ''Önümüzdeki dönemlerin hükümetlerinde Cumhuriyetçi Türk Partisi- Birleşik Güçlerin olmaması düşünülemeyecek'' diyen Talat, partisinin yüzde 40 artı hedefle yola çıktığını ve tek başına iktidarı hedeflediklerini söyledi. 
     Talat, Kıbrıs'ta, Ekim 2005 tarihine kadar Kıbrıs Türklerinin çıkarını savunan bir çözümü sağlamaya çalıştıklarını belirterek, ''dünyayı, Kıbrıs Türkünün yeni duruşu ile etkileyerek, uluslararası toplumun Kıbrıs politikasını bu yeni duruşla yönlendirmeleri gerektiğini'' kaydetti. Talat, ''Yeni politikanın mutlaka sürdürülmesi gerektiğini'' ifade etti. 
     Bu arada, KKTC Yüksek Seçim Kurulu'nun seçim takvimi uyarınca, seçime katılacak siyasi partiler milletvekili listelerini gün sonuna kadar YSK'ya teslim etmeleri gerekiyor. 
     
</TEXT>
</DOC>
