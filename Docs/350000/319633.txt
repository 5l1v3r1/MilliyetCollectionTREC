<DOC>
<DOCNO> 319633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy13.html </URL>
<DATE> 2005/03/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İsmail Cem Atina'ya gitti 
</HEADLINE>
<TEXT>

     CHP Genel Başkanlığı Başdanışmanı İsmail Cem, ''Sol partiler için çok önemli olan kurultay olayını, önümüzdeki CHP kurultayından başlayarak bir şölen, inançların, dostlukların, sevginin tazelendiği bir büyük buluşma haline getireceğiz'' dedi. 
     Cem, PASOK'un Kongresi'nde CHP'yi temsil etmek üzere Yunanistan'a gitti. 
     Atina'ya hareketinden önce Atatürk Havalimanı VIP Salonu'nda basın mensuplarına açıklama yapan Cem, PASOK Genel Başkanı Yorgo Papandreu'nun da kendisini özel olarak davet ettiğini belirterek, parti yöneticileriyle çeşitli temaslarda bulunacağını söyledi. 
     PASOK ve CHP'nin Sosyalist Enternasyonel'in üyesi olduğunu hatırlatan İsmail Cem, şunları kaydetti 
     ''Bu iki komşu ülkenin iki komşu partisi arasında daha bazı ortak çalışma alanları olabilir mi Nasıl gerçekleşir PASOK yöneticileriyle bunları konuşacağım. Ayrıca, 'Yunan solu' bizim açımızdan ilginç bir deneyim. PASOK'un büyük kongresi, tamamen düşüncelerin tartışılacağı bir kongre. Kongrede 5 ana konu, genel çizgileriyle tartışılıp karara bağlanacak. Bu 5 konu üzerinde çalışmalar yıl boyunca yapılacak. Sol partilerin olması gereken kongreleri. Bu güzel bir şey. 
     Biz şimdi CHP'de bir süreç başlatıyoruz. Ve bunu da en küçük örneklerle, pilot uygulamalarla, onlardan yola çıkarak bir düşünce üretimi... Önümüzdeki kurultaya dönük. Türkiye'nin bazı büyük sorunlarına, kendi örgütlerimizden hareketle, örgütlerimizde tartışarak çözüm üretmek ve bu çözümlere sivil toplumun katkısını getirmek. Önümüzdeki kurultayda da bunlara son şeklini vermek, bunları tartışmak. Böylece sol partiler için çok önemli olan kurultay olayını, önümüzdeki CHP kurultayından başlayarak bir şölen, inançların, dostlukların, sevginin tazelendiği bir büyük buluşma haline getireceğiz. Yoksa ikide bir yarışmaydı, mücadeleydi bunlar bizim tarzımız değil. Bizim gibi partiler de olmuyor dünyada. Başka şeylerle meşgul insanlar. Bizimkine benzeyen partiler başka şeylerle meşgul. Biz de bunları Türkiye'de gündeme getirmekteyiz. Umuyorum başaracağız. Diğer sol partilerin deneyiminden de faydalanacağız.'' 
     
</TEXT>
</DOC>
