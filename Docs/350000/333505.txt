<DOC>
<DOCNO> 333505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/guncel/gun04.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerle kariyer günü 
</HEADLINE>
<TEXT>


Milliyet'in Yeditepe Üniversitesi'nde düzenlediği kariyer gününde Nurcan Akad Ceyda Aydede, Mustafa Taviloğlu ve Leyla Alaton'u öğrencilerle buluşturdu 

EKONOMİ SERVİSİ 

Milliyet gazetesinin üniversitelerde gerçekleştirdiği kariyer günleri Yeditepe Üniversitesi'nde devam etti. Milliyet Gazetesi Yayın Danışmanı Nurcan Akad'ın moderatörlüğünde gerçekleşen toplantıda, Global Tanıtım Kurucu Başkanı Ceyda Aydede, Mudo Yönetim Kurulu Başkanı Mustafa Taviloğlu ve Alarko Holding Yönetim Kurulu Üyesi Leyla Alaton öğrencilerle buluştu. 

Global Tanıtım Kurucu Başkanı Ceyda Aydede 
'7 24 çalışmaya alışmak lazım' 

Global Tanıtım Kurucu Başkanı Ceyda Aydede, gençlerin krizleri nasıl atlattığı yönündeki sorusuna, "İlk aşama çok iyi teşhis yapmak. Teşhis, basit ve yalın bir platformda yapılmalı, yani önyargılardan kurtulmuş olmalı. İkinci aşama ise iletişimle doğru kanalları kullanarak doğru zamanda doğru mesajları vermek " yanıtını verdi. Kaliteli bir halkla ilişkilerci olmak için lisan bilmek ve gözlem yapmak gerektiğini belirten Aydede, "Kesinlikle 9.00 - 17.00 sendromundan kurtulmak ve 7 24 çalışmaya alışmak lazım. Ayrıca karşılaştırma yapmak ve beyni çalıştırmak gerekiyor" dedi. 

Mudo Yönetim Kurulu Başkanı Mustafa Taviloğlu 
'Alanlarınızda en iyi olun' 

Mudo Yönetim Kurulu Başkanı Mustafa Taviloğlu, gençlere kendi alanlarında "en iyi olmaya çalışmaları" tavsiyesinde bulunarak, şöyle konuştu "Benim gelmek istediğim nokta, işe zor girilen bir müessese olmak. Öncelikle yaşamının merkezine işi koyanlarla çalışırız. Çünkü işim iyi olmazsa ailemle de iyi olmam. İşi önde gelen, sosyal yaşamı olan, aile yapısı kuvvetli ve sıhhatine bakanlarla görüşüyoruz. Yani kendini sıkıştıranla çalışırız." Taviloğlu, kendisini girişimciliğe itenin Türkiye'nin jeopolitik konumuna, verimliliğine ve özellikle gençlerine olan güveni olduğunu söyledi. 

Alarko Holding Yönetim Kurulu Üyesi Leyla Alaton 
'Genç kızlar geç evlensin' 

Alarko Holding Yönetim Kurulu Üyesi Leyla Alaton da çalışma hayatına, master yaparken koltuk kumaşından bakır tabaklara, giysiden deri kemere kadar farklı ürünler satarak başladığını anlattı. Mega Trend'i kurarak halkla ilişkiler yaptığını, yurtdışı firmalarda çalıştığını belirten Alaton, kariyer yapmak isteyen genç kızlara da geç evlenmelerini tavsiye etti. Gön Deri'yi ABD'ye kendisinin götürdüğünü belirten Alaton, "Kendini ispat etmek, para kazanıyor olmak beni tetikledi" dedi. Hiçbir dostunun kendisine iş vermediğini söyleyen Alaton, gençlere iş hayatında dostlara fazla güvenmemelerini önerdi. 


</TEXT>
</DOC>
