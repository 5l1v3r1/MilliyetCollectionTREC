<DOC>
<DOCNO> 333012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo15.html </URL>
<DATE> 2005/04/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Aktuğ Fenerbahçe ile aramızdaki 9 puanlık farka bakmıyoruz... 
</HEADLINE>
<TEXT>

     Trabzonspor Kulübü Başkanı Atay Aktuğ, lig lideri Fenerbahçe ile aralarında bulunan 9 puanlık farka bakmadıklarını, ligde kalan 7 maçlarını kazanmak istediklerini söyledi. 
     Aktuğ, AA muhabirine yaptığı açıklamada, Galatasaray maçından istedikleri sonuçla ayrıldıklarını ve ilk olarak önlerindeki Diyarbakırspor maçını düşündüklerini belirterek, ''Diyarbakırspor ile cuma günü karşılaşacağız. Kazanmak için gideceğiz. Galatasaray'ı yendiğimiz gibi Diyarbakırspor'u da yenmek istiyoruz'' dedi. 
     Lig ve kupadaki hedeflerini sürdürdüklerini ifade eden Aktuğ, ''Fenerbahçe ile aramızdaki 9 puanlık farka bakmıyoruz, tüm maçlarımızı kazanmaya bakıyoruz. Biz 7 maçımızı da alarak ligi bitirmek istiyoruz'' diye konuştu. 
     Yönetim kurulu olarak yaptıkları ekonomik çalışmaların sonuç verdiğini belirten Aktuğ, ''Trabzonspor artık borçsuz ve kasasında parası olan bir kulüptür. Yönetim kurulu olarak da Trabzonspor'un geleceği için üzerimize düşeni yapacağız'' dedi. 
     Aktuğ, Merkez Hakem Kurulu MHK seçimlerinin iptal edilmesi konusunda ise değerlendirme yapmayacağını kaydetti. 
     
</TEXT>
</DOC>
