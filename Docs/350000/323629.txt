<DOC>
<DOCNO> 323629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun40.html </URL>
<DATE> 2005/03/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Independent Hariri suikastinde kanıtlar saklandı 
</HEADLINE>
<TEXT>

     Lübnan'ın başkenti Beyrut'ta bir ay önce suikasta kurban giden eski başbakan Refik Hariri'nin bütün çocuklarının Lübnan'dan ayrıldığı bildirildi. 
     Aileye yakın kaynaklar, Hariri'nin 5 çocuğunun Suudi Arabistan ve Avrupa'da bulunduğunu söyledi. 
     Hariri'nin Lübnan'da kalan eşi Nazik ve milletvekili olan kız kardeşi Bahia hariç diğer aile üyelerinin hangi sebeple ülkeden ayrıldığı ise bilinmiyor, ancak bunun güvenlik koşullarına bağlı olabileceği belirtiliyor. 
     
     THE INDEPENDENT 
     Öte yandan, cinayeti aydınlatmaya çalışan BM soruşturmacıları, birkaç gün içinde raporlarını tamamlayıp, BM Genel Sekreteri Kofi Annan'a sunmaya hazırlanıyor. 
     İngiliz gazetesi The Independent'ın kaynak belirtmediği haberinde, ''BM soruşturmacılarının, Suriye ve Lübnanlı istihbarat servislerinin en tepesindekilerin cinayet kanıtlarını ortadan kaldırma girişiminde bulunduğuna ikna olduğu'' ileri sürüldü. 
     Haberde, ABD Başkanı George Bush'un yarın, Hariri'nin 14 Şubat'ta öldürülmesi olayına Suriyeli ve Lübnanlı istihbarat üyelerinin karıştığını doğrulamasının beklendiği de belirtildi. 
     Gazetenin Ortadoğu muhabiri Robert Fisk de Hariri'nin konvoyunda bulunan ve patlamada zarar gören birçok aracın, patlamadan birkaç saat sonra, bağımsız soruşturmanın başlamasından önce olay yerinden kaldırıldığına dikkati çekti. 
     
</TEXT>
</DOC>
