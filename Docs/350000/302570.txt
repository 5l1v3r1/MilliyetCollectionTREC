<DOC>
<DOCNO> 302570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun23.html </URL>
<DATE> 2005/12/18/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İsviçre'de, ölümcül hastaların intihar etmesine izin verilecek 
</HEADLINE>
<TEXT>

     İsviçre'nin Lozan kentindeki bir üniversite hastanesinin, ölümcül hastaların hastanede ''intihar etmesine'' izin vereceği bildirildi. 
     Bu hastanenin, ülkede bu yöntemin uygulanmasına izin veren ilk hastane olduğu belirtildi. 
     Üniversite hastanesinin sözcüsü Alberto Crespo, yaptığı açıklamada, hastanenin daha önceki uygulamasının, evlerinde ölmek isteyen hastaların taburcu olmalarına izin vermek olduğunu böylelikle hastaların, evlerine intiharlarına yardım eden kurumlarından birini çağırmalarına imkan tanıdıklarını söyledi. 
     Evlerine gönderilemeyecek kadar hasta olanlar için bu tür kurumların gelecek yıldan itibaren hastaneye girişlerine izin verileceğini belirten sözcü, ancak hastanenin, hastanın intihar etmesine yardım etmeyeceğini bildirdi. 
     Sözcü, ''Doktorlarımızdan intihara yardım etmelerini istemiyoruz, ancak bunu yapan kurumlara kapılarımızı açıyoruz'' diye konuştu. 
     Hastanede intihara, çok sıkı şartlar altında izin verileceğini söyleyen sözcü, intihar edecek hastaların, ölümcül hasta olmalarının karar verme yetilerinin bulunmasının ve akli dengelerinin yerinde olmasının gerektiğini bildirdi. 
     İntihara yardım etmenin yasal olduğu İsviçre'de, bir doktorun, hastaya talebi üzerine ölümcül iğne yapması gibi ötenazinin yasal olmadığı kaydedildi. 
     Yabancı ülkelerden birçok ölümcül hasta, bu yasadan faydalanarak intihar etmek için İsviçre'ye geliyor. 
     
</TEXT>
</DOC>
