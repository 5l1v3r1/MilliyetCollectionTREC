<DOC>
<DOCNO> 336375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/guclu.html </URL>
<DATE> 2005/04/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
KKTC'de şimdi iş zamanı 
</HEADLINE>
<TEXT>


KKTC'de kırk yıllık Denktaş dönemi sona erdi. Şimdi tüm güçler Talat'ın elinde. Hem cumhurbaşkanı, hem de iktidarda onun partisi var. Yani iş yapmasını engelleyecek, ayak bağı olacak, mazeret üretmesine neden olabilecek hiçbir etken yok. 
Talat, yıllarca, iş üretemediği için Denktaş ve arkadaşlarını eleştirdi. KKTC halkı da sözlerine güven duydu ki, kendisine görevlerin en kutsalını verdi. Şimdi icraat zamanı. Talat, bugüne kadar eleştirdiği ne varsa en iyisini yapmalı ki, halk başlattığı değişim sürecinin meyvelerini görmeye başlasın. 
Yıllar çok çabuk gelip geçiyor. Baksanıza Demirel gibi Denktaş da köşesine çekildi. Önemli olan geride hoş seda bırakabilmek. Bu aşamada Denktaş'a huzurlu bir emeklilik dönemi, Talat'a da başarılar diliyoruz. Ama bu konuya girmemizin asıl nedeni, seçimlerden dolayı askıya alınan bir konunun ivedilikle çözüme kavuşması. 
Bilindiği gibi KKTC'deki üniversitelere, YÖK'ün belirlediği kurallara göre ÖSYM'ce yerleştirme yapılıyor. Her ne kadar kendi YÖK'leri olsa da, bizdeki genel kurallar geçerli. Yoksa diplomalarını tanımıyoruz. 
TBMM'den önceki ay öğrenci affı çıktı ve yasallaştı. 2000 Haziran'ından sonra her ne gerekçeyle olursa olsun üniversitelerden ilişkisi kesilenlere yeni bir af getirildi. Ama bu af, KKTC'de geçerli değil. Geçerli olabilmesi için KKTC meclisinin de böyle bir karar alması ya da KKTC YÖK'ünün Türkiye'de alınan af kararının KKTC üniversiteleri için de geçerli olduğunu ilan etmesi gerekiyor. Ama tık yok. 
Bu durumdaki öğrencileri rahatlatıcı bir karar, umarım hiç zaman geçirilmeden hemen alınır... 

Lobicilik üzerine 3 
Ermeni lobisinin girişimleri, tüm dünyayı etkisi altına almış gözüküyor. Dost ve müttefik diye bağrımıza bastığımız ülkeler bile kazıkların en büyüğünü atmaya çalışıyor. Ya Almanya'ya ne demeli .. 
Görünen o ki, gün başkalarına kızma günü değil, kendimizi dünyaya en etkili şekilde anlatma günü. Neden bizim de yurtdışında lobimiz yok yönünde yazdığım yazılara dünyanın dört bir yanından yüzlerce mail geldi. Bu konuda hemen herkesin bir hik yesi var. Kim el attıysa ağzı yanmış. Destek yerine köstek olunmuş. Ama her şeye rağmen güvenilir bir kıvılcım çakılsa, bir anda çok şeyler değişebilir. 
Öylesine güzel öneriler geliyor ki, bunları harekete geçirecek, tüm dünyaya yayacak birileri gerekiyor. Sivil toplum örgütleri, yurtdışıyla iş yapan şirketler, turizm acenteleri, üniversiteler ya da hepsinin birden temsil edildiği dernekler, vakıflar, şirketler bu iş için biçilmiş kaftan olabilir. 
Bu öneri karşısında, bugüne kadar yüzlercesi kuruldu, halen de yüzlercesi var diyenler çıkabilir. Ama onca yılın deneyimleri çerçevesinde yeni bir adım daha atılabilir. Ama sakın ha hükümet öncü olmasın. Yoksa bebek daha baştan ölü doğabilir. Çünkü bu konularda hükümetlerin kontrolündeki girişimler maalesef başarılı olamıyor. Uzaktan destek en güzeli. 
Siz hiç bu konularda misyonerliğe soyunmuş birilerini gördünüz mü Eğitimdeki kara delikleri kapatmak için başta Milliyet olmak üzere onca kurum arayış içinde. Keşke lobicilik konusunda da ilgili kuruluşlar benzeri girişimler yapabilse... 
Türkiye'nin hemen her konuda en iyi helvayı yapabilecek her türlü malzemesi de var, heyecan ve kalifiye elemanı da. Eksik olan tek unsur, organizasyon yeteneği. Ne yazık ki bu konuda çok beceriksiziz. Ama onu da aşmanın artık zamanı geldi. 
Özetin özeti Eğitim, demokrasi, sivil girişimcilik, lobicilik, organizasyon, bizim son yüzyılda yeni yeni tanıdığımız kavramlar. Ama onların da üstesinden geleceğiz. Gelmeliyiz... 



</TEXT>
</DOC>
