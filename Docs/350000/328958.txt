<DOC>
<DOCNO> 328958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy09.html </URL>
<DATE> 2005/03/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
CHP'li Arıtman, grup yönetimine isyan etti... 
</HEADLINE>
<TEXT>

     CHP İzmir Milletvekili Canan Arıtman, "Evine giren hırsızı vurana hapis cezası verilmemesini öngören ve savunma hakkını genişleten" yasa teklifine ambargo koyan CHP grup yönetimine isyan etti. Arıtman, Genel Kurul'da konuşmak için bile grup yönetimine ricacı olduklarını, üzerlerinde baskı uygulandığını ifade ederek, "Ben buna alışık değilim. 
     Bu çalışma şevkimi kırıyor. Bundan sadece ben değil, bütün milletvekilleri rahatsız" dedi. 
     CHP İzmir Milletvekili Canan Arıtman, ANKA'ya bu konudaki görüşlerini açıklarken, evine giren hırsızı vurana hapis cezası verilmemesini öngören yasa teklifinin, halkın büyük desteğini aldığını söyledi. Arıtman, kişilerin yaşama hakkının korunması anlamına gelen yasa teklifi olduğu için sosyal demokrasiye de uyan bir yasa teklifini parti yönetiminin reddetmesine şaşırdığını vurguladı. Arıtman, Grup yönetiminin, bu yasa teklifini, grup yönetiminden geçmeden basınla ve kamuoyu ile paylaştığı için reddettiğini belirterek, "Duygusal ve tepkisel ret" dedi. 
     
     "TEKLİFİ OYLAMAYA SUNACAĞIM" 
     Arıtman, halktan bu kadar olumlu tepki alan yasa teklifinden vazgeçmeyeceğini ifade ederek, Grup İçtüzüğü'nden kaynaklanan haklarını kullanacağını ve teklifinin CHP Grubu'nda oylanmasını isteyeceğini açıkladı. 
     Arıtman, "Bu teklifi ret eden mercii grup yönetimidir. 
     Burada alınan karar tüm milletvekillerinin olacaktır. Grup yönetiminin duygusal tepkisine karşı, milletvekillerinin daha objektif karar vereceğini düşünüyorum" diye konuştu. 
     
     "MİLLETVEKİLLERİ ÜZERİNDE BASKI VAR" 
     Grup yönetiminden izin almadan konuşamama veya yasa teklifi verilememesinin bütün milletvekillerini rahatsız ettiğini savunan Arıtman, "Bu milletvekilleri üzerinde önemli bir baskı unsuru. Milletvekilleri görevlerini en iyi şekilde yapmaya çalışıyorlar. Milletvekilleri özgür düşünceleri ile kişisel bakış açılarını açıklamalılar. Ben kişisel bir konuda görüşümü açıklarsam bu kişiseldir. Parti sahiplenirse partiye ait olur. Parti sahip olmazsa sadece bana ait olur. Olay kişilere ambargo koymaktır. Bu çalışma şevkini kırıyor. Biz görevimizi daha çok demokrasi adına yapıyoruz. Baskı unsuru olmamalıdır. Sadece ben değil, bütün milletvekilleri baskıdan rahatsız. Bir yasa teklifiyle ilgili görüşleri halkla paylaşmanın zararı olmaması lazım" dedi. 
     Milletvekillerinin yurttaşların sorunlarına göre yasa teklifi hazırladıklarını söyleyen Arıtman, halka rağmen siyaset yapılamayacağını, milletvekillerinin hazırladıkları yasa tekliflerinin önce kamuoyunda tartışılması gerektiğine inandığını bildirdi. 
     
     "MECLİS'TE SÖZ ALMAK İÇİN RİCACI OLUYORUZ" 
     Arıtman, kendisinin çok uzun yıllardır siyaset yaptığını, bugün Genel Kurul'da üzerinde uzun süredir çalıştıkları bir konuda konuşmak için bile Grup Yönetiminden ricacı olduklarını belirterek, "Ben buna alışkın değilim. Bu çalışma şevkimi ve üretime katılma isteğimi kırıyor. Kişisel dostluklarla söz alıp konuşursan çalışıyor görünüyorsun ama ben üzerinde aylarca konuştuğum Sokak Çocuklarıyla İlgili Araştırma Komisyonu raporunun üzerinde Genel Kurul'da söz alamak istedim grup yönetimi izin vermedi. Ben milletimin bana verdiği görevi en iyi şekilde yapmaya çalışıyorum. 
     Görünürde demokrasi olmamalı. Meclis'te o var"dedi. 
     Yasa teklifinin silahlanmayı özendirici olduğu görüşüne katılmadığını da ifade eden Arıtman, silah ruhsatı eskiden nasıl veriliyorsa yine öyle verileceğini, teklifinin sadece savunma hakkını genişlettiğini söyledi. Arıtman, "1 Nisan'dan itibaren kolluk güçlerinin bile giremeyeceği evlerimizde yaşam hakkımızı korumaktan dolayı ceza almamamızı öngören bir yasa teklifi. Teklif tam bilinmediği için yanlış anlaşıldı. Ben kişisel olarak silahlanmaya karşıyım. Bu yasa teklifinden vazgeçmeyeceğim" diye konuştu. 

ANKA 
     
</TEXT>
</DOC>
