<DOC>
<DOCNO> 320825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur37.html </URL>
<DATE> 2005/03/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hasta yakını kan aramaktan kurtuluyor... 
</HEADLINE>
<TEXT>

     Kızılay, vatandaşları hastane hastane dolaşarak kan arama derdinden kurtaracak yeni uygulamaya geçti. Bu kapsamda hastaya ''tam kan'' verme dönemini 1 hafta içinde bitirecek olan Kızılay, tek kişinin bağışlayacağı kandan üreteceği ürünlerle, birkaç kişinin yararlanmasını sağlayacak. 
     Kızılay Kan Hizmetleri Koordinatörü Aydın Aydınlı, Kızılay'ın, Türkiye'deki tüm kan bankalarını birbirine bağladığı otomasyon sisteminin tanıtımı için Bursa'da düzenlenen toplantıda, 1 Ocak'tan itibaren Türkiye'de 10 bölgesel kan merkezi oluşturduklarını ve toplam 29 olan kan merkezlerinin 19'unun bu merkezlere bağlandığını söyledi. Aydınlı, 1 hafta içinde de tüm merkezlerin bu sisteme bağlanmış olacağını bildirdi. 
     Aydınlı, amaçlarının, vatandaşlara güvenli kan temin etmek olduğunu belirterek, şöyle konuştu 
     ''Kan konusu, Türkiye'de gözden kaçan çok önemli bir konu. Güvenli, spor yapan, sağlıklı insanlardan kan alarak, bu kanı işlemek istiyoruz. Kan aldığımız şartların iyileştirilmesiyle birlikte, tam kanı eritrosit, trombosit ve plazma gibi 3 ürüne ayırıyoruz. Bu da kandan bir kaç kişinin faydalanmasına imkan sağlıyor. Zaten bir insanın, kanın içindeki bu üç maddeye birden ihtiyacı olmuyor. Türkiye'de biz bu sisteme yeni geçtik, ancak Avrupa Birliği'nde 1990'dan beri kişilere tam kan nakli yapılmıyor'' dedi. 
     
     ''KAPI KAPI DOLAŞMALAR ORTADAN KALKACAK'' 

     Hasta yakınlarının acil bir durumda kapı kapı dolaşarak kan aramalarının doğru olmadığını, kurdukları yeni sistemle bu tarz durumların artık ortadan kalkacağını kaydeden Aydın Aydınlı, şöyle konuştu 
     ''İstanbul Çapa, Zeynep Kamil, Bursa, İzmir, Antalya, Gaziantep, Sivas, Ankara, Trabzon ve Samsun'da kurduğumuz bölgesel kan merkezlerinde üretilecek sağlıklı kan ürünleri, otomasyon sistemi sayesinde ihtiyaç duyulan yerlere hemen aktarılabilecek. Vatandaşlar kan ihtiyacından haberdar bile olmayacaklar. Artık kan bulmak için dolaşmak zorunda kalmayacaklar. Hastane ne kadar kan lazımsa bizden isteyecek ve biz kanı temin edeceğiz.'' Aydınlı, Türkiye'de yıllık 3.5 milyon ünite kana ihtiyaç duyulduğunu, ancak yıllık kan bağışının 305 bin ünite civarında olduğuna dikkati çekerek, Kızılay olarak Türkiye'nin kan ihtiyacının yüzde 45'ini karşılayabildiklerini bildirdi. Aydınlı, tüm sağlıklı insanları kan bağışında bulunmaya da davet etti. 
     
</TEXT>
</DOC>
