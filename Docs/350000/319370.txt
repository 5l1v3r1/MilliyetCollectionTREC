<DOC>
<DOCNO> 319370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur26.html </URL>
<DATE> 2005/02/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Savcı, Sümerbank'ın eski sahibi Garipoğlu'nun cezalandırılmasını istedi 
</HEADLINE>
<TEXT>

     El konulan Sümerbank'ın usulsüz işlemlerle zarar uğratıldığı iddiasıyla 52 sanığın yargılandığı davada mütalaasını açıklayan Cumhuriyet Savcısı, bankanın eski sahibi Hayyam Garipoğlu'nun da aralarında bulunduğu 24 sanığın, ''zimmet'' ve ''dolandırıcılık'' suçlarından 3 ile 12 yıl arasında değişen çeşitli ağır hapis cezalarına çarptırılmalarını istedi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklardan Yılmaz Oruçoğlu ile Nadir Naseh katıldı. 
     Duruşmada esas hakkındaki görüşünü açıklayan Cumhuriyet Savcısı Selamettin Celep, Hayyam Garipoğlu'nun da aralarında bulunduğu 6 sanığın, ''zimmet'' suçundan 6 ile 12'şer yıl arasında ağır hapis cezasına çarptırılmasını talep etti. 
     Hayyam Garipoğlu'nun kardeşleri Kasım, Mehmet Nida ve Nizam Garipoğlu'nun da aralarında bulunduğu 18 sanığın ''dolandırıcılık'' suçundan 3 ile 7.5'ar yıl arasında ağır hapis cezasına çarptırılmasını öngören Savcı Celep, sanıklar hakkında iddianamede yer alan bazı suçlamalara ilişkin de beraat ve ortadan kaldırma kararı verilmesini istedi. 
     El konulan Sümerbank'ın usulsüz işlemlerle zarara uğratıldığı iddiasıyla 52 sanığın yargılandığı davada mütalaasını açıklayan İstanbul Cumhuriyet Savcısı Selamettin Celep, bankanın eski sahibi Hayyam Garipoğlu ile 5 sanığın ''back to back'' ve ''off-shore'' işlemler ile 2 firmaya kredi kullandırılması sırasındaki eylemlerinin ''zimmet'' ve ''dolandırıcılık'' suçunu oluşturduğunu bildirdi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklardan Yılmaz Oruçoğlu ile Nadir Naseh katıldı. Davanın diğer 50 sanığı ise duruşmaya gelmedi. 
     İstanbul Cumhuriyet Savcısı Selamettin Celep, yazılı olarak hazırladığı 60 sayfalık mütalaasını mahkeme heyetine sundu. 
     Mütalaaya karşı diyecekleri sorulan sanık avukatları, inceleme yaparak esas hakkındaki savunmalarını hazırlayabilmeleri için süre istediler. 
     Sanık avukatlarının bu taleplerini kabul eden mahkeme heyeti, Orhan Aslıtürk'ün gıyabi tutukluluk halinin devamını kararlaştırarak, duruşmayı erteledi. 
     
     MÜTALAA 

     İstanbul Cumhuriyet Savcısı Selamettin Celep'in hazırladığı ve sanıklar hakkındaki suçlamalar ile savunmalarına ayrıntılı olarak yer verilen mütalaada, BDDK ile Sümerbank A.Ş'nin yanı sıra 248 kişi ''müdahil'' olarak gösterildi. 
     Sanıklar Hayyam Garipoğlu, Ali Resul Ergeç, Cem Ferudun Yeşil, İsmail Emen, Cengiz Biçer ve Metin Berk'in ''back to back'' ve ''off-shore'' işlemler ile C.E.M ile Ergeç firmalarına krediler kullandırılması sırasındaki eşlemlerinin ''zimmet' ve ''dolandırıcılık'' suçunu oluşturduğu öne sürülen mütalaada, sanıkların bu eylemlerden dolayı Bankalar Kanunu'nun ilgili maddeleri uyarınca 6 ile 12'şer yıl arasında ağır hapis cezasına çarptırılmaları istendi. 
     Mütalaada, Hayyam Garipoğlu'nun kardeşleri Kasım Garipoğlu, Mehmet Nida Garipoğlu, Nizam Garipoğlu ve Handan Güleç ile Murat Yüksel, Fahri Bahçıvanoğlu, Şükrü Karahasanoğlu, Bülent Gökhan Güney, Osman Karabağ, Ömer Caf, Yaşar Nail Keçeli, Turgut Hüseyin Mataracı, Hüseyin Çelik, Osman Yılmaz Buzcu ve Gazeli Başer'in de ''nitelikli dolandırıcılık' suçundan 3 ile 7.5'ar yıl arasında ağır hapis cezasına çarptırılmaları talep edildi. 
     Bazı sanıklar hakkında ''cürüm işlemek için teşekkül oluşturmak'' suçlamasının bulunduğu hatırlatılan mütalaada, ''sanıkların teşekkül kurduklarına dair kesin deliller bulunmadığı, sanıkların suç işlemek amacıyla biraraya geldiklerini ileri sürmenin mümkün olmadığı'' belirtildi. 
     Mütalaada, bu nedenle Hayyam Garipoğlu'nun ''cürüm işlemek amacıyla teşekkül oluşturmak ve yönetmek'' suçundan, kardeşlerinin de aralarında bulunduğu 39 sanığın da ''cürüm işlemek amacıyla oluşturulan teşekküle üye olmak ile yardım ve yataklık etmek'' suçundan beraatlerine karar verilmesi istendi. 
     Sanıklardan Orhan Aslıtürk hakkında ''cürüm işlemek amacıyla oluşturulan teşekküle üye olmak'' ve ''5 kez dolandırıcılık'' suçundan cezalandırılması istemiyle dava açıldığı hatırlatılan mütalaada, zaman aşımı süresi dolduğu için Aslıtürk hakkındaki davanın ortadan kaldırılması ve gıyabi tutukluluğunun da geri alınması talep edildi. 
     Burhan Taştan, Filiz Sonat Şafak, Güllüşah Zerrin Yılmaz, Fatma Ebru Başer, Mehmet Aktaş, Yılmaz Oruçoğlu, Mustafa Faruk Keçeli, Server Faruk Kayaokay ile Ahmet Şimşek'in ''dolandırıcılık'' suçundan beraatlerine karar verilmesi istenen mütalaada, Muhammet Ciğer'in de aralarında bulunduğu bazı sanıklar hakkındaki suçlamalara ilişkin zaman aşımı süreleri dolanların ortadan kaldırılması, mükerrer dava açılanların da reddine karar verilmesi öngörüldü. 
     
</TEXT>
</DOC>
