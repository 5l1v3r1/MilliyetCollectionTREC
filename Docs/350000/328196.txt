<DOC>
<DOCNO> 328196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy34.html </URL>
<DATE> 2005/03/29/ </DATE>
<TIME> 23.38 </TIME>
<AUTHOR>  </AUTHOR>
<HEADLINE>
Erdoğan, Ghannoichi ortak basın toplantısı... 
</HEADLINE>
<TEXT>

     Başbakan Recep Tayyip Erdoğan, Tunus ile Kıbrıs, Ortadoğu, İsrail-Filistin, Irak, Lübnan ve Suriye konularında benzer görüş ve amaçları paylaştıklarını söyledi. 
     Erdoğan ve Tunus Başbakanı Mohammed Ghannoichi'nin başbaşa ve heyetlerarası görüşmelerin ardından yapılması planlanan ortak basın toplantısı, gecikmeli gerçekleşti. 
     Başbakanlık Binası'ndaki ortak basın toplantısının başında, Türkiye ve Tunus arasında sanayi alanında işbirliğini öngören anlaşma imzalandı. Anlaşmayı, Türkiye adına Sanayi ve Ticaret Bakanı Ali Coşkun imzaladı. 
     Ghannoichi, basın toplantısında, başbaşa ve heyetlerarası görüşmelerde, iki ülke arasındaki ilişkileri kapsamlı olarak ele aldıklarını söyledi. 
     Türkiye-Tunus işbirliğinin ana hatlarını görüştüklerini kaydeden Ghannoichi, iki ülke ilişkilerini ileriye götürmek konusunda Başbakan Erdoğan ile mutabık kaldıklarını belirtti. 
     Bu ziyaretle Türkiye ve Tunus tarım bakanlarının kendi konularını ele alma imkanı bulduklarını vurgulayan Ghannoichi, iki ülke arasında imzalanan serbest ticaret anlaşmasını, bu yılın Mayıs ayı başında uygulamaya geçireceklerini anlattı. 
     ''Ülkelerimizin kalkınması için bazı alanlardaki işbirliğine ağırlık vereceğiz'' diyen Ghannoichi, turizm, gübre üretimi, mensucat, tekstil alanlarındaki işbirliğinin artırılması için çalışacaklarını söyledi. 
     Bu ziyaretin olumlu etkilerinin ileride görüleceğini dile getiren Ghannoichi, Tunus Cumhurbaşkanı Zeynel Abidin Bin Ali'nin karşılıklı çıkar esasına göre iki ülke ilişkilerine önem verdiğini sözlerine ekledi. 
     
     BAŞBAKAN ERDOĞAN 
     Başbakan Erdoğan da konuşmasında, bu ziyaretin 1989'dan bu yana Türkiye'den Tunus'a başbakan düzeyinde gerçekleştirilen ilk ziyaret olduğunu ifade ederek, ''Burada kendimizi adeta evimizde hissediyoruz'' dedi. 
     Gün içinde başbaşa ve heyetlerarası görüşmeler yaptıklarını hatırlatan Erdoğan, görüşmelerde iki ülke arasında geleceğe yönelik adımlar attıklarını kaydetti. 
     Ticari, siyasi, ekonomik, kültürel ve turizm alanlarında karşılıklı görüş alışverişinde bulunduklarını vurgulayan Erdoğan, bakanlar düzeyindeki ikili görüşmelerin aynı heyecanla devam etmesini kararlaştırdıklarını anlattı. 
     ''İki ülkenin, aynı medeniyetin parçaları olduğunu ve iki ülke ilişkilerinin tarihten bu yana nasıl bir süreç izlediğini gördük'' diyen Erdoğan, tarihten, dostluktan güç alan Türkiye-Tunus ilişkilerinin daha da artırılması konusundaki görüşlerini beyan ettiklerini söyledi. 
     Başbakan Erdoğan, iki ülke arasındaki ticaret hacminin artırılması konusunda iki tarafta da siyasi iradenin mevcut olduğunu kaydetti. 
     Türkiye-Tunus arasında imzalanan serbest ticaret anlaşmasının, Tunus Meclisi'nden alacağı onayla yürürlüğe gireceğini belirten Erdoğan, böylece ilişkilerin gelişeceğini ifade etti. 
     ''Tunus ile Kıbrıs, Ortadoğu, İsrail-Filistin, Irak, Lübnan ve Suriye konularında benzer görüş ve amaçları paylaşıyoruz'' diyen Erdoğan, iki ülke ilişkilerinin ''kardeşçe'' gelişmesini istediklerini belirtti. 
     Başbakan Erdoğan, Akdeniz'in doğusu ve batısında barışın korunması noktasında aynı görüşü paylaştıklarını anlattı. 
     Tunus Başbakanı Ghannoichi, bir gazetecinin, ''KKTC'ye uygulanan ambargonun kaldırılması konusunda ne düşündüklerini'' sorması üzerine, ''Tunus'un, BM Genel Sekreteri Kofi Annan'ın iyi niyet misyonu çerçevesindeki çözüm planını desteklediğini söyledi. ''Bu planın başarıya ulaşmasını temenni ettik, bu temennimiz devam ediyor'' diyen Ghannoichi, Kıbrıs adasında soruna çözüm bulunmasından yana olduklarını ifade etti. 
     Başbakan Erdoğan da Tunus ile Ortadoğu ve Kıbrıs konularında paylaştıkları ortak görüşlerin neler olduğunun sorulması üzerine, Ortadoğu'da adil ve kalıcı barışın sağlanması konusunda Türkiye'nin üzerine düşen görev neyse onu yapmak istediğini ifade etti. Erdoğan, ''Yani bu konularda olaylara seyirci olmak istemiyoruz'' dedi. 
     
</TEXT>
</DOC>
