<DOC>
<DOCNO> 331762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy14.html </URL>
<DATE> 2005/04/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yaşar Yakış Başmüzarecilik görevi bana verilirse gururla yaparım... 
</HEADLINE>
<TEXT>

     TBMM AB Uyum Komisyonu Başkanı Yaşar Yakış, Başmüzakerecilik görevinin kendisine verilmesi halinde, gururla bu görevi yapacağını söyledi. 
     Yakış, Bolu'da Türk Ocağı Şubesi'nce düzenlenen, ''AB Sürecinde Türkiye'nin Dış Politikası'' konulu konferansta, Türkiye'nin 1963 yılından itibaren yaşadığı AB süreci hakkında bilgi verdi. Yakış, ''Türkiye, son 2 yılda AB süreci konusunda geçmiş yıllarda aldığı mesafeden daha fazlasını kat etti. Bu başarı Avrupalıları bile şaşırttı'' dedi. 
     Türkiye ile Avrupa Ekonomik Topluluğu AET arasındaki ortaklık anlaşmasının 1963'te imzalandığını hatırlatan Yakış, ''Bu anlaşma Türkiye ile AB arasındaki ilişkilerin hukuki temelini oluşturmaktadır. Benim başkanı olduğum komisyon TBMM'nin çıkardığı yasaların AB yasalarına uyumunu kontrol etmektedir'' diye konuştu. 
     Türkiye kamuoyunda son günlerde AB ile yapılacak müzakerelerde görev yapacak olan Başmüzakereci'nin kim olacağı konusunun tartışıldığını belirten Yakış, kendi adının da bu konuda sık sık telaffuz edildiğini kaydetti. Başmüzakereci'nin kim olacağının önemli olmadığını ifade eden Yakış, şöyle devam etti 
     ''Başmüzakerecilik görevi tarafıma verilirse, gururla bu görevi yaparım. Türkiye'de bu görevi yapacak çok sayıda insan olduğuna inanıyorum. Kim bu görevi alırsa alsın bu müzakereleri 70 milyon Türk insanı ile birlikte hareket ederek yapmalı. Türkiye AB'ye köylüsü, jandarması, dilencisi ile birlikte girecek. Bu nedenle, 70 milyonun AB sürecini desteklemesi çok önemli. AB sürecini yaşayan ülkelerin başmüzakerecilerinin neredeyse tamamı ile görüştüm. Hepsi üyelik sürecinde çok sıkıntı yaşamışlar. Bu nedenle Türkiye'nin yaşadığı sürecin normal olduğuna inanıyorum.'' Konferansa, AK Parti Bolu Milletvekili Yüksel Coşkunyürek, Bolu Belediye Başkanı Alaaddin Yılmaz, Abant İzzet Baysal Üniversitesi Rektörü Prof. Dr. Yaşar Akbıyık da katıldı. 
     
</TEXT>
</DOC>
