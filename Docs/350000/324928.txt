<DOC>
<DOCNO> 324928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas18.html </URL>
<DATE> 2005/03/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Elmas hırsızları günlerce prova yapmış .. 
</HEADLINE>
<TEXT>

     Hollanda'nın Schiphol havaalanında geçen ay elmas yüklü zırhlı aracı soyanların, günlerce öncesinden hazırlık ve olay yerinde prova yaptıkları ortaya çıktı. 
     Schiphol askeri polisinin sözcüsü, soyguncuların eylemlerinden 10 gün önce alanda hazırlıklara başladıklarını, 10 Şubat'tan itibaren bölgede şüpheli kişilerin varlığının ihbar edildiğini bildirdi. 
     Bu arada, soygunun aydınlatılabilmesi için polis, şüphelilerin robot resimlerini alanda duvarlara asarak, çalışanlardan yardım istedi. 
     Hollanda'nın başkenti Amsterdam'daki Schiphol havaalanında 25 Şubat'ta, elmas ve değerli taşların bulunduğu zırhlı kargo aracı, uçağa doğru ilerlerken soyguncular tarafından durdurulmuş ve kaçırılmıştı. Kargo aracı, kısa süre sonra havaalanı yakınlarında içi boş olarak bulunmuştu. 
     Araçtaki, resmi olarak açıklanmayan, ancak basına göre 75 milyon avroluk kıymetli taşlar, KLM uçağıyla Belçika'nın Anvers kentine götürülecekti. 
     Soyguncuların havaalanı çalışanlarından yardım gördüğü tahmin ediliyor. 
     
</TEXT>
</DOC>
