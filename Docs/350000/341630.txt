<DOC>
<DOCNO> 341630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur22.html </URL>
<DATE> 2005/05/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Diskoda içkilerine hap koyulan genç kızlar, fuhuşa sürüklendi... 
</HEADLINE>
<TEXT>

     Soner KOCAER DHA 

      MUĞLA'nın Marmaris İlçesi'nde diskoda tanıştıkları 28 yaşındaki Saida Alilova ile 23 yaşındaki Guleysat Kurbanalieva adlı Dağıstanlı genç kızları içkilerine koydukları hapla uyutarak kaçıran ve Antalya'da silah zoruyla fuhuş yaptıran biri kadın 3 kişi yakalandı. Olayla ilgili 3 kişinin daha arandığı bildirildi. 
     Tatil için 15 gün önce İzmirli işadamı Ahmet Kaya'nın davetlisi olarak Türkiye'ye gelen Dağıstanlı Saida Alilova ile Guleysat Kurbanalieva, 5 gün sonra da Marmaris'e gitti. Dağıstanlı kızlar, Marmaris'te bir diskoda eğlenirken Engin Dalmış ve Mustafa Kaptan ile tanıştı. Genç kızların içkisine uyku hapı koyan Dalmış ve Kaptan, Alilova ile Kurbanalieva'yı kaçırıp Antalya'ya getirdi. Burada çetenin diğer mensupları Taner Aydoğdu, Ömür Karakale, Sopiko Mozadze ve Bella Tokulluoğlu ile buluşan Dalmış ve Kaptan, Dağıstanlı kızları silah tehdidiyle fuhuşa zorladı. 
     
     4 BİN DOLAR FİDYE 
     İzmirli işadamı Ahmet Kaya ile bağlantıya geçen fuhuş tacirleri, genç kızların serbest kalması için 4 bin dolar fidye istedi. İşadamı Kaya, genç kızların Antalya'da zorla tutulduğunu ve serbest bırakılmaları için kendisinden fidye istendiğini polise bildirdi. Bu sırada Saida Alilova, fuhuş için pazarlandığı bir erkeğe durumu anlatarak, kendisini bırakmasını istedi. Serbest kalan genç kız, arkadaşı Ahmet Kaya'yı arayıp, başına gelenleri anlattı ve polise sığındı. 
     Durumun bildirilmesi üzerine Antalya Emniyet Müdürlüğü Kaçakçılık ve Organize Suçlar Şube Müdürlüğü ekipleri, fidyecileri yakalamak için çalışma başlattı. İşadamı Kaya'nın görevlendirdiği kişiler olarak fuhuş tacirleri ile bağlantıya geçen polis dedektifleri, geçen pazar günü Lara bölgesinde bir otelde fidye parasını teslim etmek için randevulaştı. Polis, seri numaraları alınan 4 bin doları buluşma yerine gelen Taner Aydoğdu, Ömür Karakale ve Sopiko Mozadze'ye verip, Guleysat Kurbanalieva'yı teslim aldı. Otel dışında pusu kuran ekipler, 3 fuhuş tacirini yakaladı. 
     Aydoğdu, Karakale ve Mozadze ifadelerinin ardından adliyeye sevk edilirken, çetenin diğer mensupları oldukları iddia edilen Engin Dalmış, Mustafa Kaptan ve Bella Tokulluoğlu'nu yakalamak için çalışma başlatıldı. 
     
</TEXT>
</DOC>
