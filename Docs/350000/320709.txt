<DOC>
<DOCNO> 320709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy07.html </URL>
<DATE> 2005/03/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kanundaki değişiklik ile maaşları düşen belediye başkanları isyanda 
</HEADLINE>
<TEXT>

     5272 sayılı Belediyeler Kanunu'ndaki belediye başkanlarının özlük haklarıyla ilgili düzenleme yüzünden mağdur oluklarını ve maaşlarının önemli miktarda düştüğünü öne süren Ege'deki belediye başkanları, bunun düzeltilmesi için harekete geçti. 
     AA muhabirinin sorularını cevaplandıran belediye başkanları, kanunda yapılan değişiklikle eskiden belediye meclislerine ait olan başkan maaşlarını belirleme yetkisinin ortadan kaldırılması ve ''nüfusa göre belirlenecek gösterge rakamının, devlet memurları için belirlenen aylık katsayıyla çarpımı sonucu bulunacak tutarda aylık brüt ödenek'' ile maaşlarının belirlenmesine karşı çıktı. 
     Ege Belediyeler Birliği Genel Sekreteri Mehtap Tuna, 5272 sayılı Belediyeler Kanunu 39. maddesinin, belediye başkanlarının özlük haklarıyla ilgili yeni düzenleme getirdiğine dikkat çekti. Yeni düzenlemeyle her 10 bin nüfusa göre bir gösterge katsayısı belirlendiğini kaydeden Tuna, ''Nüfusa göre gösterge belirlenmesi nedeniyle özellikle Ege Bölgesi'ndeki belediyelerde belediye başkanlarının maaşlarında önemli miktarda düşme meydana geldi'' dedi. 
     
     ''MAĞDURİYET KIYILARDA DAHA FAZLA''-.. 

     Kıyı Ege Belediyeler Birliği ve Çeşme Belediye Başkanı Faik Tütüncüoğlu, yeni düzenlemenin özellikle kıyı belediyeler ile sanayi bölgelerindeki belediye başkanlarını daha fazla mağdur ettiğini bildirdi. Tütüncüoğlu, ''Kıyı Ege'de, Çeşme'den Enez'e kadar tüm sahil kesiminde çok sayıda küçük beldemiz var. Kış nüfusları 10 binin altında ancak her birinin yaz nüfusu 50-100 bine ulaşıyor. Buna göre maaş belirlenmesi büyük haksızlık'' dedi. 
     Temmuz ayında vergi diliminin artması nedeniyle başkan maaşlarında daha da büyük düşüşler yaşanacağını belirten Tütüncüoğlu, ''Örneğin kış nüfusu 10 binin altında, yaz nüfusuysa 50 binin üzerinde olan Çandarlı Beldesi'nde belediye başkanının maaşı brüt bin 800 YTL iken, yılın ikinci yarısı bin 400 YTL'ye kadar düşecektir'' dedi. 
     Tütüncüğlu, başkanların temsil görevi bulunduğunun unutulmaması gerektiğini ifade ederek, ziyaretçilerine çay ve yemek ikram eden bir kıyı belde başkan maaşının buna bile yetemeyeceğini ileri sürdü. 
     Çeşme, Foça, Dikili, Alaçatı, Selçuk gibi sahil belediyeleriyle Tire, Torbalı, Kemalpaşa gibi sanayi bölgelerinde nüfusa göre gösterge belirlemenin büyük adaletsizlik olduğunu öne süren Tütüncüoğlu, ''Sanayi bölgesi olan belediyelerimizin gece nüfusu 10 binin çok altında, gündüz nüfusu ise 100 binin üzerinde. Hizmet götürdüğü gerçek nüfus kaç Bunu nasıl hesaplayacaklar '' diye konuştu. 
     Tütüncüoğlu, başkanlar gibi seçimle işbaşına gelmelerine rağmen, milletvekilleriyle aralarında arada büyük uçurumlar oluşturulduğunu kaydetti. 
     
     ''ATANMADIK, SEÇİLDİK''... 

     Balçova Belediye Başkanı Mehmet Ali Çalkaya, belediye başkanlığının hizmet makamı olduğunu, hiç kimsenin bunu iyi bir geliri olduğu için tercih etmediğini belirterek, ''Ancak yapılan bu düzenlemeyle büyük mağduriyet ortaya çıktı. Bizler atamayla bu göreve gelmedik, seçilmiş kişileriz'' dedi. 
     Belediye başkanlarının yoğun iş yükü nedeniyle kendi işlerinden vazgeçerek bu görevlerini yerine getirdiğinin göz ardı edilmemesi gerektiğini belirten Çalkaya, haksızlığın giderilmesini istediklerini bildirdi. 
     
     ''İSTENMEYEN SONUÇLAR DOĞURABİLİR 

     Ege Belediyeler Birliği kurucusu ve İzmir Büyükşehir Belediyesi eski Başkanı Burhan Özfatura ise, şöyle konuştu 
     ''Fevkalade yanlış bir uygulama. Belediye başkanı maaşıyla geçinmek zorundadır. Dürüst bir belediye başkanının sayın milletvekilleri gibi işini devam ettirmesi veya iş takibi yapması mümkün değil, hoş da değil. Zaten bütün zamanını, aile huzurunu bu işe feda ediyor. Maaşlarla ilgili olarak menfi bir oynama yapılması çok yanlış. Bu maalesef aşırı merkeziyetçi zihniyetin bir ürünü. Şimdi Güneydoğu'da bir-iki kişi olayı istismar etmiş diye 3 bin 200 belediye başkanını bir kıskacın içine sokmayı sürdürüyorlar.'' Uygulamadan az ya da çok tüm belediye başkanlarının etkilendiğini kaydeden Özfatura, belediye başkanının göreve gelmesiyle birlikte giderlerinin de kaçınılmaz olarak arttığına işaret etti. Özfatura, '' Katıldığınız her düğünde, davette sizden bir hediye takmanız beklenir. Hele biraz da yumuşak kalpliyseniz mağdur, yardıma muhtaçlar kapıdan ayrılmaz. İlla zenginler mi belediye başkanı olacak diye bir zorunluluk mu var '' dedi. 
     Ocak ayından bu yana belediye başkanlarına yapılan bu haksızlığın hemen giderilmesi gerektiğini dile getiren Özfatura, uygulamanın sürmesi halinde istenmeyen sonuçların ortaya çıkabileceğini söyledi. 
     
</TEXT>
</DOC>
