<DOC>
<DOCNO> 330446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo09.html </URL>
<DATE> 2005/04/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bursaspor'da yeni transferler kulübeye çakılı kaldı 
</HEADLINE>
<TEXT>

     İkinci Futbol Ligi A Kategorisi'nde sezona ''şampiyonluk'' parolasıyla başlayan, ancak umduğu başarıya bir türlü ulaşamayan Bursaspor'da, ikinci yarıda daha başarılı olabilmek için devre arasında transfer edilen 8 futbolcudan yalnızca 3'ünden yararlanabilirken, diğer 5 oyuncu adeta yedek kulübesine çakılı kaldı. 
     Birinci Süper Lig'de Beşiktaş, Fenerbahçe ve Galatasaray'ın ardından en uzun süre mücadele eden takım olan, ancak geçen sezon İkinci Lig A Kategorisi'ne düşen Bursaspor'da bu yıl da işler istenildiği gibi gitmedi. 
     Teknik direktör olarak sırasıyla Nejat Biyediç, İsmail Ertekin, Hüseyin Kalpar ve son olarak Yalçın Gündüz görev alırken, transfer edilen futbolcular da teknik direktörler gibi derde çare olmadı. 
     Hüseyin Kalpar döneminde, devre arasında kadroda önemli revizyon yapıldı. Bu dönemde Denizlispor'dan Mehmet Öncan, Adanaspor'dan Vural Önen ve Faruk Temel, Trabzonspor'dan Selim Akbulut, Malatyaspor'dan İlyas Kahraman, Yimpaş Yozgatspor'dan Serkan Rençber, Elazığspor'dan Turan Bilge ve Kocaelispor'dan da Serdar Topraktepe kadroya dahil edildi. 
     Vural, gerek Hüseyin Kalpar gerekse Yalçın Gündüz tarafından forma verilmeyen tek isim oldu. Trabzonspor'dan alınan Selim Akbulut, 47 dakika oynama şansı tanırken, Turan Bilge 157, Faruk Temel ise 193 dakika oynayabildi. 
     Kalpar'ın vazgeçilmezleri arasında yer alan Mehmet Öncal, Yalçın Gündüz'ün gelmesiyle 3 maçta sahada yalnızca 14 dakika yer alırken, Serkan Rençber ve Serdar Topraktepe formalarını korudu. 
     Bursaspor'un devre arasında transfer ettiği futbolcular ve ikinci yarıdaki 11 maçta oynadıkları süreler şöyle 
     Serdar Topraktepe 592 dakika . 
     Mehmet Öncan 2 dakika . 
     İlyas Kahraman 778 dakika . 
     Serkan Reçber 755 dakika . 
     Faruk Temel 193 dakika . 
     Turan Bilge 157 dakika . 
     Selim Akbulut 47 dakika . 
     Vural Önen Hiç forma giymedi. . 
     
</TEXT>
</DOC>
