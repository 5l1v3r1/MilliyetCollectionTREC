<DOC>
<DOCNO> 332538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko34.html </URL>
<DATE> 2005/04/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Airbus Başkanı Türkiye'den 20 yılda 263 uçaklık talep bekliyoruz 
</HEADLINE>
<TEXT>

     Airbus Pazar Araştırmasından Sorumlu Başkan Yardımcısı Laurent Rouaud, önümüzdeki 20 yıl içinde Türk şirketlerinden 24 milyar dolar değerinde 263 uçaklık talep beklendiğini ve bu talebin yaklaşık yüzde 50'sini Airbus olarak almayı umduklarını belirtti. 
     Rouaud, İstanbul'da düzenlenen basın toplantısında, Türkiye'yi heyecan verici bir pazar olarak niteleyerek, Türkiye'de uzun bir geçmişleri olduğunu, THY'nin ilk Airbus'ı 1984'de aldığını, son 4-5 yılda Airbus filosunun ikiye katlandığını anlattı. 
     Geçen yıl 36 uçaklık siparişin Airbus için çok önemli olduğunu, Türkiye'de teslim edilen ve teslim edilecek uçak pazarının yüzde 50'sine sahip bulunduklarını aktaran Rouaud, TAI ile ilk endüstriyel anlaşmayı 1998'de yaptıklarını söyledi. 
     Bu şirketin A320 için yer panelleri ürettiğini, geçen yıl anlaşmayı uzattıklarını ve yeni kontratın değerinin 100 milyon dolar olduğunu belirten Rouaud, İzmir'de 2003 yılında kurulan PFW havacılık sanayii şirketinin de bazı tanklar ve A320 için zemin yapıları ürettiğini bildirdi. 
     Her yıl 17 milyon dolar değerinde alım yaptıklarını kaydeden Rouaud, Türkiye ile endüstriyel işbirliğinden çok memnun olduklarını ifade etti. 
     
     ''TÜRKİYE'NİN HAVA TRAFİĞİNDE ARTIŞ VAR'' 
     Rouaud, dünyada hava trafiğinin geçen yıl yüzde 13 artış gösterdiğini, Türkiye'nin uluslararası pazardaki varlığı yüzde 21 artarken, enflasyonist baskı nedeniyle iç pazarın biraz azaldığını, ancak ortalama yüzde 14 artış ile Avrupa'daki genel hava trafiğindeki artıştan çok daha iyi bir oranın yakalandığını söyledi. 
     2001 yılından beri Türkiye'nin hava trafiğinde artış görüldüğünü dile getiren Rouaud, konuşmasını şöyle sürdürdü 
     ''Türk pazarı 11 Eylül'den sonraki dönemde bile dinamik pazar olmayı sürdürdü. Türkiye, bu yıl dünyanın en hızlı gelişen 5'inci ekonomisi olacak. İktisatçılar, enflasyon sorununun çözüldüğünü, ekonominin sağlıklı gelişme gösterdiğini düşünüyorlar. Avrupa'da en güçlü ekonomik büyümeyi Türkiye'de göreceğiz. Büyüme İngiltere ve Fransa'nın önünde olacak. Önümüzdeki 5 yıl içinde Türkiye'de büyümenin yüzde 5'in üzerinde olması bekleniyor.'' 
     
     TÜRK ŞİRKETLERİNDEN 263 UÇAKLIK TALEP BEKLENTİSİ... 
     Airbus Başkan Yardımcısı Rouaud, önümüzdeki 20 yıl içinde dünya hava trafiği ve uçak sayısının iki katına çıkacağı tahmininde bulundu. 
     Türkiye'de 2003 yılında 128 uçaklık filo bulunduğuna işaret eden Rouaud, ''Önümüzdeki 20 yıl içinde Türk şirketlerinden 263 uçaklık talep bekleniyor. Bunun değeri 24 milyar dolar olacak. Bu talebin yaklaşık yüzde 50'sini almayı umuyoruz'' dedi. 
     Rouaud, 263 uçağın 198'inin tek, 65'inin ise çift koridorlu olmasının beklendiğini bildirdi. 
     Airbus'un yeni ''uçan devi'' A380 modeli hakkında da bilgi veren Rouaud, bunun, uçak trafiğini, gürültüyü azaltacağını, rekabet avantajı sağlayacağını belirterek, ''747'nin çağının kapandığını, 380'in lansmanıyla yeni bir çağın başladığını düşünüyoruz. Başarılı olacağına inanıyoruz'' şeklinde konuştu. 
     Airbus Müşteri İlişkileri Pazarlama Direktörü Günther Schubert de, yeni uçakları A350'yi tanıtarak, Türk şirketlerinin A330'dan daha uzun menzilli olan bu uçakla İstanbul'dan Avustralya'ya, Güney Amerika'ya uçabileceklerine dikkati çekti. A350'de bileşik malzemelerin, perçin çivi yerine lazer kaynak kullanıldığını belirten Schubert, tek bir sertifika ile pilotların hem 330, hem 350 uçaklarını uçurabileceklerini bildirdi. 
     
     SORULAR 
     Schubert, bir soru üzerine, THY'nin 36 uçaklık siparişinin ilk iki uçağı A330'un Kasım-Aralık aylarında teslim edileceğini söyledi. 
     A380'in boyutunun, A330'un iki katı olduğunu belirten Schubert, Türkiye'de henüz A380 için bir ihtiyaç görmediklerini kaydetti. 
     Schubert, 747'nin ineceği her havaalanına 380'in de inebileceğini, tek sorunun terminal binalarının çift katlı uçağa göre ayarlanması olduğunu söyledi. 
     Günther Schubert, ''Türk Hava Yolları'nın son uçak alımında siyasilerin etkisi olup olmadığına'' ilişkin bir soru üzerine, uçak alımlarında siyasilerin etkisinin olduğunu, ancak THY'nin ekonomik analiz yaparak, böyle bir alımın karlı olduğuna karar verdiğini belirtti. 
     Başkan Yardımcısı Rouaud da, petrol fiyatlarındaki artışın uçak sanayiini nasıl etkilediğine ilişkin bir soru üzerine, görüştükleri enerji uzmanlarının önümüzdeki yıllarda petrol fiyatlarının düşeceğini öngördüklerini kaydetti. 
     Petrol fiyatındaki 10 dolarlık bir artışın GSYİH'ya olumsuz etkisinin yüzde 1 olduğunu, dolayısıyla hava trafiğine etkisinin de asgari düzeyde kalacağını belirten Rouaud, ''Petrol fiyatlarındaki artışın hava trafiğine büyük bir etkisini beklememekle beraber Kuzey Amerikan şirketlerinin karlılıkları üzerinde önemli bir etkisi olacağını düşünüyorum. Ayrıca, son 20 yılda petrol fiyatlarında ne zaman hızlı artış olsa, yeni uçak siparişinin arttığını görüyoruz. Eski nesil uçakların kullanımdan çıkma sürecini hızlandırıyor'' diye konuştu. 
     
     UÇAKLARDA CEP TELEFONU KULLANIMI 
     Airbus'ın Türkiye'yle İlgili Basın İlişkileri Müdürü Maggie Bergsma da, uçaklarda cep telefonu kullanımına ilişkin bir soru üzerine, tedarikçilerle görüşerek uçaklarda cep telefonu kullanımını sağlamaya çalıştıklarını söyledi. 
     Bergsma, ''Sorun, cep telefonlarının çalışıp çalışmaması değil, ödenebilir maliyetle yapılmasıdır. Hedefimiz, piyasa fiyatı üzerinden cep telefonunun kullanımını sağlamaktır. Bunun üzerinde çalışıyoruz. 2006'da uçaklara bu sistemi yerleştirmeyi umuyoruz'' dedi. 
     Bergsma, bir başka soru üzerine, Airbus'ın Türkiye'deki tedarikçilerle işbirliğinden son derece memnun olduğunu ifade ederek, ''Gelecekte de onlarla yeni projeler yapmak isteriz. Türkiye'de işbirliğini geliştirmeyi arzu ediyoruz'' diye konuştu. 
     
</TEXT>
</DOC>
