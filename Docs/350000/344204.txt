<DOC>
<DOCNO> 344204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun21.html </URL>
<DATE> 2005/05/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
17 AB üyesinden daha 'yeşil ışık' bekleniyor 
</HEADLINE>
<TEXT>

     Avrupa Anayasası’nın Belçika Parlamentosu tarafından onaylanmasının ardından 17 AB üyesi ülkeden daha "yeşil ışık" bekleniyor. 
     Belçika Senatosu’nun ardından Federal Meclis de dün gece, Avrupa Anayasası’nı onayladı. Oylamada aşırı sağcı Wlaams Belang partisinin 18 temsilcisi olumsuz tavır sergilerken, Yeşillerden bir parlamenter 
     çekimser kaldı. Diğer tüm partilerden 118 kişi olumlu oy kullandı. 
     Federe yapılı Belçika’da onay sürecinin tamamlanması için 5 bölgesel mecliste daha oylama yapılacak, ancak bu süreçte herhangi bir aksaklık beklenmiyor. 
     Avrupa Anayasası’na bugüne kadar yeşil ışık yakan AB üyeleri arasında Litvanya, Macaristan, Slovenya, İtalya, Yunanistan, Slovakya ve İspanya bulunuyor. 
     Anayasa’yı Almanya ve Avusturya’nın bu ay, Kıbrıs Rum kesiminin gelecek ay parlamentolarında onaylaması bekleniyor. 
     Avrupa Anayasası’nın onay sürecinde referanduma başvuran ülkelerdeki olası gelişmeler ise Brüksel’de endişeyle bekleniyor. Bu ülkeler arasında Fransa 29 Mayıs , Hollanda 1 Haziran , Lüksemburg 10 Temmuz , Danimarka 27 Eylül ve Portekiz 2 veya 9 Eylül 
     bulunuyor. Kamuoyu yoklamalarının sonuçlarına göre, Fransa ve Hollanda’daki referandumlardan olumsuz yanıt çıkması olasılığı giderek artıyor. Avrupa Anayasası’nın işlerlik kazanması için AB üyesi 25 ülkenin tamamında, en geç 29 Ekim 2006 tarihine kadar onay sürecinin aşılması gerekiyor. Anayasa’nın bir üye ülkeden onay alamaması durumunda AB Konseyi’nin yeni bir değerlendirme yaparak "B Planı" önermesi öngörülüyor. 
     
</TEXT>
</DOC>
