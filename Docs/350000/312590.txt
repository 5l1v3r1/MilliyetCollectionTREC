<DOC>
<DOCNO> 312590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/spor/spo01.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptanlarınız konuşuyor 
</HEADLINE>
<TEXT>


Beşiktaş'ın yıldız isimleri Tayfur ve Sergen, teknik kadro değişikliğinin takıma olumlu yansıyacağını iddia etti. İki tecrübeli kaptan, "Sezon sonunda Şampiyonlar Ligi hedefine ulaşacağız" diye konuştu 


'Çok iyi başladık' 
SÜPER Lig'in ilk yarısında yaşanan sıkıntılı günlerin ardından Del Bosque ile yollarını ayıran Beşiktaş'ta, Rıza Çalımbay tercihine kaptanlardan tam destek geldi. Tayfur Havutçu, Del Bosque ile hiçbir sorunlarının olmadığını dile getirerek, "Ancak maya tutmadı. Rıza Çalımbay ile birlikte iyi bir başlangıç yaptık. Bunu sürdürmek istiyoruz" diye konuştu. 

'Hedefimiz belli' 
TAYFUR, ligin ikinci yarısında tüm engelleri aşacaklarını da iddia etti. Tecrübeli futbolcu sözlerini şöyle sürdürdü "Gençlerbirliği karşılaşması bizim için istikrar açısından önemli. Puan kaybı psikolojik açıdan yeniden çöküntü yaratabilir. Hedefimiz sezon sonunda Şampiyonlar Ligi biletini alabilmek. Takım olarak bu hedefe konsantre olduk." 

'Her takım yaşar' 
SİYAH - Beyazlı takımın bir diğer kaptanı Sergen de her takımın belli dönemlerde düşüş yaşayabileceğini belirtti. Yıldız futbolcu, "Biz de benzer bir düşüş yaşadık. Ancak yaşandı ve bitti. Hep birlikte yeni bir döneme girdik. Rıza hoca ile birlikte top oynadık, büyük başarılar yaşadık. Sayesinde takım içindeki diyalog eksikliği de ortadan kalkmış oldu" dedi. 

Yıldızlar tanıtımda 

BEŞİKTAŞ'IN başarılı isimleri Tayfur, Sergen ve Ahmet Dursun, dün Hyaat Regency Otel'de düzenlenen özel tanıtıma katıldı. Bir telefon firmasının standında duran yıldız oyuncular, konukların büyük ilgisini çekti. Kaptan Tayfur, takımın son durumuyla ilgili sorulara umut dolu yanıtlar verirken, özlenen Beşiktaş'ın yolda olduğunu müjdeledi. 

Fulya yolu 

BEŞİKTAŞ'IN denemek için Türkiye'ye getirdiği Nijeryalı orta saha oyuncusu Muhammed Suleymanou, Fulya Tesisleri'nde PAF takımı ile birlikte idmanlara başladı. Asbaşkan Kıvanç Oktay, genç futbolcunun durumunun belirsizliğini koruduğunu açıkladı. Oktay, "Takımın düzenini bozmamak için ayrı olarak çalışıyor. Sezon sonunda kalabilir de, gidebilir de" dedi. 

Kapılar açıldı 

TEKNİK Direktör Rıza Çalımbay, A takım kadrosuna PAF'tan takviyeler yapabileceğini söyledi. Çalımbay, Rıza, Adem ve İbrahim gibi oyunculardan faydalanmak istediğini belirterek, "Örneğin Serdar İstanbulspor'da oynayıp, yuvaya hazır dönecek. Kiralık olan Sinan, Yasin ve Okan gibi oyuncuları izliyoruz. Durumlarını tekrar gözden geçireceğiz" yorumunu yaptı. 

Gol çalıştılar 

Gençler provası 
KARTAL, Gençlerbirliği ile İnönü Stadı'nda oynayacağı zorlu 90 dakikanın hazırlıklarını dün yaptığı tek antrenmanla sürdürdü. Teknik Direktör Rıza Çalımbay, idman sırasında her iki kanattan ortalar yaptırarak, son vuruşlara ağırlık verdi. Carew, Sergen, İbrahim Akın, Veysel ve Ahmet Dursun attıkları gollerle Çalımbay'ın yüzünü güldürdü. 

İpler sıkıldı 
TEKNİK Direktör Rıza Çalımbay, hata yapan oyuncularını sık sık uyarırken, puan kaybı istemediğini dile getirdi. Siyah - Beyazlı takım, Gençlerbirliği maçının son çalışmasını bugün basına kapalı yapacağı antrenmanla tamamlayıp, kampa girecek. Bu arada Ramazan ve Çağdaş'ın A Milli Takım'a çağrılması teknik kadroyu sevindirdi. 


</TEXT>
</DOC>
