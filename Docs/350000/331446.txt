<DOC>
<DOCNO> 331446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko42.html </URL>
<DATE> 2005/04/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dünya Bankası Türkiye'deki büyüme, küresel büyümeye de katkı yapıyor 
</HEADLINE>
<TEXT>

     Dünya Bankası, Avrupa Birliği AB sürecindeki Türkiye'deki hızlı büyümenin, küresel büyümeye de katkıda bulunduğunu bildirdi. 
     Dünya Bankası'nın 2005 yılı Küresel Kalkınma Finansı Raporu'nda yer alan değerlendirmeye göre, AB'ye katılan Orta Avrupa ve Baltık ülkeleri ile AB tam üyeliğine aday olan Türkiye, Bulgaristan, Hırvatistan ve Romanya'nın ekonomik olarak gelişme kaydettiler. 
     AB süreci, gerek Türkiye, gerekse diğer aday ülkelerin ekonomik büyümelerine olumlu katkıda bulundu. 
     Raporda, Türkiye, Rusya, Çin ve Hindistan ülkelerinin güçlü bir büyüme içinde oldukları da vurgulandı. 
     Türkiye gibi gelişmekte olan ülkelerdeki ekonomik performansın 2004 yılında artış göstermesi sonucu, bu ülkelere daha çok yatırım geldiği ve bu ülkelerin de 2005 yılında da, gelişmiş ülkelerin aksine daha istikrarlı bir büyüme sağlayacakları kaydedildi. 
     Raporda, gelişmekte olan ülkelerin, ABD'nin enflasyonist baskı karşısında faiz oranlarını yüksek miktarda arttırması veya yüksek Cari İşlemler Açığı sonucu, ABD Doları'nın daha çok değer yitirerek uluslararası mali dengeyi bozması gibi sorunlara karşı hazırlıklı olmaları gerektiği de vurgulandı. 
     Dünya Bankası raporunda, gelişmekte olan ülkelerin, halen uygun olan uluslararası ortamdan faydalanmaya devam etmeleri ve sıkı maliye politikalarını uygulamayı sürdürmeleri tavsiye edildi. 
     
</TEXT>
</DOC>
