<DOC>
<DOCNO> 319866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yasam/axyas02.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 36 ülke aç 
</HEADLINE>
<TEXT>


Birleşmiş Milletler, kuraklık ve iç savaş nedeniyle gıda yardımına muhtaç ülkeler listesini açıkladı. Afrika ve tsunami mağduru ülkeler ilk sırada... 

DIŞ HABERLER SERVİSİ 

Birleşmiş Milletler BM Gıda ve Tarım Örgütü FAO tarafından yayımlanan raporda, başta Afrika kıtasındaki ülkeler olmak üzere pek çok ülkenin açlık sınırında olduğunu duyurdu. Afrika'da 23 ülkenin gıda yardımına ihtiyaç duyduğunu vurgulayan FAO, Eritre'de yıllardır süren kuraklığın tarıma ve hayvancılığa zarar verdiğine, Sudan'da ise silahlı çatışmalar ve kuraklık nedeniyle elde edilecek ürünün ortalamanın altında olacağına dikkat çekti. FAO, Zimbabve, Lesotho ve Swaziland gibi ülkelerde de gıda durumunun endişe verici olduğunu açıkladı. 

Tsunami de vurdu 
Raporda ayrıca, 26 Aralık'taki deprem ve tsunami felaketinden en fazla etkilenen Güney Asya ülkeleri Endonezya, Sri Lanka, Maldivler, Hindistan ve Tayland'da 1.3 milyondan fazla kişinin gıda yardımı aldığı vurgulandı. Bu ülkelerde felaketin, balıkçılık, tarım ve hayvancılığa da büyük darbe vurduğu kaydedildi. 




</TEXT>
</DOC>
