<DOC>
<DOCNO> 301655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo24.html </URL>
<DATE> 2004/12/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Basketbolda şike tartışmaları... 
</HEADLINE>
<TEXT>

     A Milli Basketbol Takımı'nın 2. olduğu 2001 Avrupa Şampiyonası'nda şike yapıldığı iddiaları, milli takım teknik heyeti ve oyuncularını üzdü. 
     Avrupa ikincisi olan milli takımın menajeri Doğan Hakyemez, antrenörü Çetin Yılmaz, oyuncularından Orhun Ene ve Mirsad Türkcan, Polat Renaissance Otel'de düzenledikleri basın toplantısında, Türkiye'deki Avrupa Şampiyonası'nda şike yapıldığı şeklindeki tartışmaların kendilerini üzdüğünü söylediler. 
     Doğan Hakyemez, Türk Milleti'ne ilk kez ikincilik yaşatan kişiler olarak, şike iddialarını ortaya atanları kınamak için toplantı yaptıklarını belirterek, ''2001'de 70 milyonun gözleri önünde bu oyuncular, son damlasına kadar terlerini akıtarak ikincilik elde etmişlerdir. Bunu kimsenin karalamasına izin vermeyeceğiz'' dedi. 
     Türk takımlarına ters gelen İsviçreli hakem Lehman'ın, İspanya maçını yönetmesini istemediklerini ifade eden Hakyemez, ev sahibi takımların böyle bir şeyi istemesinin normal olduğunu söyledi. 
     
     AYDIN ÖRS TELEFONLA KATILDI 
     2001'de A Milli Basketbol Takımı'nın başantrenörü olan Aydın Örs, halen çalıştırdığı Fenerbahçe ile antrenmanda olduğu için, toplantıya telefonla katıldı. 
     Örs, alın teri ve emekleriyle kazandıkları Avrupa ikinciliğinin seçim malzemesi olarak kullanılmasının ve elde edilen başarının karalanmasının büyük bir haksızlık olduğunu söyledi. 
     Avrupa Şampiyonası'nda, İspanya maçında 15 sayı öndeyken son periyotta 1 sayı geriye düştüklerini hatırlatan Aydın Örs, şunları kaydetti 
     ''İddia edildiği gibi hakemlerin müdahalesi olsa, 15 sayının kapanmasına müsaade ederler mi Büyük bir efor sarf ederek maçı kazandık. Daha sonra oynadığımız Hırvatistan, Almanya ve finalde Yugoslavya maçlarının hakemlerine bakmak lazım. Final maçında çok ucuz düdüklerle kaybettiğimizi düşündüğümüzde, bunun böyle olmadığını görürüz.'' ''Kimse federasyon başkan adaylarının arkasına sığınıp böyle şeyler yapmasın'' diyen Örs, ''Tarihinde ilk kez Avrupa ikincisi olduğumuzda bile bunu doya doya kutlayamıyor, sonraki nesillere aktaramıyoruz. Bunları üzüntüyle karşılıyorum'' diye konuştu. 
     
     YILMAZ ''PROTESTO EDİYORUM'' 
     Antrenör Çetin Yılmaz ise federasyon başkanlık seçimleri nedeniyle ortaya çıkan gerilimli tartışma boyutlarının, kendilerini çok rahatsız edici platforma kaydığını ifade ederek, şunları söyledi 
     ''2001 yılında almış olduğumuz başarının, ne amaçla olursa olsun karalanmasına ve emeğimize saygısızlık edilmesine sessiz kalamam. Kimse bu başarıyı kendine mal edemeyeceği gibi ayaklar altına da alamaz. Son günlerde yapılan bu açıklamaları en sert biçimde protesto ve basketbol kamuoyuna şikayet ediyorum.'' O dönemde milli takımın kaptanı olan Orhun Ene, Türk basketbolunun en büyük başarısının gölgelenmek istendiğini vurgulayarak, ''Böyle bir başarıyı içimizdeki insanların kötülemesi kabul edilemez. Avrupa'da maçlarda kendimizi mağdur hissettiğimiz, soyunma odasında hüngür hüngür ağladığımız zamanlar oldu. Herkesin başarımıza saygı duyması gerekir'' dedi. 
     Mirsad Türkcan da en mutlu günlerini Türk Milli Takımı'nda yaşadığını belirterek, ''Çok üzüldüm. Türk basketbolu son 12 senede her yerde büyüdü. Mehmet, Hidayet, İbrahim NBA'de, ben ve Hüseyin Avrupa'da oynuyoruz. Bu tür şeyler Türk basketboluna zarar veriyor. Çok çirkin şeyler'' diye konuştu. 
     2001 Avrupa Şampiyonası Organizasyonu Ankara grubu teknik komite üyesi Necip Kapanlı da toplantıya telefonla katıldı. O dönemde Türkiye-İspanya maçını yönetebilecek 4-5 hakem olduğunu belirten Kapanlı, ''Türk takımlarına ters gelen Lehman'ın atanmasının doğru olmadığını söyledim ve İsviçreli hakemi o maça atamadık. İspanyol antrenör maça ön yargılı çıkmıştı. Hücum faule itiraz ederken elleri cebinde, hakeme Kaç para aldın deyince doğal olarak diskalifiye oldu. Hiç kimse Avrupa ikinciliğine gölge düşürmesin'' dedi. 
     
</TEXT>
</DOC>
