<DOC>
<DOCNO> 311361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy15.html </URL>
<DATE> 2005/02/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Baykal Dış politika Erdoğan ve Gül'e bırakılmayacak kadar ciddi durumda 
</HEADLINE>
<TEXT>

     CHP Genel Başkanı Deniz Baykal, hükümetin Ortadoğu politikasını eleştirerek, ''Artık öyle anlaşılmıştır ki Türkiye'nin dış politikası, bugünkü Sayın Başbakan'a ve Sayın Dışişleri Bakanı'na emanet edilemeyecek kadar ciddi bir tablo ile karşı karşıyadır'' dedi. 
     Baykal, partisinin grup toplantısında yaptığı konuşmada, Irak'ta yapılan seçimler, SEKA Fabrikası'nın kapatılması kararı ile RTÜK üyelerinin seçiminin Bakanlar Kurulu tarafından yapılmasını öngören tasarıyı değerlendirdi. 
     CHP Genel Başkanı Baykal, Irak'ta seçimlerin yapılmasının ülkenin normalleşmesi, huzura kavuşması, barış ve istikrarın ön plana çıkmasının yolunu açması gerekirken, yeni tartışmalara yol açtığını ifade etti. Irak'ta yapılan seçimlerin siyasi tercihi değil, etnik, mezhepsel, dini kimlikleri yansıttığını kaydeden Baykal, ''Seçimler, Irak'ta müdahale sonrası ortaya çıkan kültürel, sosyal parçalanmanın somutlaşması anlamına geliyor'' dedi. 
     Seçimlerin, Irak'ta bir kimlik çatışmasına sürüklenildiğini gösterdiğine dikkati çeken Baykal, sözlerini şöyle sürdürdü 
     ''İnsanların kendilerini kimlikleri ile ifade eder, siyasetle etnik kimliklerini özdeşleştirir duruma gelmesi, Ortadoğu'yu çok ciddi sorunlarla sıkıntılarla karşı karşıya bırakabilir. Şu ana kadar görülen sıkıntıların altında da bu yatmaktadır. Bizi müdahale öncesi telaşlandıran 'Yapmayın, Pandora'nın kutusunu açmayın' diye feryat etmeye götüren kaygı buydu. 
     Seçim çerçevesi içinde herkes kendi etnik mücadelesini götürmeye başladı. Maalesef Irak'taki askeri güçler, bu gelişmeyi önleyici bir arayış içine girmeye yönelmedi. Irak'ta silahsızlanma gerçekleştirilmedi, kaynaştırmaya yönelik bir girişim ortaya çıkmadı. Birileri silahlı, birileri himaye altında silahlı...'' 
     
     ''TÜRKİYE'NİN TEZLERİ İTİBAR GÖRMEDİ...'' 

     Bu tablonun Irak'ta Türkiye'nin beklentilerine ters bir gelişme ortaya koyduğunu kaydeden Baykal, ''Irak'taki bu etnik parçalanma bizi kaygılandırıyor. Bunun sonu etnik çatışma olur'' diye konuştu. Baykal, Türkiye'nin Irak'ın toprak bütünlüğünü temel alan tezlerini müttefiki olan ABD'ye anlatmayı başaramadığını savundu. Türkiye'nin bu konudaki duyarlılıklarının, tezlerinin itibar görmediğini ifade eden Baykal, şunları söyledi 
     ''Hükümet, etkisiz kalmıştır. Türkiye'nin görüşleri gündemden düşmekte, biz her yeni gelişmeye yeniden intibak etme çabasına girme durumundayız. Bu üzüntü vericidir, bir ciddi gerileme söz konusudur. Irak'ta bizi çok rahatsız eden bir parçalanma şekillenmeye başlamıştır. Kuzey Irak'ta bu tablo kendini göstermektedir, Kerkük'te çok net bir şekilde bu tablo ortaya çıkmıştır. Kerkük'ün nüfus yapısı koalisyon güçlerinin bilgisi altında çarpıtılmıştır. Türkiye'nin uyarıları etki sergilememiştir. Bu uyarılara karşı daha önce 'sizi anlıyoruz' deniliyor, gereği yapılmıyordu. Bizi idare etmeye yönelik değerlendirmeler yapılıyordu. Geldiğimiz noktada açıktan 'siz bu işi unutun' deniliyor. ABD Dışişleri Bakanlığı'nın üç numarası Feith 'siz işinize bakın' demiştir. Bizim hükümet bunları dinlemek durumunda kalmıştır.'' 
     
     ''KIRMIZI ÇİZGİLER ORTADAN KALKTI'' 

     Konuşmasında Türkiye'nin Irak konusundaki kırmızı çizgilerinin ortadan kalktığını da savunan Baykal, son gelinen noktanın ''Soydaşlarımıza zarar verecek gelişmelere seyirci kalamayız'' olduğunu söyledi. Baykal, Türkiye'nin zamanında gereğini yapmamasının bu gelişmelerin altında yatan temel neden olduğunu ifade ettiği konuşmasında, niyet beyanı ile sonuç alınamayacağını kaydetti. Kararlılık sergilenmesi gerektiğini bildiren Baykal, ''Sadece niyet beyanı ile yetinilmiş, bunun, dostlarımız tarafından itibar göreceği, önemseneceği ve gereğinin tereddütsüz yapılacağı bir Pollyanna politikası içine Türkiye, Ortadoğu'da girmiştir. Geldiğimiz nokta hayal kırıklığıdır'' diye konuştu. 
     
     ''YOĞUN DİPLOMATİK TRAFİK'' 

     CHP Genel Başkanı Baykal, Türk yetkililerinin sadece ''şikayet'' ifade eden açıklamalar yaptığını, Ortadoğu'nun Türkiye'nin kontrolü altından çıktığını, ancak bu arada da Türkiye'ye yönelik yoğun bir diplomatik trafik yaşandığına dikkati çekti. 
     Türkiye'nin dış politikada yeni bir kritik döneme sürüklendiğini ifade eden Baykal, şöyle konuştu 
     ''Karşımızda yer alan tablo, maalesef pek çok sıkıntıyı beraberinde getirmektedir. Türkiye'yi yönetenlerin bu gelişmeler karşısında irade, kararlılık sergileme durumunda olmadıkları açıktır. Ülke yararlarını gözetmek yerine talepleri idare etmek, sıyırmak anlayışı içine girmişlerdir. Giderek tünel daralmıştır. Şimdi çok sıkıntılı bir tabloya Türkiye sürüklenmektedir. Çok ciddi bir ulusal kararlılığa, kamuoyunun duyarlılıklarının ortaya konulmasına ihtiyaç vardır. Dış politikayı kapalı kapılar arkasında pazarlıklarla götürme, hükümetin bileğini bükerek, hükümete baskı yönelterek sonuç alma sonucunu doğuran bir dış politika tarzı yerine, sorunları halkla paylaşan yeni bir anlayışa ihtiyaç vardır. Türkiye Ortadoğu'da yeni sıkıntılara çekilmek isteniyor. Türkiye'nin dikkatli olması lazım. Bu kararlılığı hep beraber sergilemek durumundayız. Artık öyle anlaşılmıştır ki Türkiye'nin dış politikası bugünkü Sayın Başbakan'a ve Sayın Dışişleri Bakanı'na emanet edilemeyecek kadar ciddi bir tablo ile karşı karşıyadır.'' 
     
     RTÜK'ÜN YAPILANMASI 

     Baykal, RTÜK'ün de içinde bulunduğu kurumların yeniden yapılanmasını öngören tasarıya ilişkin görüşlerini açıklarken de bunu bir ''geriye gidiş'' olarak nitelendirdi. RTÜK üyelerinin Bakanlar Kurulu tarafından atanmasının demokrasi açısından önem taşıdığını kaydeden Baykal, ''RTÜK'ün tarafsız, güvenilen, televizyon yayıncılığının sorunlarını objektif bir şekilde çözebileceğini ifade etme olanağı bundan sonra olmayacaktır'' dedi. Baykal, bunun ''Demokrasiden geriye dönüş, demokrasiden, denetimden kaçma çabasının bir tezahürü'' olduğunu söyledi. Bakanlar Kurulu'nun atadığı RTÜK üyelerinin TRT Genel Müdürü'nü belirlemesinin yanlış olacağını ifade eden Baykal, ''Bu, TRT'yi Anayasa'da öngörülen konumunun dışına çıkarma anlamına gelir'' diye konuştu. 
     İzmit'teki SEKA Fabrikası'nın kapatılması kararını da eleştiren Baykal, bunun, üzüntü verici olduğunu söyledi. Baykal, fabrikanın ''Üç daire fiyatına kurtarılabileceğini'', bunu yapmak yerine kapatılmasına karar vermenin anlaşılmaz olduğunu ifade etti. 
     Hükümetin özelleştirme politikalarını da eleştiren Baykal, ''Bütün bunları konuştuğumuzda bize 'dinozor' deniliyor. Ülkenin hakkını korumak suç oldu, neredeyse bunları konuşmayı yasaklayacaklar'' dedi. 
     Baykal, ''13. Olağanüstü Kurultay'da yaşanan terör ve şiddet olaylarının sorumlularının, partinin yetkili kurulları tarafından değerlendirileceğini'' söyledi. Baykal, ''Partimiz, bu süreçten arınarak çıkacak, bu olumsuzluklardan kendisini kurtaracaktır'' dedi. Baykal, partisinin grup toplantısında, 13. Olağanüstü Kurultay'da yaşananlara değinirken, kurultaya ilişkin görüntü kasetlerini izlemek üzere bir komisyon oluşturacaklarını ve ortaya çıkan tabloyu değerlendireceklerini belirtti. 
     Kavgaların içinde yer alanların CHP ile ilişkileri bulunmadığını, ''bir bölümünün Şişli'deki otopark mafyasının mensupları, bir bölümün de bar-pavyon bodyguardları olduğunu'' ifade eden Baykal, bunların ortaya konulacağını bildirdi. 
     Baykal, şöyle devam etti 
     ''Oradaki şiddet, terör uygulamalarının sorumluları kim olurlarsa olsunlar partimizin yetkili organları tarafından değerlendirileceklerdir. Partimiz, bu süreçten arınarak çıkacak, bu olumsuzluklardan kendisini kurtaracaktır. CHP'nin sorunu parti içi demokrasi sorunu değil, parti içinde sevgi, saygı, hukuka, partinin meşru organlarına gerekli saygı ortaya koyma sorunudur. 
     Herkes bilsin ki o güzel CHP, bütün güzellikleriyle yeniden doğacaktır. Elbette CHP içinde yarış olacaktır. Ama partiye ihanet etmek, partiyi çıkmaza sokmak, CHP'ye düşmanca davranmak isteyenlere fırsat verilmeyecektir. CHP ile kimsenin oynamasına fırsat verilmeyecektir.'' Baykal, verdikleri mücadelenin parti içi bir mücadele olmadığını CHP'yi gerçek kimliğiyle savunma, Türkiye'ye sahip çıkma mücadelesi verdiklerini ifade ederek, bunun, herkes tarafından çok iyi bilinmesini istedi. 
     
</TEXT>
</DOC>
