<DOC>
<DOCNO> 308482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur06.html </URL>
<DATE> 2005/01/22/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Diyarbakır... "Yaşaması imkansız" denilen bebek dünyaya geldi... 
</HEADLINE>
<TEXT>

     Diyarbakır'da 22 yıl çocuğu olmayan ve gördüğü tedavi sonucu ikiz hamile kalan kadının gebeliğinin 4. ayında bebeklerden biri düştü. Yaşaması mucize diye nitelendirilen diğer bebek ise sağlıklı şekilde dünyaya geldi. 
     Med-ART Kadın Sağlığı Merkezi Sorumlusu, Kadın Doğum Uzmanı Dr. Zeki Akkum, 22 yıldır çocuk özlemi çeken 37 yaşındaki hastası Hatice Dicle'nin, yaptıkları tedavinin ardından hamile kaldığını söyledi. 
     İkiz gebelik olarak sonuçlanan tedavide hastasının hiçbir şikayeti olmadığını ve herşeyin yolunda gittiğini belirten Akkum, şöyle konuştu 
     ''18. haftaya kadar şikayeti olmayan hastam hafif ağrı şikayetiyle geldi. Yaptığım muayenede bebeklerden birinin düşmekte olduğunu saptadım. Ancak, tedavi gebeliği olduğu için bebekleri gözden çıkarmak istemedik. Bu türden durumlarda rahim ağzına dikiş koyuyoruz. Ama bunu yapmaya fırsat kalmadan bebeklerden biri düştü. Normalde rutin uygulamamızda ikinci bebeği de hemen almaktı. Ama bebeğe dokunmak istemedik. Düşecekse de kendi düşsün istedik. 3 gün bekledik. Bebeğin hala düşmediğini görünce şansımızı denemek istedik. Bu arada anneye iltihap riskini azaltmak için antibiyotik tedavisine başladık. 3 günün sonunda rahim ağzına dikiş koyduk. Erken doğum kasılmasını önlemek için de ilaç tedavisine başladık. Bir hafta sonra da anneyi eve gönderdik.'' 
     
     ''ANNENİN ŞANSI'' 
     Akkum, aileye sürekli olarak diğer bebeğinde düşme riskinin büyük olduğunu, yaşaması durumunda bir mucizenin gerçekleşeceğini söylediğini anlatarak, şöyle konuştu 
     ''Umutlanmamalarını, bir maceraya atıldığımızı söyledik. Fakat, herşey yolunda gitti. Bebek yaşamak için adeta direndi. Anne normal gebelik sürecini tamamladı. Bebek, sezaryanla yaptığımız doğumda 4 kilo 200 gram olarak dünyaya gelmeyi başardı. Dünya tıp literatüründe bildiğimiz kadarıyla bu şekilde doğan bebek yok. Bu durumlarda anne karnında ikinci bebeğin en fazla 12 hafta kaldığını biliyoruz. Yöntem olarak deneniyor, ama başarı şansı olmuyor. Biz tam 19 hafta 2 gün sonra ikinci bebeği sezeryanla doğurttuk. Bizim hastamızda düşen bebeğin 'eşi' de düşmedi. Biz onu doğumla birlikte çıkardık. Bu son derece nadir görülen bir olay. Dünyada bu kadar uzun bekleyen bebek yok. Annemiz de, erkek olan bebeğimizde son derece sağlıklı. Böyle bir olayda benim de katkımın olması büyük mutluluk. 22 yıllık özlemi sona erdirmek çok güzel. Bu bir mucize ve annenin şansıdır.'' 
     
     22 YILLIK ÖZLEM SONA ERDİ 
     Ev hanımı olan anne Hatice Dicle, 22 yıllık anne olma özleminin sona erdiğini, kucağına aldığı bebeğin kendisinin olduğuna hala inanamadığını belirterek, ''Benim olduğuna inanamıyorum. Bir mucize gerçekleşti. Bebeklerden birini kaybedince dünyam başımı yıkıldı. Çok umutsuzdum. Ama bebeğim hayata tutunmayı başardı. Bu mutluluğu doktorum sayesinde tattım'' diye konuştu. 
     Baba Ahmet Dicle de 45 , Diyarbakır TEDAŞ Müessese Müdürlüğü'nde şoför olarak çalıştığını, baba olduğu için çok mutlu olduğunu ifade ederek, ''Çok mutluyum. 22 yıldır bu günü bekliyorduk'' dedi. 
     
</TEXT>
</DOC>
