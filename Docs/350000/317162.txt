<DOC>
<DOCNO> 317162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun23.html </URL>
<DATE> 2005/02/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
KKTC seçimi Rum basınında manşetlerde... 
</HEADLINE>
<TEXT>

     Güney Kıbrıs'ta yayımlanan gazeteler, KKTC'de dün yapılan erken genel seçim sonuçlarına ilişkin haberlere geniş yer verdi. 
     Fileleftheros gazetesi manşetten verdiği haberde, KKTC Başbakanı Mehmet Ali Talat'ın ''Ankara'nın teşvikiyle seçildiğine, Talat'ın tek başına iktidara gelme hedefine ulaşmamakla beraber, dünkü seçimlerin şüphesiz galibi olduğuna'' dikkat çekti. 
     Gazete, ''Ankara'nın başından itibaren Talat'lı bir hükümeti desteklediğini, Talat'ın Kıbrıs konusunda yeni harekette bulunmasının beklenmediğini, çünkü Türkiye'nin bu dönem için izlediği taktiğin pasif bekleyiş mantığına dayandırıldığını, 'imaj yaratma taktiği' olduğunu ve Papadopulos'ta olan top kendisi tarafından sahaya atılmadan hiçbir girişimde bulunmama kararlılığını sürdürdüğünü'' savundu. 
     Fileleftheros, seçimlerde büyük mağlubiyeti Mustafa Akıncı ve Derviş Eroğlu'nun yaşadığını yazdı. İç sayfalarında iki tam sayfasını seçimlere, seçim sonuçlarına ve yapılan açıklamalara ayıran gazete, şu ifadeleri kullandı 
     ''Talat yüzde 45'lik rahat bir galibiyet elde etti. Akıncı'nın partisi korku filmi yaşadı. Serdar Denktaş ve Derviş Eroğlu güçlerini korudular. Serdar Denktaş ortaklığında hükümet.'' Haravgi gazetesi, ''Çözüm seçeneği'' başlıklı haberinde, '' İşgal bölgelerindeki seçimlerin net mesajı bu. Zafer CTP'nin. Avrupa Komisyonu Talat'ın zaferini kutladı. AKEL'den tebrik'' ifadesini kullandı. 
     Alithia gazetesi, ''Talat'tan Kıbrıs Rumlarına barış eli'' başlıklı haberinde, ''Talat'ın, seçimlerdeki başarısından hemen sonra diyalog çağrısında bulunduğunu'' yazdı ve şu görüşlere yer verdi 
     ''Kıbrıs sorununa yan etkileri olan zafer, Tasos'a barış eli uzatıyor ve onu karşılık vermeye çağırıyor. Dünkü seçimler Talat'ı daha da güçlendirdi. Talat'ın diğer hedefi Kıbrıs konusunda denetimi tam olarak ele almak. Seçimlerde nihai sonuçlar Serdar Denktaş'la yeni bir işbirliği.'' Simerini gazetesi, ''Çamur attı ve birinci geldi'' başlıklı haberinde, Talat'ın gücünü artırdığını ve çözüm konusunda iyimser olduğunu kaydetti. 
     Politis gazetesi, ''Görüşmeci Talat'' başlığını kullandığı haberinde, şunları kaydetti 
     '' İşgal bölgelerindeki oyunun egemeni O. Kutlamalar bugün. Kıbrıs Türkleri Rauf Denktaş'ı destekleyen geleneksel güçleri bir kenara itti. Mehmet Ali Talat nasıl zafere ulaştı. Katılım yüksekti. Siyasi tabloyu artık Talat belirliyor. Tasos'a mesaj.'' Tharos gazetesi de haberini, ''Tam çoğunlukla zafer yine Talat'ın'' başlığıyla okuyucularına duyurdu. 
     

     
</TEXT>
</DOC>
