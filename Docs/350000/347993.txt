<DOC>
<DOCNO> 347993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur51.html </URL>
<DATE> 2005/06/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Karaman,Sakarya,Afyonkarahisar ve Turhal'da da sağanak yağış etkili oldu 
</HEADLINE>
<TEXT>

     Karaman, Sakarya, Afyonkarahisar ve Turhal’da, sağanak yağış nedeniyle bazı ev ve işyerlerini su bastı. 
     Karaman’da, öğle saatlerinde aniden başlayan sağanak yağış, kısa sürede kent merkezindeki yollarda geniş su birikintilerine neden oldu. 
     Aralıklarla devam eden yağış nedeniyle zemin kattaki birçok ev ve işyeri, yağmur suyuyla doldu. Rögarların tıkanması sonucu oluşan su birikintileri nedeniyle bazı yollar trafiğe kapandı. 
     Karaman Belediyesi, yağmur sularından zarar gören ev ve işyerlerinde çok sayıda ekiple tahliye çalışması yapıyor. Hasar tespiti çalışmalarının da başlatıldığı bildirildi. 
     
     MUDURNU DERESİ’NDE SU SEVİYESİ YÜKSELDİ 

     Sakarya’nın Akyazı İlçesi’nde de sağanak yağış, su baskınlarına neden oldu. 
     Akyazı Kaymakamı Hasan Karahan, yaptığı açıklamada, Dokurcun ve Beldibi beldelerinde etkili olan sağanak yağışın, Mudurnu Deresi’ndeki su seviyesinde yükselmeye neden olduğunu söyledi. 
     İki tavuk çiftliğini su bastığını, evlerin bahçelerinin su altında kaldığını ifade eden Karahan, "Ana yollar açık, bazı köy yollarında ise çamur ve ağaçlar var. Detaylı incelemelerde bulunuyorum. 
     Ekiplerimiz de olay bölgesinde. Korkulacak bir durum yok" dedi. 
     
     AFYONKARAHİSAR’DA METREKAREYE 21.6 KİLOGRAM YAĞIŞ 

     Afyonkarahisar’da da yaklaşık 30 dakika süren etkili yağmur, su baskınlarına neden oldu. 
     Edinilen bilgiye göre, metrekareye 21.6 kilogram yağış düşen Afyonkarahisar’da, Cumhuriyet Mahallesi’ndeki ev ve işyerlerinin bodrum katlarını su bastı. 
     Afyonkarahisar Belediyesi’ne bağlı ekipler, su altında kalan ev ve işyerlerinde tahliye çalışması yapıyor. 
     
     TURHAL’DA 10 ARAÇ YOLDA KALDI 

     Tokat’ın Turhal İlçesi’nde sağanak yağışın ardından meydana gelen selde, çok sayıda evi su bastı, 10 araç yolda mahsur kaldı. 
     Alınan bilgiye göre, Binevler, Hacılar, Elalmış ve Yavşan bölgelerinde, çok sayıda evi su bastı. Can kaybının yaşanmadığı selde, yolda mahsur kalan araçlar çekiciler tarafından kurtarılmaya çalışılıyor. 
     Yeşilırmak ve Çivril Deresi’nin sularının yükselmesi üzerine, belediye ekipleri, dere yataklarında genişletme çalışmaları başlattı. 
     
</TEXT>
</DOC>
