<DOC>
<DOCNO> 305849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo29.html </URL>
<DATE> 2005/01/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ve Morientes Liverpool'da... 
</HEADLINE>
<TEXT>

     Real Madrid'in golcü futbolcusu Fernando Morientes, İngiltere'nin FC Liverpool takımına transfer oldu. 
     Real Madrid'ten yapılan açıklamada, her iki kulübün de transfer konusunda anlaşmaya vardığı belirtilirken, Morientes'in transferi için FC Liverpool'un Real Madrid'e 11.7 milyon dolar ödeyeceği kaydedildi. 
     İngiliz kulübüyle 4 yıllık anlaşmaya varan Morientes'in, sağlık kontrolünden geçmek için İngiltere'ye gideceği ve hafta sonunda yapılacak FC Liverpool-Mahchester United maçında forma giyebileceği bildirildi. 
     Real Madrid'e 1997 yılında gelen ünlü golcü, şimdiye dek çıktığı lig maçlarında 100'den fazla gol atama başarısı göstermiş ve dünyaca ünlü kulüple 3 kez Avrupa Şampiyonlar Ligi şampiyonluğuna ulaşmıştı. 
     Özellikle 2002 yılında İspanyol kulübüne Ronaldo'nun transfer olmasıyla fazla forma şansı bulamayan Morientes, geçen sezon AS Monaco'da kiralık olarak oynamış ve takımının Avrupa Şampiyonlar Ligi'nde final oynamasına katkı sağlamıştı. 

     
</TEXT>
</DOC>
