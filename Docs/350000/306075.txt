<DOC>
<DOCNO> 306075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun27.html </URL>
<DATE> 2005/01/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sofya 'çöp şehir' oldu 
</HEADLINE>
<TEXT>

     Bulgaristan'ın başkenti Sofya ''çöp şehir'' görünümüne büründü. 
     Şehir çöplüğünün bulunduğu Suhudol bölgesinde yaşayan halkın çevre kirliliği yarattığı gerekçesiyle çöplüğün derhal kapatılması talebiyle başlattığı protesto gösterileri yüzünden, kentte 5 gündür çöp toplanamıyor. 
     Belediye yetkilileri, protestoları düzenleyen ve şehir çöplüğünü kuşatarak çöp kamyonlarının girişine izin vermeyen halkla henüz bir anlaşma sağlanamadığını ve bu yüzden Sofya'nın cadde ve sokaklarında yaklaşık 5 bin ton çöp biriktiğini açıkladı. 
     Sofya Belediye Başkanı Stefan Sofiyanski başkanlığında bugün olağanüstü toplantı yapan belediye meclisi, Suhudol çöplüğünün en kısa sürede kapatılması kararını aldı. Ancak kararda çöplüğün kapatılmasıyla ilgili kesin tarihin belirtilmemesi protestocuları tatmin etmedi. 
     Bu arada, Merkez Hijyen Enstitüsü, çıkması muhtemel salgın hastalıkların engellenmesi için belediyeden şehirde biriken çöplerin üzerine klor dökülmesini istedi. 
     Sağlık uzmanları ise Sofyalıların başta Hepatit A olmak üzere birçok bulaşıcı hastalık tehdidiyle karşı karşıya olduğunu açıkladı. Uzmanlar, başkentte 15 bini aşkın sokak köpeklerinin yiyecek bulmak için konteynırları karıştırıp çöpleri dağıtmalarının da salgın hastalıkların patlak verme riskini artırdığını söyledi. 
     Çevre Bakanlığı'na bağlı denetim uzmanları da kirlilik nedeniyle belediyeye ceza tutanakları yazmaya başladı. 
     
</TEXT>
</DOC>
