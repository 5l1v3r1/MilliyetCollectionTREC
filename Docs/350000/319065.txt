<DOC>
<DOCNO> 319065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo13.html </URL>
<DATE> 2005/02/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Konyaspor Kayseri'yi geçti 3-1 
</HEADLINE>
<TEXT>

     Süper Lig'de Konyaspor, sahasında konuk ettiği Kayserispor'u 3-1 mağlup ederek puanını 28'e çıkardı. 1-0 geriye düşen yeşil-beyazlılar Erhan Albayrak 2 ve Levent'in sayılarıyla sahadan 3-1 galip ayrıldı. 
     13. dakikada, Cem Karaca'nın soldan ortasında kaleciyi geçen topa uygun pozisyondaki Bülent dokunamayınca Kayserispor bir golden oldu. 
     26. dakikada, orta sahadan aldığı pasla Konyaspor ceza alanına giren Mehmet Topuz, kaleci ile karşı karşıya kaldı. Mehmet'in vuruşunda kaleci Özden meşin yuvarlağı ayaklarıyla çıkardı. 
     33. dakikada, orta sahadan kendi getirdiği topla ceza alanına giren Mehmet Topuz'un sert vuruşunda meşin yuvarlağı kaleci Özden güçlükle çıkardı. 
     40. dakikada, kazanılan serbest vuruşta topun arkasına geçen Ceyhun'un kaleye yaklaşık 30 metre uzaklıktan şutunda kaleci Metin meşin yuvarlağı kornere çeldi. 
     42. dakikada, soldan Konyaspor cezaalanına giren Tomas'ın sert vuruşunda kaleci Özden'den seken topu Bülent boş kaleye gönderdi 0-1. 
     45. dakikada, Kayserispor ceza yayına yakın noktada yaşanan karambolde defanstan dönen topa Erhan Albayrak sert vurdu. Meşin yuvarlak defans oyuncularına çarparak ağlarla buluştu 1-1. 
     Maçın ilk yarısı 1-1 beraberlikle tamamlandı. 
     
     İKİNCİ YARI 

     İlk yarıya oranla daha gergin geçen maçın ikinci yarısında Konyaspor, taraftarlarının desteğiyle galibiyete ulaştı. 
     51. dakikada Yasin'in sağ kanattan kullandığı taç atışında ceza alanı içinde topla buluşan Levent'in dokunduğu meşin yuvarlak, kaleci Metin'den döndü. Pozisyonu yakından izleyen Erhan Albayrak'ın tamamladığı top filelere gitti 2-1. 
     68. dakikada ilginç bir olay gerçekleşti. Hakeme itiraz eden yedek kulübesindeki Zafer Biryol sarı kart gördü. İtirazlarını sürdüren Biryol'a hakem Zafer Önder İpek 2. sarı kartın ardından kırmızı kart gösterdi. Hakem, bu duruma tepki gösteren Konyaspor Antrenörü Hamza Hamzaoğlu'nu da Biryol ile birlikte soyunma odasına gönderdi. 
     66. dakikada soldan köşe atışını kullanan Bülent'in ortasında, ceza alanında topa yükselen Murat Duman'ın kafa vuruşunda, meşin yuvarlak yandan auta çıktı. 
     76. dakikada Yasin'in ara pasında, ceza alanına girmek üzere olan Muhammed Hanifi'yi Kayserispor savunma oyuncusu Ali düşürdü. Hakem, Ali'yi kırmızı kartla oyun dışı bıraktı. 77. dakikada hakeme itiraz eden İbrahim de sarı kart gördü. 
     Hakem 85. dakikada Kayserispor Antrenörü Kemal Özdeş'i de itirazları nedeniyle soyunma odasına gönderdi. 
     88. dakikada Muhammed Hanifi, ceza alanına havadan gelen topu kalecinin üzerinden aşırdı. Topu önünde bulan Levent'in vuruşunda, meşin yuvarlak ağlarla buluştu 3-1. 
     Kalan dakikalarda başka gol olmayınca, maç Konyaspor'un 3-1 üstünlüğüyle sona erdi. 
     
     KÜNYE 

     

Stat Atatürk. Hakemler Zafer Önder İpek x, İsmail Köse x, Mustafa Yalçınkaya x. Konyaspor Özden xxx, Suat xx, Alper xx Dk. 46 Altan xx , Tayfun xxx, Erhan xxx, Ceyhun xxx Dk. 82 Camara , Hasan xx, Levent xx Dk. 90 Ernani , Yasin xxx, Muhammed Hanifi xx, Baliç xx. Kayserispor Metin xx, Murat x, Ali xx, Brabec xx, Johnson xx, Mehmet Topuz xx Dk. 62 Müslüm x , Ergün x Dk. 75 Gökhan x , Cem Karaca xx Dk. 57 Balili x , İbrahim x, Tomas xx, Bülent xxx. Goller Dk. 42 Bülent, Dk. 45 ve 51 Erhan Albayrak, Dk. 88 Levent. Sarı Kartlar Dk. 34 Murat, Dk. 65 Müslüm, Dk. 77 İbrahim, Dk. 87 Johnson, Dk. 90 Bülent Kayserispor , Dk. 45 Yasin, Dk. 61 Suat, Dk. 80 Özden Konyaspor . Kırmızı Kartlar Dk. 68 Zafer Biryol Konyaspor , Dk. 76 Ali Kayserispor .      
     ''KAYSERİSPOR, LİGDEN DÜŞECEK BİR TAKIM DEĞİL'' 

     Konyaspor Teknik Direktörü Saffet Susiç, Kayserispor'un ligden düşecek bir takım olmadığını söyledi. 
     Saffet Susiç, Kayserispor maçının ardından düzenlediği basın toplantısında, karşılaşmanın kendileri açısından da zor geçtiğini bildirdi. 
     Kayserispor'un, ligden düşecek bir takım olmadığını vurgulayan Susiç, ''Rakip takım, özellikle ilk yarıda bizi oldukça zorladı. Oyuncularımın ortaya koyduğu futboldan mennunum. Yediğimiz golün ardından galiyete ulaştığımız için mutluyuz. Zor bir işi başardık. Oyuncularımı kutluyorum'' dedi. 
     Kayserispor Teknik Direktörü Hikmet Karaman ise ilk yarıda pres yapan ve çok sayıda gol pozisyonu üreten takımın kendileri olduğunu söyledi. 
     İkinci yarıda net pozisyonların kaçmasının futbolcuların moralini bozarak oyun disiplininden kopmalarına neden olduğunu vurgulayan Karaman, şunları kaydetti 
     ''Orta hakeme çok fazla diyecek birşey yok, ancak yan hakemlerden biri çok büyük hatalar yaptı. Orta hakem bazen pozisyonları göremeyebilir, ancak söz konusu yan hakem hiçbir şekilde pozisyon takip edemedi. En az 5 pozisyon ofsayt olduğu halde, maçı devam ettirdi. Yanlış verilen kararlar, bizim gibi düşme pozisyonunda olan takımların canını yakıyor.'' İlk yarıda uygun pozisyonları değerlendirip rahatça sonuca gidebilme fırsatını kaçırdıklarını anlatan Karaman, ''Hakemler hata yapabilir. Ancak iyi oynadığınız bir maçta, hakem hataları nedeniyle moralinizi bozup oyun düzeninden koparsanız sonuç böyle olur. Bu, Türkiye'de sıkça yapılan hatalardan biridir. Bugün de aynı hatayı biz yaptık'' diye konuştu. 
     Karaman, fikstür avantajının bu yenilgiyle normale döndüğünü, hafta içinde Fenerbahçe ile yapacakları Türkiye Kupası maçının ardından ligde iyi sonuç almak için ne gerekiyorsa yapacaklarını sözlerine ekledi. 
     
</TEXT>
</DOC>
