<DOC>
<DOCNO> 336763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur20.html </URL>
<DATE> 2005/04/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İstiklal Caddesi'ne yeni düzenleme... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Beyoğlu İstiklal Caddesi'nin çevredeki sokaklarla birlikte yeniden düzenleneceğini bildirdi. 
     AA muhabirine konuyla ilgili bilgi veren Topbaş, İstiklal Caddesi'nin mevcut dokusunun Habitat döneminde baskı beton olarak yapıldığını, ancak alt yapı problemleri nedeniyle caddenin yılda en az 30-40 kez kazıldığını söyledi. 
     Bu sorunu çözmek için önce tüm alt yapı sistemini toplayacak bir galeri sistemi düşündüklerini, ancak bundan çok ciddi maliyet ve caddenin uzun süre kapatılmasını gerektireceği için vazgeçtiklerini anlatan Topbaş, geçmişte yapılmış olan ve kısmen galeri niteliği taşıyan yeri temizlediklerini kaydetti. Topbaş, alt yapıya paralel olarak caddenin zeminini de düzeltmeyi hedeflediklerini belirterek, şunları söyledi 
     ''İstiklal Caddesi'nin düzenlenmesi işinin ihalesini yaptık. 4 trilyon 650 milyar lira bedelle Gürsoy İnşaat ihaleyi aldı. İş kapsamında önce alt yapı tamamlanacak, ardından İstiklal Caddesi'nin zemini 8 santimetre kalınlığında granit plaka taşlarla kaplanacak. Gri, siyah ve bordo renkler kullanılacak. Gerektiği zaman da taşlar açılarak alt yapıya müdahale edilebilecek.'' 
     
     ''AĞAÇLAR SÖKÜLECEK'' 
     Topbaş, taşların özel olarak kesilip hazırlanacağını, bu nedenle malzeme hazırlandıktan sonra işe başlanacağını belirterek, ''Muhtemelen Haziran ayı sonu itibarıyla çalışmalar başlayacak ve 1.5-2 ay içinde bitirilecek'' dedi. 
     Caddenin konseptinde ağaç bulunmaması nedeniyle yeni düzenlemede ağaç olmayacağını da belirten Topbaş, ''Yeşillik olsun diye dikilen ağaçlar sökülerek başka yere taşınacak. Şu andaki ağaç diplerinin büyüklüğü ve çevresi sebebiyle de yürümeye ciddi anlamda engel teşkil ediyor'' diye konuştu. 
     
     ''SOKAKLARIN İHALESİ MAYIS AYINDA YAPILACAK'' 
     İstiklal Caddesi'ne paralel olarak Tarlabaşı Bulvarı ve Sıraselviler Caddesi arasındaki tüm sokakların da doğal malzemeyle yeniden düzenleneceğini belirten Topbaş, şunları kaydetti 
     ''Toplam 75 bin metrekare de sokak döşemesi yapılarak, sokakları çok daha kaliteli ve farklı hale getireceğiz. Sokakların düzenlenmesi işinin ihalesi de Mayıs ayının ilk haftasında yapılacak. Ancak çalışmalar caddeye paralel olarak başlayacak. Bu bölgelerde 1-2 noktadan trafik geçişi sağlanacak, diğer yerler yayalaşarak, aktivite merkezlerinin olduğu arka sokaklara kadar yaşayan bir Beyoğlu oluşturacağız. Böylece sadece İstiklal Caddesi'nin geçiş noktası olmasını önleyerek, sokaklarıyla bir bütünlük sağlayacağız.'' İstanbul Büyükşehir Belediye Başkanı Topbaş, ''Bu proje, benim Beyoğlu Belediye Başkanı iken hayalimdi. Proje o dönem hazırlandı, ancak o zaman bütçemiz yeterli olmadığı için gerçekleştiremedik. Talimhane de böyleydi. Ama o projeyi yaptık. Şimdi de İstiklal Caddesi'ni gerçekleştireceğiz'' dedi. 
     
</TEXT>
</DOC>
