<DOC>
<DOCNO> 327329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko09.html </URL>
<DATE> 2005/03/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tüzmen Sağlıklı bir ekonomiye sahibiz, kriz ortamı falan yoktur... 
</HEADLINE>
<TEXT>

     Devlet Bakanı Kürşad Tüzmen, Türkiye'nin ekonomik göstergelerinin olumlu olduğunu belirterek, ''Sağlıklı bir ekonomiye sahibiz. Kriz ortamı falan yoktur. Herkes işine gücüne baksın'' dedi. 
     Bakan Tüzmen, Gaziantep Büyükşehir Belediyesi tarafından İsmetpaşa Mahallesi'nde yaptırılan Pazar Yeri ve Et Hali Kompleksi'ni törenle hizmete açtı. 
     Tüzmen, açılış sonrasında gazetecilerin Türkiye ekonomisine ilişkin sorularını yanıtladı. Bakan Tüzmen, Türkiye ekonomisine ilişkin olarak şu anda herhangi bir kriz açıklaması yapılmasının bir espri olarak kabul edilmesi gerektiğini söyledi. 
     Türkiye'nin şu andaki ekonomik göstergelerinin büyümenin sürdüğünü gözler önüne serdiğine dikkat çeken Tüzmen, şöyle konuştu 
     ''Dış ticaretimiz çok büyük olduğu için artık gayri safi milli hasılamızın yarısını dış ticaretten geldiğini düşündüğümüz zaman sağlıklı bir ekonomiye sahip olduğumuz görülür. Ama, dış ticaret açığının azaltılması gerekir. Azaltılabilir, bunun çaresi var. Bu çare ihracatımızı artırmak. 
     Ne zaman ihracatımız ithalatımıza yakın bir noktaya gelir, o zaman biz bu sıkıntıları yaşamayız. Özetle kriz ortamı falan yoktur. Herkes işine gücüne baksın.'' Türkiye'nin eski dönemlerle karşılaştırma yapıldığı zaman ekonomik alanda çok iyi durumda olduğunun daha iyi görüleceğine işaret eden Bakan Tüzmen, şu bilgileri verdi 
     ''Türk ekonomisini, ihracat hamlelerinin yapıldığı 1981 yılı ile karşılaştıralım. Bu yıl, Türkiye'de çok önemli ihracat hamlelerinin yapıldığı önemli bir dönemdi. İhracat 4.9 milyar dolar, ithalat ise yaklaşık 9 milyar dolardı. 4 milyar dolar dış ticaret açığımız vardı. İhracatın ithalatı karşılama oranı ise yüzde 51 idi. 
     Biliyorsunuz o dönemlerde çok başarılı bir ekonomi idaresi oldu. Oysa bugün Türkiye'nin 160 milyar dolar dış ticaret hacmi var. İhracatımız 63 milyar dolar, ithalatımız ise 96-97 milyar dolar. İhracatın ithalatı karşılama oranı yüzde 65'lerde. Tabii ki dış ticaret açığımız var bunu azaltmamız mümkün. Bunun çaresi ihracatımızı daha da arttırabilmektir.'' 
     
     GÜMRÜKLERDE TAM OTOMOSYON 
     Bakan Tüzmen, gümrükleri modernize etmek için çok yoğun bir çalışma içinde olduklarını anımsatarak, sözlerini şöyle sürdürdü 
     ''Türkiye'nin gümrükleri o eski gümrükler değil. Gümrüklerimiz artık 160 milyar dolarlık ticaretin gerçekleştirildiği yerler haline geldi. Kolay değil. Gümrükleri, yasa dışı ticaretin en zor, yasal ticaretin en kolay şekilde yapılabileceği yerler haline getiriyoruz. Gümrüklerde yüzde 99.5 oranında tam otomasyona geçmiş durumdayız. 
     Modernizasyon çalışmalarımızı da sürdürüyoruz. Modernizasyon çalışmaları sonucunda gümrüklerde kaçak yakalama oranımız geçen yıl bir önceki yıla göre yüzde 40 arttı. Önceki yıl da bir önceki yıla göre kaçak yakalama oranımız yüzde 100 artmıştı. Yani gümrüklerde personelin görev yeri değişikliği de dahil olmak üzere her türlü düzenlemeyi yapıyoruz.'' Tüzmen, gazetecilerin Gaziantep Gümrük ve Muhafaza Başmüdürü Selahattin Aldemir'e dün bir memuru tarafından ''görev yeri değişikliği'' gerekçesiyle düzenlenen silahlı saldırı olayına ilişkin sorusu üzerine, ''Gümrüklerde, personel düzenlemeleri de dahil olmak üzere gerekli görülen her türlü düzenleme yapılıyor. Başmüdürümüz yetkisini kullanarak personelin görev yeri değişikliği konusunda tasarrufta bulunmuştur. Olay adli makamlara yansımıştır, gerekenler yargı tarafından yapılacaktır'' dedi. 
     Açılış törenine, AK Parti Gaziantep Milletvekilleri Fatma Şahin, Mehmet Sarı, Ahmet Uzer, Gaziantep Büyükşehir Belediye Başkanı Asım Güzelbey, Gaziantep Vali Yardımcısı Mehmet Kurdoğlu ve çok sayıda vatandaş katıldı. 
     
</TEXT>
</DOC>
