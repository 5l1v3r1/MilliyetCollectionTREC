<DOC>
<DOCNO> 323094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/spo01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fran'dan Yıldırım isyan 
</HEADLINE>
<TEXT>


İspanyol futbolcu, Gençlerbirliği karşısında İbrahim Üzülmez'in yerine Ahmet Yıldırım'ın oynadığını görünce, "Sakatım" dedi, idmana çıkmadı. Juanfran, bu isyanını Rıza Çalımbay'a da açık açık iletti 

ORHAN YILDIRIM 


Antrenmana çıkmamıştı 
GENÇLERBİRLİĞİ maçında dinlendirilmek amacıyla kadro dışı bırakılan İbrahim Üzülmez'in yerine Ahmet Yıldırım'ın görev yapması, Juanfran'ı isyan ettirdi. Sol kanat oyuncusu olmasına rağmen kendisinin düşünülmediğine tepki gösterdi, bundan dolayı önceki akşamki antrenmana da sakatlığını gerekçe gösterip katılmadı. İspanyol oyuncunun topuğunda ağrısı bulunduğu ifade edilmişti. 

'Bana yapılan haksızlık' 
JUANFRAN, antrenman sonrasında Teknik Direktör Rıza Çalımbay'ın çağrısı üzerine Ümraniye'ye gelerek hocasıyla görüştü. Çalımbay ile tartışan futbolcu, "Ben sol kanat oyuncusuyum. Ama o mevkiinin oyuncusu olmayanlar oynuyor. Bu haksızlık" dediği öğrenildi. İspanyol oyuncu dün bahane ettiği topuğundaki sakatlığı için Memorial Hastanesi'ne giderek MR çektirdi. 

Beşiktaş'ta görev değişimi 

Çiçekli karşılama 
KARTAL, yarın Ankaraspor karşısına yine farklı bir kadroyla çıkacak. Başkent'e iki gün önceden gidip, dün Bilkent Tesisleri'nde kampa giren Siyah - Beyazlılar'da, Juanfran'ın dışında, sakatlığı bulunan Sergen, Ronaldo, Pancu, Veysel ile formsuz Berkant yer almadı. Ankara'da kalabalık bir taraftar topluluğu tarafından karşılanan Beşiktaşlılar'a çiçek verildi. 

Koray liberoya 
ÇALIMBAY'IN, Gençlerbirliği karşısında oynatmadığı isimlere şans tanıması bekleniyor. Sol kanatta İbrahim Üzülmez'in görev almasına kesin gözüyle bakılırken, Çağdaş ve Ali'ye de yeşil ışık yaktı. Ronaldo'nun yokluğunda Koray ise liberoda oynatılacak. Pancu'nun yerine ise formayı Ahmed Hassan giyecek. Ayrıca Tayfun ya da Okan ikilisinden biri de orta alanda oynama şansı bulacak. 

Kartal'da faturayı futbolcu ödeyecek 

Beşiktaş Yönetimi, arka arkaya gelen başarısızlıklar nedeniyle, futbolculara yapılacak ödemelerde indirime gitme kararı aldı 
Yüzde 20-70 arasında 
GALATASARAY yenilgisinin ardından, Gençlerbirliği karşısında da iki puan kaybeden Beşiktaş'ta fatura futbolculara çıktı. Siyah - Beyazlı yönetim, ceza yerine, eski yönetimde 2. Başkan olarak görev yapan Hüsnü Güreli'nin taktiğini uygulayacak. Futbolcuların transfer taksidi, primleri ve maaş alacaklarından yüzde 20'den az olmamak koşuluyla indirime gidilecek. Bazı oyuncuların kesintisinin yüzde 70'e kadar artması bekleniyor. 

'Ödül varsa, ceza da var' 
SİYAH - Beyazlılar'daki yeni sistem, Trabzonspor maçının ardından uygulamaya konacak. Haftalık toplantıda bu konuyu tartışan yöneticiler, "Ödemelere baktığımızda, bizdeki kadar para ödeyen başka bir kulüp olmadığını görüyoruz. Ancak bireysel olarak, bazı takımlardaki birkaç oyuncu fazla para alıyor. Buna rağmen ortada büyük bir başarısızlık var. Nasıl başarıda ödemeler artıyorsa, tersi durumda da azaltmak şart" yorumunu getirdi. 

Carew tehlikesi 

ANKARA'YA 6 eksikle giden Beşiktaş'ta Carew'in oynaması da tehlikeye gitti. Kasığında çekme bulunan futbolcunun yarınki karşılaşmada forma giyip giyemeyeceği, bu sabah belli olacak. Gol atamamanın üzerinde baskı yarattığını vurgulayan Carew, "Bir gol atabilsem çok şey değişecek" diye konuştu. 

Kaybetme korkusu 

DEL Bosque döneminde Beşiktaş'ın en fazla oynayan isimleri arasında yer alan Okan Buruk, Rıza Çalımbay döneminde yedekte kalmasını saygıyla karşıladığını belirtti. Siyah - Beyazlılar'ın başarısızlığının temelinde "Acaba kaybedecek miyiz " korkusu bulunduğuna dikkat çeken tecrübeli futbolcu, "Kazandığımız maçları da iyi oynayarak değil, mücadele ederek galip bitirdik" dedi. İlk hedefinin ilk 11'e girmek olduğunu vurgulayan Okan, Galatasaray'a da dönmeyi düşünmediğini açıkladı. 


</TEXT>
</DOC>
