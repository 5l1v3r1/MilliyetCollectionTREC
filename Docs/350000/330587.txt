<DOC>
<DOCNO> 330587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/siyaset/asiy.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniversiteli polis'e veto 
</HEADLINE>
<TEXT>


Sezer, 10 bin üniversite mezununa polislik yolunu açan Emniyet Teşkilatı Yasası'nı, kamu yararıyla bağdaşmadığı ve Anayasa'ya aykırı olduğu gerekçesiyle iade etti 

ANKARA Milliyet 


Cumhurbaşkanı Ahmet Necdet Sezer, aralarında imam hatip liselilerin de bulunduğu 10 bin üniversite mezununa polislik yolu açan "Emniyet Teşkilatı Yasası"nı veto etti. Veto gerekçesinde, imam hatip mezunlarının polis okullarına alınmamasının uygun görüldüğü Anayasa Mahkemesi kararına atıfta bulunan Sezer, hangi nitelikteki fakülte mezunlarının polis olabileceğinin yasada gösterilmesi gerektiğini ifade etti. 
Yasayla, 6 aylık eğitimin polis olarak atanma için yeterli görüldüğünü kaydeden Sezer, düzenlemenin amacının, "bir polise düşen nüfus sayısındaki yükseklik" ve "toplumdaki suç sayısı ve türlerindeki artış" olduğunun anlaşıldığını kaydetti. 

'Polislik eğitimi yok' 
Bu sorunların eğitim süresinin düşürülmesiyle aşılamayacağını kaydeden Sezer, 4 yıllık fakültelerde polislik eğitimi verilmediğini, yasanın da sadece polis açığının giderilmesi amacıyla getirilmeyip kalıcı ve sürekli olduğunu belirtti. Yasaya göre 2005'te yalnızca 2 bin polis alınacağını belirterek, "Her iki durumun da yasanın suçu önlemek için polis açığının ivedi olarak kapatılması amacıyla bağdaşmadığı açıktır" dedi. 
2 yılda 4 bin polisin alınmasının planlandığını, 2 yıldan sonraki açığın polis meslek yüksekokullarının sayı ve kapasitesinin artırılmasıyla da çözülebileceğini belirten Sezer, yasanın kamu düzeni açısından sorun yaratabileceğini ve kamu yararıyla bağdaşmadığını kaydetti. 
Yasada polis okullarına seçileceklerde ve bitirdikleri okullarda aranan niteliklerin yönetmelikle düzenleneceğinin belirtildiğini vurgulayan Sezer, bunun kamu görevlilerinin niteliklerinin yasayla düzenleneceğini gösteren Anayasa'nın 128., kimsenin kaynağını Anayasa'dan almayan yetkiyi kullanamayacağını gösteren 6. ve yasama görevinin Meclis'te olduğunu gösteren 7. maddelerine aykırı olduğunu vurguladı. 

İmam hatip gerekçesi 
Polis Yüksek Öğretim Yasası'na göre, Polis Akademisi'ne genel lise, erkek teknik öğretim, kız teknik öğretim, ticaret ve turizm öğretimine bağlı okul mezunları arasından öğrenci alınacağının düzenlendiğini de kaydeden Sezer, bu yasanın fen, anadolu ve imam hatip liselerini kapsam dışı bıraktığı gerekçesiyle iptalinin istendiğini kaydetti. Anayasa Mahkemesi'nin iptal istemini 2004'te, "yasada öngörülen okulları bitirenlerin emniyet hizmetlerinin gereklerine daha uygun olduğu gerekçesiyle" reddettiğini vurgulayan Sezer, kararda, "Bu tür düzenlemeler, anayasal ilkelere bağlı kalınması ve hizmetin gereklerinin gözönünde bulundurulması koşuluyla yasa koyucunun takdir yetkisi içinde bulunan bir yasama işlemidir" denildiğini vurguladı. Sezer, bu karara göre, polis okullarına alınacak öğrencilerin bitirdikleri okulun, hizmetin gerekleri de göz önünde bulundurularak yasada belirlenmesi gerektiğini ifade etti. 
Bu arada, Başbakan Erdoğan, veto için, "Gerekçeyi arkadaşlarımızla bir müzakere edelim. Sonra kararımızı veririz" dedi. 



</TEXT>
</DOC>
