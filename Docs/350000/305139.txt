<DOC>
<DOCNO> 305139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy15.html </URL>
<DATE> 2005/01/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
SSK ve devlet hastaneleri "kardeş" oluyor... 
</HEADLINE>
<TEXT>

     Sağlık Bakanlığı, TBMM'de kabul edilen, SSK hastanelerinin bakanlığa devrini öngören yasa çerçevesinde, SSK hastaneleri ile devlet hastaneleri arasında ''Kardeş hastane'' uygulaması başlatıyor. 
     AA muhabirinin aldığı bilgiye göre, Sağlık Bakanı Recep Akdağ imzasıyla valiliklere gönderilen genelgede, yasanın yürürlüğe girmesinden sonra hızlı bir sürecin yaşanacağı, bu nedenle öncelikle sağlık hizmetlerinde herhangi bir aksamaya meydan vermemek için hazırlık çalışmalarının seri bir biçimde yapılması gerektiği vurgulandı. 
     İllerde devralınacak SSK ve diğer kamu kurum ve kuruluşlarınca sunulan sağlık hizmetlerinin devir öncesi ve sonrası süreçte aksatılmadan yürütülmesi amacıyla gönderilen genelgede, SSK İl Sağlık, İl Sigorta İşleri müdürlükleri ve SSK hastanesi başhekimlikleri ile ortak çalışma yapılarak devir sonrasına hazır hale getirilmesi gerektiğine işaret edildi. 
     Genelgede, ayrıca, çalışmalara ''ivedilikle'' başlanması, karşılaşılan ve karşılaşılması olası sorunların bakanlığın ilgili birimlerine hızla bildirilmesi, yasanın yürürlüğe girmesini takiben sağlık hizmetlerinde hiçbir aksamaya meydan vermeyecek yapılanmanın kurgulanması istendi. 
     Genelgeye göre, yapılması istenen bazı hazırlıklar şöyle 
     -Devirle ilgili tüm konuların il genelindeki koordinasyonu ve SSK sağlık tesislerinin kullanımına yönelik çalışmalarını il sağlık müdürlükleri ve SSK İl Sağlık İşleri veya SSK başhekimlikleri birlikte yapacaklar. 
     -İllerdeki her SSK hastanesinin uygun bir Sağlık Bakanlığı Hastanesi ile ''kardeş hastane'' olması için planlama yapılacak, bu hastanelerin birlikte çalışmaları sağlanacak. 
     -Kardeş hastaneler karşılıklı olarak Bakanlık mevzuatı, SSK sağlık, sigorta mezuatı ve uygulamaları konusunda bilgilendirilecek. 
     -İşletme pratiği açısından başhekim yardımcısı, hastane müdür yardımcısı, döner sermaye sayman yardımcısı gibi personel karşılıklı olarak hastanelerde görevlendirilecek. 
     -Öncelikle devralınacak sağlık tesislerinde Döner Sermaye İşletmesi kurulması çalışmaları tamamlanacak, tesislerin 2005 yılı bütçe tahmin çalışmaları yapılacak. 
     -Devralınacak sağlık tesislerinde var olan birimlerin döner sermayeli kurumlar işletmeciliğine uyumu sağlanacak. 
     -Sağlık Bakanlığı hastaneleri, kardeş hastanelerin yıl içerisindeki acil ihtiyaçların karşılanmasına yönelik her türlü taleplerine cevap verebilecek satın alma hazırlıklarını yapacak. 
     
</TEXT>
</DOC>
