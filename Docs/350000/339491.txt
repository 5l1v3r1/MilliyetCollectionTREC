<DOC>
<DOCNO> 339491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun29.html </URL>
<DATE> 2005/05/04/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Irak'a 'salam' operasyonu 
</HEADLINE>
<TEXT>

     ABD’de bir şarküteri, Irak’ta görev yapan Amerikan askerlerine salam gönderebilmek için seferber oldu. 
     New Jersey eyaletinin Newark kentinde 95 yıldır faaliyet gösteren Hobby isimli şarküterinin sahipleri Marc ve Michael Brummer kardeşler, Tikrit’te üslenen 42. Piyade Tümeni’ndeki 23 bin askere her biri yaklaşık bir kilo çeken salamlardan göndermek için kolları sıvadı. 
     Askerlerin sıla özlemlerini azaltabilmek amacıyla bu işe kalkıştıklarını belirten Brummer kardeşler, "Salam Operasyonu" adını verdikleri girişimleri için halktan para toplamayı sürdürüyorlar. 
     Irak’a dün ilk parti 2 bin salamı gönderen Brummer kardeşler, 2 bin 500 salamın mağazalarında hazır beklediğini, 5 bin adet de sipariş verdiklerini belirttiler. 
     Brummer kardeşlerin kampanyasına, 13 yaşında bir kız çocuğunun biriktirdiği bin doları vererek katıldığı kaydedildi. 
     Brummer kardeşler, Irak’taki Amerikan askerlerine salam gönderme fikrini, 2. Dünya Savaşı’na katılan 82 yaşındaki babaları Sam’den esinlendiler. 
     Fransa’da savaşan şarküterici Sam Brummer’a yakınları savaş sırasında her ay postayla bir salam gönderiyorlardı. Salamı haftalarca sırt çantasında taşıyan Sam, bunu tüm müfrezeyle paylaşıyordu. 
     
</TEXT>
</DOC>
