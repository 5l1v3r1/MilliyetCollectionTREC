<DOC>
<DOCNO> 321759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun14.html </URL>
<DATE> 2005/03/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Mısır basını Beşşar iyi yaptı... 
</HEADLINE>
<TEXT>

     Mısır'da yayımlanan yarı resmi El Akbar gazetesinin başyazarı Celal Dueydar, Suriye Devlet Başkanı Beşşar Esad'ın ordusunun Lübnan'dan çekilmesini tamamlama kararı alarak ''iyi yaptığını'' yazdı. 
     Dueydar, makalesinde, Lübnan Devlet Başkanı Emil Lahud ile dün Şam'da biraraya gelen ve Suriye birliklerinin Bekaa vadisine doğru çekileceğini açıklayan Esad'ın ''Suriye ve Suriye halkı karşıtı entrikacıların ayağını kaydırdığı'' ifadesini kullandı. 
     Suriye'nin Lübnan'da varlığını sürdürmesinin bir anlamı olmadığı yorumunda bulunan Dueydar, Lübnan halkının büyük bölümünün bu durumu reddettiği düşünülecek olursa çekilmenin daha önce yapılması gerektiğini yazdı. 
     Lübnan'daki Suriye birliklerinin varlığına karşı ''çılgın bir kampanya'' yürütürken ABD'nin kendisinin Irak topraklarını işgali konusunda sessiz kalma ve İsrail'in Arap topraklarını işgalini destekleme tavrını eleştiren Dueydar, ''Washington'un bu tavrı, ABD'nin inanılır olmadığını gösteriyor'' yorumunda bulundu. 
     Mısır Devlet Başkanı Hüsnü Mübarek'in de, dün Esad'ın kararını ''ileriye dönük cesaret verici bir adım'' olarak nitelendirdiği belirtildi. 
     Esad ile Lahud, Suriyeli birliklerin mart sonuna kadar Bekaa Vadisi'ne çekilmesini onayladıklarını açıklamıştı. 
     
</TEXT>
</DOC>
