<DOC>
<DOCNO> 312880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/soneko06.html </URL>
<DATE> 2005/02/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ATO'dan alışveriş merkezlerine gaz bombası genelgesi... 
</HEADLINE>
<TEXT>

     Ankara Ticaret Odası ATO Başkanı Sinan Aygün, LPG'li araçların yüzde 90'ının, LPG'li araçtır bandrolü taşımayarak girmeleri yasak olan kapalı otoparklara girdiğini belirterek, ''Gaz bombalarını ticaret merkezlerinin kalbine sokmayın'' dedi. 
     ATO'dan yapılan açıklamaya göre, ATO Başkanı Sinan Aygün, Ankara'da bulunan alışveriş merkezlerine bir genelge göndererek LPG dönüşümlü araçların ticaret merkezlerine alınmaması uyarısını yaparak, bu araçlar için açık otoparkların tahsis edilmesi istedi. 
     Açıklamasında, LPG'li araçların LPG'li araçtır uyarısı taşıyan bandrol taşımalarının zorunlu olduğunu ancak, kapalı otoparkları kullanmak için araç sahiplerinin, araçlarının ön ve arka camlarında bulundurmaları gereken bu bandrolleri kullanmaktan kaçındığına dikkat çeken Aygün, ''Araçların yüzde 90'ında, o aracın LPG'li olduğuna dair bandrol bulunmuyor. Bandrol taşımayan ve kapalı otoparkları kullanan araç sahiplerine ağır cezalar uygulanmalı'' dedi. 
     
     ''TEHDİT ALTINDAYIZ'' 
     LPG'li araçların otoparklara sokulmasının Türkiye'ye özgü bir çelişki ve sorumsuzluk olduğunu dile getiren Aygün, bu çelişkiyi şu sözlerle anlattı 
     ''Duyarlı insan, çevre kirlenmesin, insanlar kanserden ölmesin diye LPG'li araç kullanır. Üzülerek belirtiyorumki biz cebimizi düşünüyoruz. Eğer biz, çevreyi ve insanı düşündüğümüz için LPG kullansaydık, standartlara uyar, denetimleri yaptırırdık. Eğer biz, insanı ve çevreyi düşünseydik, kapalı otoparka LPG'li araç ile girip, binlerce insanın hayatını tehlikeye atmazdık. Bir kaç saatlik park rahatlığı ve bir kaç milyarlık aracımızın çizilmemesi, kirlenmemesi için, yürüyen bombaları ve yürüyen gaz odalarını kapalı parklara sokmaktan çekinmiyoruz. Bunu yapmak için de aracımızın LPG'li olduğunu herkesten gizlemeye çalışıyoruz. Türk insanı bu eleştiriyi bir özeleştiri olarak algılamalıdır. Açıkça ifade ediyorum. Araba devrilmeden önce uyarıyorum. Tehdit altındayız. Başta yollarımız olmak üzere, alışveriş merkezlerindeki otoparklarda risk çok yüksek. Tahmin bile edemeyeceğimiz boyutlarda istenmeyen durumlarla karşılaşabiliriz. Araba devrildikten sonra suçlu arama alışkanlığımızdan vazgeçelim ve bugünden gereğini yapalım.'' 
     
     ''SIZDIRMAZLIK RAPORLARI YOK'' 
     Türkiye'de 1.5 milyonu aşkın LPG'li aracın yüzde 76'sının gaz sızdırmazlık raporuna sahip olmadığı belirten Aygün, Ankara'da bulunan 100 bin LPG'li aracın yüzde 90'ının, İstanbul'da 188 bin aracın yüze 77'sinin, İzmir'de 64 bin aracın yüzde 76'sının sızdırmazlık raporu taşımadığına dikkat çekti. 
     LPG'nin çevre ve halk sağlığı açısından temiz bir yakıt olmasına karşın, LPG dönüşümü yapılan araçlarda denetimlerin yeterince sağlanamaması nedeniyle konunun tam bir kabusa dönüştüğüne vurgu yapan Aygün, bu alandaki eksiklikleri şu şekilde sıraladı 
     ''Kapalı alanlara park edilmemesi gerekiyor, ediliyor. Sigara içilmemesi gerekiyor, içiliyor. 10 yılda bir yakıt depolarının değiştirilmesi gerekiyor, değiştirilmiyor. LPG dönüşümlerinin ruhsatlara işlenmesi gerekiyor, işlenmiyor. Araç muayenelerinde sızdırmazlık raporu istenmesi gerekiyor, istenmiyor. LPG dönüşümlerinde teknik çizimlerin uzmanlar eliyle çizilmesi gerekiyor, buna uyulmuyor. Araç içinden boru geçmemesi gerekiyor, geçiyor. Montajın standartlara göre yapıldığının onaylatılması gerekiyor, onaylatılmıyor. Yılda bir defa periyodik bakım yapılarak sızdırmazlık raporunun yenilenmesi gerekiyor, yenilenmiyor. Tanklarda ve diğer aksamda onaylı standart malzeme kullanılması gerekiyor, kullanılmıyor. TSE belgeli, onaylı yerlerde dönüşüm yapılması gerekiyor, bu standarda uyulmuyor.'' 
     
     ''KANSER RİSKİNİ AŞTIK'' 
     Bu şartlar altında LPG'li araçların bir gaz bombasından farksız olduğunu dile getiren ATO Başkanı Aygün, açıklamasında şu görüşlere yer verdi 
     ''Biz, insanlarımız kanserden ölmesin, sağlıklı bir yaşam sürsün diye LPG'li araçlara Evet dedik. İnsanlarımızın hayatları sönsün, tehlike altında yaşasın diye değil. Kanser riskini aştık. Birincil tehlike LPG riski haline geldi. İstasyonlar kaçak, araçlar standart dışı. İnsan hayatı hiçe sayılarak yollarda denetimsiz bir şekilde dolaşılıyor. Bu araçlar bir de ticaret merkezlerimizin kalbine giriyor. O anda ticaret ve alışveriş merkezlerinde binlerce kişi var. Üyelerimi uyarıyorum. LPG'li araçları alışveriş merkezlerinin otoparklarına almasınlar. Açık otoparklara çeksinler. Trafik denetimlerinde LPG'li araçların ön ve arka camlarında 'LPG'li araçtır' uyarısı taşıyan bandrol bulunup bulunmadığı da denetlenmeli. Bulunmaması halinde ağır cezalar uygulanmalı.'' 
     
</TEXT>
</DOC>
