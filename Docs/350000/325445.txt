<DOC>
<DOCNO> 325445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yasam/yas03.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreya'nın yeni şiiri var mı 
</HEADLINE>
<TEXT>


GÜRKAN AKGÜNEŞ 

Türk şiirine damga vuran isimlerden şair Cemal Süreya'nın üvey kızı Gonca Uslu'nun 'Şairin yeni şiirleri var' sözleri tartışma başlattı. Dünya Şiir Günü nedeniyle dün Süreya'nın müdavimi olduğu Bostancı'daki Hatay Restoran'da düzenlenen toplantıda Uslu'nun açıklamalarını değerlendiren Cemal Süreya Kültür Sanat Derneği Başkanı şair Bedrettin Aykın, şairin yeni şiirlerinin olduğuna inanmadığını söyledi. Aykın, "15 yıl önce ölen Cemal'in yeni çalışmaları olsaydı bilgimiz olurdu. Yeni şiir denilenler eski çalışmaların eskizleri olabilir. Sigarayla ilgili olan da asla şiir değil" dedi. Hatay Restoran'ın sahibi M. Ali Işık da şunları söyledi "Uslu, tüm eşyaları ve belgeleri derneğimize bağışlayacak. Sözü edilen yazıların şairin yeni şiirleri olup olmadığını görüşüp açıklama yapacağız." 
Süreyya'nın ikinci eşi Zuhal Tekkanat ise, "Birsen ve ilk eşinden olan kızı şairin evindeki birçok eşya ve çalışmaları götürdü. Daha sonra birçok kişi bana, 'Yeni şiirleri varmış, nerede ' diye sordu. Bunlar arasında yeni şiirleri de olabilir" diye konuştu. 


</TEXT>
</DOC>
