<DOC>
<DOCNO> 323521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/ekonomi/eko01.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Allianz, Türkiye pazarını önemser' 
</HEADLINE>
<TEXT>


Koç Grubu'nun sigorta ortağı Allianz'ın Türkiye'ye olumlu baktığını söyleyen Koç Allianz Murahhas Azası Olgaç, Yapı Kredi'nin satışında sigorta şirketlerine ilişkin kararı ortakların vereceğini söyledi 

Finans Sohbetleri KADİFE ŞAHİN 

Koç Grubu'nun UniCredito ile Koç Finansal Hizmetler A.Ş'de yüzde 50 ortak olmasına karşın sigorta şirketlerinde Allianz ile yine yüzde 50 ortak olan Koç Allianz'ın bu ortaklığın dışında tutulması, Yapı Kredi hisselerinin satın alınması halinde yeniden gündeme gelecek. 
Koç - UniCredito ile Çukurova Grubu arasındaki satış görüşmelerinin henüz devam ettiğini belirten Koç Allianz Murahhas Azası ve Genel Müdürü Kemal Olgaç, bankanın sahibi olduğu sigorta şirketleri ile Koç Allianz'ın birleşip birleşmeyeceğine ortakların karar vereceğini söyledi. Çukurova Grubu ile görüşmelerin gündeme geldiği tarihlerde sigorta sektöründe Allianz'ın Türkiye'den gideceği konuşulmuştu. Konu hakkında bilgisine başvurduğumuz Olgaç, "Allianz, Türkiye'ye çok pozitif bakan bir ortağımızdır" dedi. Olgaç, ön anlaşma imzalayan Koç - UniCredito ile Çukurova'nın anlaşması halinde Koç - Allianz'ın sigortacılıktaki ortaklığının nasıl etkileneceği konusunda şöyle konuştu 
"Bu konu bizim açımızdan henüz işin çok başında. Süreç devam ediyor, bir şey söylememiz için erken. İş bittiğinde bakmak lazım. Zaten bu bizden ziyade ortaklarımızın vereceği bir karar." 

Yabancı girişi olmaz 
Bankacılık sektöründe yaşanan yabancı girişinin sigortacılıkta yaşanmayacağını belirten Olgaç, dünyada sigortacılık trendinin konsolide yönünde değişim gösterdiğini söyledi. 
Türkiye'de yabancı girişinin beklendiği bireysel emeklilikte herhangi bir girişin olmadığını belirten Olgaç, "Çünkü aynı yapı bireysel emeklilik şirketlerinde de var. Sigorta şirketleri gruplara bağlılar, her birinin bankası var. Burada da çok büyük bir açılım olacağını düşünmüyorum" dedi. 
Olgaç, değişen trend konusunda şunları kaydetti 
"Dünyada sigortacılık trendi değişiyor. 2000'den bu yana dünya sigortacılığı değişiyor, konsolide oluyor. Bizim ortağımız Allianz'a baktığımda onun bile giderek satın alıp büyüme stratejilerinden yavaş yavaş çekildiğini görüyorum. Birçok ülkede şimdi artık şirketleri satarak sigortacılığa daha da odaklanmak istiyorlar. Şu anda çok genişlemeci stratejileri olan sigorta grupları pek yok." 

'Sigortacılık yasasından artık bıkkınlık geldi' Sigortacıların tasarı halinde olan sigortacılık yasa taslağı hakkında sayısız kere görüş bildirdiğini belirten Kemal Olgaç, "Bu konuda belki 50 kez görüş verdik. Taslaklar üzerinde günlerce çalıştık. Artık hakikaten bıkkınlık geldi" diyerek bu konudaki umutsuzluğunu ifade etti. Olgaç şöyle konuştu 
"İşimizi güzel yapıyoruz, dolayısıyla artık yasanın çıkması çok fazla önem arz etmiyor. Çünkü işlerimizi Avrupa normlarına göre yapıyoruz, bilançomuzu uluslararası muhasabe standartlarına göre ayarlıyoruz. Kendi doğrularımızı satış teşkilatımıza benimsetmiş durumdayız. Yasanın olmayışı bizi çok da negatif etkilemiyor." 


</TEXT>
</DOC>
