<DOC>
<DOCNO> 337020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko51.html </URL>
<DATE> 2005/04/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Tansaş, yatırımcıların ilgisinden memnun... 
</HEADLINE>
<TEXT>

     Tansaş Yönetim Kurulu Başkanı Aclan Acar, Doğuş Grubu'nun perakende sektöründe amiral gemisi Tansaş'a gösterilen ilgiden memnuniyet duyduklarını bildirdi. 
     Aclan Acar, yaptığı yazılı açıklamada, Tansaş'ın son 3 yıldaki olağanüstü başarılı performansı ile Türkiye'de perakende sektörünün başarı öyküsü haline geldiğini belirtti. 
     Türkiye'deki makro ekonomik iyileşmeler, IMF programındaki başarı, AB konusundaki istikrarlı hükümet politikası gibi faktörlerin etkisiyle dünyada Türkiye'ye duyulan güvenin belirgin şekilde yükseldiğine işaret eden Acar, böyle bir dönemde, Türkiye'ye doğrudan yabancı sermaye yatırımlarının artmasını doğal karşıladıklarını bildirdi. 
     Tansaş Yönetim Kurulu Başkanı Aclan Acar, Doğuş Grubu şirketi Tansaş'ın son derece verimli ve başarılı bir konsepte sahip olduğunu, bu konseptin tüketici tarafından benimsenmesiyle birlikte üstün bir bilanço performansı gösterdiğini kaydetti. 
     Tansaş'ın mevcut, başarılı konsepti ile Türkiye içinde ve bölgesinde büyümesini hedeflediklerini belirten Aclan Acar, ''Bu büyüme hedefi doğrultusunda kapımızın başarılı uluslararası işbirliklerine açık olduğunu uzun zamandır ifade ediyoruz. Bu stratejimiz doğrultusunda uluslararası stratejik yatırımcıların şirketimiz ile ilgilenmelerini doğal karşılıyoruz'' dedi. 
     Kurumsal yönetimin ana ilkelerinden olan şeffaflık konusuna büyük önem verdiklerini, küçük yatırımcıların korunması ilkesinden hareketle stratejik yatırımcılarla yürütülen görüşmeler konusunda da örnek bir tavır sergilendiğini kaydeden Acar, ''Önce Tansaş hisseleriyle ilgili ortaklık, işbirliği ve hisse satışı gibi olasılıkların saptanması için büyük hissedarlarımız ABN Amro'yu yetkilendirmiş ve bu bilgi kamuoyu ile paylaşılmıştır. Bundan sonraki tüm önemli aşamaları da aynı titizlikle kamuoyu ile paylaşacağız'' dedi. 
     Doğuş Holding'den Borsa'ya gönderilen açıklamada, Tansaş hisseleri ile ilgili muhtemel ortaklık, işbirliği, hisse satışı gibi olasılıkların tesbiti ve değerlendirilmesi amacıyla yetkilendirilen yatırım bankası ABN AMRO Corporate Finance Ltd.'nin, bazı yatırımcılarla temaslara başladığı duyurulmuştu. 
     
     TANSAŞ 
     Açıklamaya göre, 2002'de 371 milyon dolar olan Tansaş'ın satışları 2003'te 541 milyon dolara, 2004'te 801 milyon dolar düzeyine çıktı. Şirketin 2005 yılı hedefi ise 950 milyon dolar olarak belirlendi. 
     2002'de 8,2 milyon dolar, 2003'te 18,3 milyon dolar, 2004'te 37,4 milyon dolar düzeyinde olan operasyonel kar, bu yıl 50 milyon dolar olarak hedefleniyor. 
     Tansaş'ta günlük ortalama fiş sayısı 2002'de 170 bin 435 iken 2003'te 181 bin 31'e, 2004'te 213 bin 812'e çıktı. 
     Sepet büyüklüğü ise 2002'de 12,6 YTL, 2003'te 13 YTL, 2004'te 13,8 YTL oldu. 
     Metrekare başına günlük ciro 2002'de 19,7 YTL, 2003'te 22,5 YTL ve 2004'te 26,2 YTL olarak gerçekleşti. 
     Şirketin nakit pozisyonu, 2002'de eksi 65,9 milyon YTL iken 2003'te 12 milyon YTL, 2004'te ise 46,6 milyon YTL'ye ulaştı. 
     
</TEXT>
</DOC>
