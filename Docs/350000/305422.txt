<DOC>
<DOCNO> 305422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko20.html </URL>
<DATE> 2005/01/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sanayileşmiş ülkelerin tarım politikası yoksulların gelişmesini engelledi 
</HEADLINE>
<TEXT>

     Sanayileşmiş ülkeler tarafından tarımda uygulanan korumacılığın, yoksul ülkelerin yaşam seviyelerinin iyileştirilmesini önemli ölçüde engellediği bildirildi. 
     Dünya Bankası tarafından yayınlanan rapora göre, 1990'larda gelişmekte olan ülkeler, tarım ürünlerine uyguladıkları gümrük tariflerini yüzde 30 ila yüzde 18 düşürdüler. Bu ülkeler ayrıca ithalattaki diğer kısıtlamaları da kaldırdılar, paralarını devalüe ettiler, sabit kura geçtiler ve ihracattaki tüm vergileri kaldırarak, serbest piyasa koşullarını yerine getirdiler. 
     Rapora göre buna karşılık ABD ve AB, tarımı sübvanse etmeye devam etti. Raporda, 2001 2002'de 20 milyar dolarlık pamuk pazarında, bu iki büyük gücün 4,7 milyar dolar sübvansiyon uygulaması buna örnek gösterildi. 
     Raporu hazırlayan Dünya Bankası uzmanları, ''eğer Amerikalı pamuk üreticilerine sübvansiyon uygulanmasaydı, Orta ve Batı Afrikalı çiftçilerin gelirlerinin 250 milyon dolar artmış olacağını'' vurguladılar. 
     Raporda ayrıca, bu bölgeye yardımın 1999'da 1,9 milyar dolara ulaştığı, yardımın paranın yüzde 15 ila 25'inin tarımla geçinenlere ayrılmasına karşın, bu kesimin bu yardımdan tam olarak faydalanamadığı belirtildi. 
     ''Yoksulluğun azaltılması için anahtar, ticari tarımın liberalleştirilmesi'' adlı raporda, ''Gelişmekte olan ülkelere yardım ile bu yardımı sağlayan ülkelerin zaten zengin olan kendi tarım üreticilerine uygulayageldikleri korumacı tarım politikası arasındaki çelişki açıkça görülüyor'' denildi. 
     
</TEXT>
</DOC>
