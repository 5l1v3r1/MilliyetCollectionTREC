<DOC>
<DOCNO> 344709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/guncel/gun06.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesöre tazminat darbesi 
</HEADLINE>
<TEXT>


Başkalarından aldığı spermleri hastalarına şırınga ettiği iddia edilen İsmet Köker, skandalı ortaya çıkaranlara açtığı davaların büyük kısmını kaybetti 

ADANA DHA 

Çukurova Üniversitesi'nde çocuğu olmayan aileleri çocuk sahibi yapmak için öğrenciler ve üniversite çalışanlarından aldığı spermleri, hastalarına şırınga ettiği iddia edilen Prof. Dr. İsmet Köker, skandalı ortaya çıkaran hemşire Fatma Karabulut ve gazeteciler hakkında açtığı 290 bin YTL'lik tazminat davalarının 240 bin YTL'lik bölümünü kaybetti. Köker, 2 Ocak 2002'de ortaya çıkan skandalın ardından, kişilik haklarının zarar gördüğünü ve manevi yönden büyük acı çektiğini iddia ederek, Karabulut ve gazeteciler Tuncay Özkan, Kerimcan Kamal, Cem Saçar, Tuncay Dağlı ve Murat Doğukanlı ile Kanal D, Milliyet, Hürriyet ve Posta gazetelerine dava açarak 290 bin YTL'lik tazminat istedi. Yerel mahkemeler, Köker'i haksız bularak, tazminat isteminin 240 bin YTL'lik bölümünü reddetti. 


</TEXT>
</DOC>
