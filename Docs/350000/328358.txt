<DOC>
<DOCNO> 328358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy01.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te Hazine ittifakı 
</HEADLINE>
<TEXT>


AKP ve CHP, katılımlarla Meclis'e giren ANAP ve SHP'nin 3'er milyonluk devlet yardımını, 1 yıldır bekleyen teklifi yasalaştırarak engelledi. Yasa, yardım için yüzde 7 oy şartı getiriyor 

Günseli Önal - Ankara 


Milletvekili katılımlarıyla TBMM'ye giren ANAP ve SHP'nin kasalarına 3'er milyon YTL'lik Hazine yardımı girmesini önlemek için anlaşan CHP ve AKP, bir yıldır bekleyen yasa teklifini dün yasalaştırdı. Buna göre, Hazine yardımı sadece, seçimlerde en az yüzde 7 oy alan siyasi partilere verilecek. 
Yasa değiştirilmeden önce, Hazine yardımı almak için gereken 3 milletvekili koşulunu yerine getiren ANAP ve SHP, bu hakkı elde ettikleri tarihten, yasanın yürürlüğe gireceği tarihe kadar her gün için 8.2 bin YTL devlet yardımı alacak. Yasa yayımlandıktan sonra milletvekili transfer eden partiler yardımdan yararlanamayacak. 

ANAP'tan tepki 
AKP'den ANAP'a geçen Süleyman Sarıbaş, CHP'li Osman Özcan'ın teklifinin, Danışma Kurulu'nca jet hızıyla gündeme taşınmasına tepki gösterdi. Sarıbaş, "Dokunulmazlık dediniz, anlaşamadınız. Ama ucuz hesapta anlaştınız. Bu yardımı Turgut Özal getirmişti. Siz onun hayallerine bile kavuşamazsınız. Küçük hesapların adamısınız" dedi. 
CHP'li Özcan ise şunları kaydetti "Parti değiştirenler veya kuranlar, Hazine yardımına değil, kesesine güvenerek hareket etsin. Bunların yaptıkları da hortumculuk." 
SHP'ye geçen Ahmet Güryüz Ketenci de, Özcan'ın teklifini CHP lideri Deniz Baykal'ın seçim bölgesi olan Antalya'dan 8 milletvekilinin imzaladığına dikkat çekerek, "Bir tanesi arkadan dolanarak 2 puan kazanmaya çalışıyor" dedi. 

3 vekil yetmiyor 

Mevcut Siyasi Partiler Yasası'nda hüküm altına alınan "en az 3 milletvekili olan siyasi partiler Hazine yardımı" alırlar düzenlemesi ortadan kalkacak. Seçimlerde en az yüzde 7 oy alan partiler Hazine'den yardım alabilecek. Bu durumda AKP ve CHP ile ülke barajının altında kalmasına karşın yüzde 7'nin üzerinde oy alan DYP, MHP ve GP Hazine yardımı almaya devam edecek. 


</TEXT>
</DOC>
