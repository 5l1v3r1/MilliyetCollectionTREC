<DOC>
<DOCNO> 325789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/yas15.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



AMERİKA 

Bush, Schiavo Yasası'nı imzaladı 
ABD Başkanı George W. Bush, beslenme ünitesiyle bağlantısı kesilen Terri Schiavo'nun tekrar üniteye bağlanması için hazırlanan yasayı imzaladı. 15 yıldır bitkisel hayatta olan Schiavo'nun davasının federal mahkemede görülmesini öngören yasa, önceki gün ABD Kongresi tarafından onaylanmış, Bush da yasayı bir an önce imzalayabilmek için tatilini yarıda kesmişti. 

UGANDA 

Köye inen isyancılar 7 kadını kesti 
DIŞ HABERLER SERVİSİ 
Uganda'da isyancılar, bir köyde odun toplayan bir grup kadına saldırarak göğüs, dudak ve kulaklarını kesti. Sudan sınırındaki Gulu bölgesi Kitgum köyünde meydana gelen olayda, Tanrı'nın Direniş Ordusu LRA militanlarının bunu 7 kadına yaptıkları açıklandı. Bazı gazeteler militanların bazı kadınları kaçırdığını yazarken, kadınların sağlık durumuyla ilgili bilgi verilmedi. 

LEFKOŞA 

Rum askeri uyuşturucu müptelası 
DHA 
Kırbrıs Rum Milli Muhafız Ordusu'nda RMMO uyuşturucu kullanımının tehdit edici boyuta ulaşması üzerine Rum Genelkurmayı harekete geçti. Rum basının iddialarına göre, uyuşturucu kullanan veya uyuşturucu satışıyla ilişkisi olduğundan şüphelenilen RMMO askerleri daha sıkı denetim gerçekleştirilen büyük birliklere yerleştirilecek. Ayrıca uyuşturucuyla ilgisi olduğundan şüphelenilen Rum askerleri geri hizmete çekilebilecek. Uyuşturucunun Ada'nın güneyine KKTC üzerinden sokulduğu sanılıyor. 

BANGLADEŞ 

Bangladeş'te kasırga 37 ölü 
DIŞ HABERLER SERVİSİ 
Bangladeş'in kuzeyini etkisi altına alan kasırga sonucu en az 37 kişinin öldüğü, bin kişinin de yaralandığı açıklandı. Önceki gün geç saatlerde başlayan kasırga sonucu, Dakka'nın 190 kilometre kuzeyindeki Gaibandha bölgesinde çoğunluğu kulübelerden oluşan onlarca tarım köyünün yok olduğu belirtildi. Ölenlerin çoğunun Gaibandha'dan olduğu, kurtarma görevlilerinin arama çalışmalarına devam ettiği kaydedildi. 

AMERİKA 

Hıçkırık için 45 dakika ara 
DIŞ HABERLER SERVİSİ 
Çocuklara cinsel taciz suçundan yargılanan pop müzik yıldızı Michael Jackson 46 , dünkü duruşmasına kardeşi Jackie Jackson ve bir korumasının yardımıyla gelebildi. Hıçkırdığı ve titrediği görülen ünlü şarkıcının, kısa bir süre duruşmada hazır bulunup salonu terk etmesinin ardından duruşma 45 dakika ertelendi. Lavobaya götürülen Jackson, bir doktor tarafından kontrolden geçirildi. Yıldız daha sonra duruşmaya tekrar girebildi. Bir mahkeme çalışanı, Jackson'un nefes alma zorluğu çektiğini söylemekle yetindi. 




</TEXT>
</DOC>
