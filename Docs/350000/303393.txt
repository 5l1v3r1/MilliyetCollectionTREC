<DOC>
<DOCNO> 303393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy10.html </URL>
<DATE> 2005/01/04/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Başbakan Erdoğan İyimser duygularla yeni yıla başladık 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Geçen iki yıl içinde elde edilen kazanımlar sonrasında bugünün gençleri, kafalarında yarınların güçlü, gelişmiş ve buna karşılık hakkaniyet duygusundan asla ayrılmayacak olan bir Türkiye hayalini kurmaya başlamışlardır'' dedi. 
     Erdoğan, partisinin TBMM grup toplantısında yaptığı konuşmada, 2005 yılının ülkeye, millete ve insanlığa hayırlar ve bereketler getirmesini diledi. Erdoğan, şunları söyledi 
     ''İnşallah önümüzde açılan bu yeni dönem, geçen iki yıl içinde atılan temeller üzerinde sağlam binalar yükselttiğimiz, geleceğin güçlü ve müreffeh Türkiye'sini artık yavaş yavaş şekillendirmeye başladığımız bir dönem olacaktır. Buna olan inancım tamdır. 
     Türkiye'ye büyük bir değişim dinamizmi aşılayan AK Parti siyaseti, inanıyorum ki önümüzdeki bu dönemde milletine layık olma uğrunda gösterdiği büyük gayret ve fedakarlıkların semeresini de açık ve net olarak almaya başlayacaktır. 
     Geçen iki yıl içinde ekonomide sağladığımız kazanımlarla, üretimde, refah seviyesinde, yeni istihdamda, yeni yatırımlarda, dünyayla entegrasyonda ve dış ticarette elimizi fazlasıyla güçlendirmiş durumdayız. 
     Yine geçen iki yıl içinde demokrasi ve özgürlükler konusunda alınan mesafe, Türkiye'yi medeni dünyaya taşımakla kalmayacak, barış ve demokrasi perspektifimizi de dünyanın örnek alacağı bir seviyeye taşıyacaktır.'' 
     
     BUGÜNÜN ÇOCUKLARI 
     Erdoğan, geçen iki yıl içinde elde edilen kazanımlar sonrasında bugünün gençlerinin, kafalarında yarınların güçlü, gelişmiş ve buna karşılık hakkaniyet duygusundan asla ayrılmayacak olan bir Türkiye hayalini kurmaya başladıklarını ifade ederek, ''Bugünün çocukları, bilgi toplumunun açılımlarıyla büyütecekleri birikimlerini nasıl bütün bir insanlığın yararına sunabileceklerinin heyecanını duyuyorlar. Onların bu heyecanı bizim heyecanımızdır'' diye konuştu. 
     Gençlerin gözlerinde görünen ışığın Türkiye'nin, milletin geleceğini, insanlığın yarınlarını aydınlatacak ışık olduğunu anlatan Erdoğan, ''Bu millet, tarihin çağırdığı ufuklara koşar adım ilerlemeye, gür bir ırmak olarak yeni bir medeniyet mecrasına akmaya muktedirdir, hazırdır. Bu inanç, bu cesaret, bu kararlıkla yarınlara yürüyoruz. Bu her bir insanımızda fazlasıyla mevcuttur'' dedi. 
     Bu iyimser duygularla yeni yıla başladıklarını anlatan Erdoğan, bu iyimserliği paylaşmak yerine kırmayı, milletin heyecanını azaltmayı kendine hayat tarzı olarak seçenleri de akıl ve sağduyu ile hareket etmeye çağırdı. 
     
     EKONOMİ 
     Başbakan Erdoğan, iktidara geldikleri günden itibaren ekonomide çok sevindirici, çok özlenilen, yıllardır hasreti çekilen olumlu gelişmelere hep birlikte şahit olunduğunu söyledi. 
     ''Türkiye'nin değişmez kaderi gibi görünen sorunların Allah'ın izniyle tek tek çözüldüğünü, çözülmeye de devam edildiğini'' ifade eden Erdoğan, şöyle devam etti 
     ''2002 ve 2003 yıllarında ekonomimizdeki gelişmeler için 'tarihi başarı' ve 'rekor' tanımlamalarını kullandık. Enflasyonda, büyümede, dış ticaret hacminde, faizlerde ve daha bir çok göstergede hedeflerimizi aştık. 
     Kimi zaman son on yılların, kimi zaman ise Cumhuriyet tarihinin rekorlarını kırdık. Ama değerli arkadaşlarım, bunları hiçbir zaman yeterli görmedik, hiçbir zaman 'tamam, burada duralım' demedik. 'Bu iş burada bitmiştir' demedik. Bizim iktidarımızla birlikte ekonomimize hakim olan dinamizm, heyecan ve bereket, 2005 yılında da olanca hızıyla devam ediyor. 
     Bakınız, bugün 2005 yılının 4. günündeyiz 4 gün içinde ekonomide yine üst üste sevindirici, yine tarihi ve yine rekor düzeyde gelişmeler kaydettik. 
     2005 yılına da geçtiğimiz iki yılda olduğu gibi tam bir coşkuyla, tam bir motivasyonla başladık, öyle de sürdüreceğiz inşallah. Biliyorsunuz, dün Devlet İstatistik Enstitüsü, Aralık ayı ve 2004 yılı enflasyon gerçekleşmelerini açıkladı. 
     Aralık ayında enflasyon, TÜFE'de yüzde 0.45 binde kırk beş , TEFE'de ise yüzde 0.13 binde on üç olarak gerçekleşti. Yıllık enflasyon ise 2004 yılında TÜFE'de yüzde 9.32, TEFE'de yüzde 13.84 olmuştur. 
     
     ''REKOR DEĞİL Mİ '' 
     Bu oranlarla Türkiye, kimi rivayetlere göre 35 yıl, kimine göre de 33 yıl aradan sonra ilk kez bu kadar düşük ve tek haneli enflasyon oranlarıyla tanışmıştır. Enflasyonda bir kez daha hedeflerin altında kalınmış, beklentilerin ötesinde bir oran tutturulmuştur. Bu demektir ki 1960'tan sonra doğanların, hiç birisi tek haneli enflasyon dönemlerini yaşamamışlar veya hatırlamıyorlar. Allah aşkına Bu bir rekor değil de nedir '' Başbakan Erdoğan, halkın temel ihtiyaçlarına bakıldığında, fiyat artışlarının ortalama enflasyonun bile altında olduğunu belirterek, ''Bazı örnekler veriyorum çünkü, bakıp da göremeyenler var. Onların görmesi için... Dili olup konuşamayanlar var bu konuda. Gıdada yıllık artış yüzde 5.6, giyimde yüzde 1.3, ev eşyasında ise sadece binde 2 olmuştur'' diye konuştu. 
     Türkiye için yüksek ve belirsiz enflasyon döneminin geride kaldığını kaydeden Erdoğan, enflasyon hedefini bu yıl yüzde 8 ilan ettiklerini, gelecek yıl yüzde 5, ardından da yüzde 4 oranını yakalayacaklarını ve enflasyon defterini de böylece kapatacaklarını söyledi. 
     
</TEXT>
</DOC>
