<DOC>
<DOCNO> 309457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun09.html </URL>
<DATE> 2005/01/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye, ABD'den PKK Kongra-Gel konusunda önlem bekliyor... 
</HEADLINE>
<TEXT>

     Türkiye, terör örgütü PKK Kongra-Gel konusunda net bir tutum izleyerek bu örgütü terör listesine alan ABD'nin, ilk aşamada en azından askeri güç gerektirmeyen birkaç önlemi almasını bekliyor. 
     Şimdiye kadar Türkiye'nin uyarılarına karşın ABD'nin örgüte karşı hiçbir önlem almadığını belirten Washington'daki Türk kaynaklar, Washington'ın en azından, askeri güç gerektirmeyen birkaç önlem alabileceği beklentisini ifade etti. 
     Bu önlemlerin başında, örgütün elebaşılarının yakalanarak Iraklılara verilmesi ve Irak makamlarının da bunlarını Türkiye'ye teslim etmesi sayılıyor. İkinci önlem olarak da Irak'ın kuzeyindeki Mahmur kampının kapatılmasına işaret ediliyor. 
     Washington'daki bir gözlemci, ABD'nin başından beri Kürtleri Irak'ta en yakın dostu olarak gördüğü ve PKK Kongra-Gel bile olsa, Kürtlere karşı önlem almak istemediği görüşünü ifade etti. 
     Amerikalı yetkililer, Irak'ta isyancılar nedeniyle birçok güvenlik kaygısı bulunduğuna işaret ederek, örgüte karşı önlem almanın kendileri için şu sırada öncelikli bir hedef olmadığını çeşitli defalar dile getirmişti. 

     
</TEXT>
</DOC>
