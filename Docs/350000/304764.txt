<DOC>
<DOCNO> 304764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/ekonomi/eko02.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye reformda iyi not 
</HEADLINE>
<TEXT>


ANKARA ANKA 

Dünya Bankası, 2000 yılından bu yana krediyle desteklediği Türkiye'deki reform programının genel sonuçlarına "tatmin edici" notu verdi. Ekonomik Reform Kredisi uygulamasını tamamlama raporunda, program kapsamında makroekonomik peformans, kamu maliyesi ve tarım reformu ile özelleştirme "tatmin edici", sosyal güvenlik reformu "tatmin edici değil", telekomünikasyon ve enerji reformu ise "orta düzeyde tatmin edici" notlarıyla degerlendirildi. 
Dünya Bankası, iki dilim halinde serbest bıraktığı toplam 759.6 milyon dolarlık Ekonomik Reform Kredisi ERL ile ilgili olarak bir Uygulamayı Tamamlama Raporu hazırladı. 
22 Aralık 2004 tarihli raporda, genel olarak projenin sonuçlarının tatmin edici olduğu belirtilerek, "Çünkü öngörülenden daha geç olsa da programın en belirlenen hedefleri yerine getirildi" denildi. Raporda, programın makroekonomik performans, kamu mali reformu ve uyumu, sosyal güvenlik reformu, tarım reformu, telekomünikasyon reformu, enerji reformu ve özelleştirmeden oluştuğu belirtildi. 
Raporda, enflasyonun dramatik biçimde düştüğü ve kamunun borçlanma gereğinin önemli ölçüde azaldığı belirtilerek, "Cari işlemler açığı kaygı oluşturmaya devam ediyor" denildi. 


</TEXT>
</DOC>
