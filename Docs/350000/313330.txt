<DOC>
<DOCNO> 313330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/siyaset/axsiy01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ilımlı İslama model olmayız' 
</HEADLINE>
<TEXT>


Sezer, Ankara temaslarında "Türkiye, İslam dünyası için özel örnek" diyen ABD'li bakanla yaptığı görüşmede, "Türkiye, ancak laik bir model için örnek alınabilir" vurgusu yaptı 

UTKU ÇAKIRÖZER Ankara 


Cumhurbaşkanı Ahmet Necdet Sezer, ABD Dışişleri Bakanı Condoleezza Rice'a, "Türkiye ılımlı İslam kimliğine örnek teşkil edemez. Sadece laik model olarak alınabilir" mesajı verdi. Önceki gün Çankaya Köşkü'nde gerçekleşen 30 dakikalık Sezer - Rice zirvesinde PKK, Kıbrıs, Kerkük, Büyük Ortadoğu Projesi ve Ermeni soykırım iddiaları masaya yatırıldı. Başbakan Recep Tayyip Erdoğan ve Dışişleri Bakanı Abdullah Gül'le görüşmelerinde "İslam ve demokrasiyi bağdaştıran Türkiye sıradan bir ülke değil, İslam dünyası için özel bir örnek. Katkılarınızı artırmanızı bekliyoruz" mesajı veren Rice, Sezer'le görüşmesinde "laiklik" uyarısıyla karşılaştı. 

Bush'u da uyarmıştı 
Daha önce de "İslam dünyasının demokratikleşmesi için Türkiye 'model' olmalı" diyen ABD Başkanı George Bush'u uyaran Sezer'in, Rice görüşmesinde de Geniş Ortadoğu Projesi'ni gündeme getirip, "Türkiye ancak laik bir model olarak örnek alınabilir" ifadelerini kullandığı belirtildi. 
ABD'nin Irak'taki PKK varlığına karşı hareket etmemesinin Türk halkında hayal kırıklığı yarattığını da vurgulayan Sezer, Rice'a "Bu konuda kararlılık bildirmiştiniz, ancak h l icraat görememek bizi üzüyor. PKK'ya karşı harekete geçmenizi bekliyoruz" mesajı verdi. Sezer, Ermenilerin soykırım iddialarının 90. yıldönümü nedeniyle ABD Kongresi'nden karar çıkarma girişimlerinin de ABD tarafından engellenmesini istedi. 

'KKTC adımı bekliyoruz' 
KKTC üzerindeki izolasyonların kaldırılmasına yönelik Washington yönetiminden somut adım beklentisini de yineleyen Sezer, Kerkük'te demografik yapının değiştirilmesinin önlenmesi gerektiğine de dikkat çekti. 

Kadın haklarını Türkiye savunacak 

UTKU ÇAKIRÖZER Ankara 

ABD Dışişleri Bakanı Condoleezza Rice'ın "İslam dünyası için özel örnek" olarak nitelediği Türkiye, Geniş Ortadoğu ve Kuzey Afrika Projesi GODKA kapsamında İslam dünyasında kadın haklarının korunmasına öncülük etme kararı aldı. Köktendinci terörün nedenlerini ortadan kaldırmak için İslam dünyasının demokratikleştirilmesi amacıyla başlatılan GODKA'ya geçen yıl katılan Türkiye, "kadın haklarının korunması ve kadınların siyasi yaşama katılımı" konusunu üstlendi. Dışişleri Bakanlığı'nın Geniş Ortadoğu Projesi Koordinatörü Büyükelçi Ömür Orhun, Türkiye'nin İtalya ve Yemen ile birlikte GODKA'nın "Demokrasi Yardım Diyaloğu" mekanizmasına eşbaşkanlık ettiğini anımsattı. Orhun, "3 ülke Ortadoğu ve Kuzey Afrika ülkelerinin sivil toplum örgütleriyle kendi örgütlerini demokrasiyle ilgili alanlarda bir araya getirme kararı aldı. Türkiye, 'kadının toplumdaki rolü ve kadın hakları' programını üstlendi" dedi. 


</TEXT>
</DOC>
