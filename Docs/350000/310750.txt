<DOC>
<DOCNO> 310750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko03.html </URL>
<DATE> 2005/01/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dünyada 1 milyon abone "bas konuş" hizmeti alıyor... 
</HEADLINE>
<TEXT>

     Kablosuz, otomotiv ve geniş bantlı haberleşme sistemleri konusunda dünyanın önde gelen firmaları arasında yer alan Motorola'nın altyapısı ile dünyada 1 milyon abonenin ''Bas-Konuş'' hizmeti aldığı bildirildi. 
     Motorola'nın Ağlardan Sorumlu İş Geliştirme Müdürü Alper Türken, AA muhabirine yaptığı açıklamada, firma olarak geçen yılı güzel bir şekilde geçirdiklerini ve 2004'ün bir dizi olumlu gelişmenin yaşandığı yıl olduğunu söyledi. 
     Kendileri için önemli olan üstün altyapı teknolojilerini geçen yıl ilk kez Türkiye'deki üç mobil operatöre de sunarak, ağ altyapıları alanında çalışmaları olduğunu belirten Türken, ''Turkcell ile ilk kez bir arada çalışma fırsatı bulduk. Bas-Konuş'la birlikte Turkcell'le ağ altyapısı alanında ilk işbirliğimizi gerçekleştirdik'' dedi. 
     Türken, ''Bas-Konuş'' altyapısı alanında 27 ülke ve bölgeyi kapsayan 23 ticari sözleşmeyle pazarın lideri olduklarını ifade ederek, şunları kaydetti 
     ''Şu anda tüm dünyada tam 1 milyon abone, Motorola altyapısı ile Bas-Konuş hizmeti alıyor. Bas-Konuş alanında eşine rastlanmayacak bir tecrübeye sahibiz. Bu alandaki standartlaşma ve farklı üreticilerin telefonlarının birbirleriyle ve altyapılarla uyumu konusundaki çalışmaların başını çekiyoruz. 
     Bas-Konuş'un önemine yürekten inanıyoruz. Hatta önümüzdeki dönemde haberleşme alışkanlıklarımızda önemli değişiklikler yaratacak bir hizmet olarak görüyoruz. Bas-Konuş'un ardından Bas-Gör , Bas-Paylaş ve Bas-Sor gibi bir dizi yeni hizmet daha yolda. Bu hizmetler bizi birbirimizle daha da yakınlaştırmakla kalmayacak son derece tempolu olan yaşamlarımız içinde büyük önem taşıyan yüksek hızda veri iletişimi sunan yeni altyapı teknolojilerinden daha geniş bir kesimin yararlanmasını da sağlayacak.'' ''Bas-Gör'' ve ''Bas-Sor'' gibi yeni hizmetler konusunda iş ortakları mobil operatörlerle Türkiye'de ve yurtdışında konuşmaya başladıklarını anlatan Türken, ''Motorola olarak her yeni teknolojide olduğu gibi, Bas-Gör tipi teknolojilerini de dünyayla eşzamanlı olarak Türkiye pazarına sunmak istiyoruz'' diye konuştu. 
     İş hacimlerindeki büyüme ve Türkiye'nin geleceğine inançları doğrultusunda Türkiye'deki takımlarını büyütme kararı aldıklarını ifade eden Türken, ''Geçtiğimiz yıllarda yurtdışındaki projelere destek verenlerden Türkiye'deki projeler için yeniden faydalanmaya başladık. 2005 bizim açımızdan Kesintisiz İletişim vizyonu doğrultusunda çalışacak yeni kadroları da bünyemize katacağımız bir yıl olacak'' dedi. 
     
     KESİNTİSİZ İLETİŞİM 
     Firmalarının dünyadaki yeni vizyonu olan ve orijinal kullanımını ''Seamles Mobility'' olarak adlandırdıkları kavramın, doğru biçimde Türkçeleştirilmesini çok önemsediklerini ve bu konuda Türk Dil Kurumu'na başvuruda bulunarak gelecek cevabı beklediklerini kaydeden Türken, şöyle konuştu 
     ''Bu kavram, Motorola'nın telekomünikasyon pazarının geleceğiyle ilgili vizyonunu ifade ediyor. Kesintisiz İletişim kullanıcıların istedikleri hizmeti istedikleri yerden, istedikleri hızda, uygun cihazlar aracılığıyla alabilmeleri anlamına geliyor. Yani, evde televizyon ekranında izlemeye başladığımız konseri yolda yürürken cep telefonumuzun ekranında, otomobilimize binince orada seyretmeye devam edebilmektir. 
     Bu vizyonda teknolojiler gitgide daha akıllı ve sofistike bir hal alıyor. Kullanıcı için de hizmete ulaşım gitgide daha kolay ve kullanışlı oluyor. Hizmetler altyapı teknolojilerinden bağımsızlaşıyor ve kullanıcıların istedikleri bilgi ve hizmete görüntü, ses ve veri olarak - işte, evde ya da seyahat ederken büyük bir rahatlıkla ulaşabiliyorlar. 
     Bu alanda British Telecom ve France Telecom ile çok yakın olarak çalışıyoruz. British Telecom'a Kesintisiz İletişim'in ilk örnekleri kabul edilen çözümler sunmaktayız. France Telecom'la da bu alanda bir stratejik işbirliği anlaşması imzaladık. Bu alanda Türkiye'de de 2005 yılından başlayarak somut gelişmelere imza atmak, en büyük dileğimiz.'' 
     
</TEXT>
</DOC>
