<DOC>
<DOCNO> 304188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/dunya/axdun01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbas Türkiye etkin rol alsın 
</HEADLINE>
<TEXT>


UTKU ÇAKIRÖZER Ramallah 


Filistin'de 9 Ocak'ta yapılacak seçimlerde devlet başkanı seçilmesi beklenen Filistin Kurtuluş Örgütü FKÖ lideri Mahmud Abbas, Dışişleri Bakanı Abdullah Gül'den, Türkiye'nin barış sürecinde etkin rol almasını istedi. Abbas, kurulacak barış - koruma güçlerine Türkiye'nin katılmasını da talep etti. 
Filistin'de, 4 saat seçim gezisinden dönmesini beklediği Abbas'la görüşen Gül, İsrail yönetiminden aldığı mesajları da aktardı. İsrail Başbakanı Ariel Şaron'un kendisine, "Abbas'a güveniyorum. İstediğimiz, hemen bir günde terörü önlemesi değil. Ancak bu yönde mücadele ettiğini gösteren adımlar atsın, biz masaya otururuz" dediğini aktaran Gül, beklediği yanıtı aldı. Abbas, seçimi kazanır kazanmaz, Şaron'u masaya oturmaya davet edeceğini kaydetti. Abbas, Şaron'un, Türkiye'nin barış sürecinde rol almasını istediğini anlatan Gül'e, "Biz de sizin etkin bir katılımınızı arzu ederiz" yanıtını verdi. Abbas, Türkiye - İsrail ilişkileri için de, "Daha da gelişmesini isteriz. İlişkiniz ne kadar kuvvetli olursa, bizim için o kadar katkı yapabilirsiniz" diye konuştu. 



</TEXT>
</DOC>
