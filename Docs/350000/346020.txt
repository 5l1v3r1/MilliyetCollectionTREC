<DOC>
<DOCNO> 346020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko12.html </URL>
<DATE> 2005/05/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Turkcell, üç ayda 128 milyon dolar kar etti 
</HEADLINE>
<TEXT>

     Turkcell, yılın ilk üç ayında 128 milyon dolar kar etti. Şirketin karı geçen yıla göre yüzde 2 artarken, bir önceki üç aylık döneme göre yüzde 8 azaldı. Aylık ortalama konuşma süresi ilk çeyrekte yüzde 7 azalarak 59.6 dakika oldu. 
     Turkcell’den New York Borsası’na yapılan açıklamaya göre, şirketin US GAAP muhasebe sistemine göre ocak-mart dönemindeki net karı 128 milyon dolar olarak gerçekleşti. 
     Ortaklığın karı, geçen yılın eş dönemindeki 126 milyon dolarlık düzeyine göre yüzde 2 oranında artış gösterdi. 
     Şirketin karı, 2004 yılının son çeyreğindeki 139 milyon dolarlık düzeyinin ise yüzde 8 altında kaldı. 
     
     GELİRLER 898 MİLYON DOLAR 

     Ortaklığın ilk üç aydaki gelirleri, geçen yıla göre yüzde 20 artarak 898 milyon dolara çıktı. Şirketin gelirleri ilk çeyrekte yalnızca yüzde 2 oranında büyüme gösterdi. 
     Şirketin brüt karı geçen yıla göre yüzde 20 artarak 375 milyon dolara, esas faaliyet karı yüzde 14 artarak 236 milyon dolara yükselirken, net faiz giderleri yüzde 43 azalarak 23 milyon dolara, çevrim zararı yüzde 80 azalarak 225 milyon dolara indi. 
     
     KONUŞMA SÜRESİ 

     GSM operatörleri için önemli bir gösterge olarak kabul edilen konuşma süresi ise ilk üç ayda 59.6 dakika düzeyinde oluştu. Konuşma süresi geçen yılın aynı dönemindeki 56.4 dakikalık düzeyine göre yüzde 5.7 arttı. Bu süre, 2004 yılının son çeyreğindeki 63.8 dakikalık düzeyine göre ise yüzde 6.6 azaldı. Bu düşüşte kış aylarında kullanımın azalmasının etkili olduğu bildirildi. 
     
     ABONE SAYISI 

     Turkcell’in ilk üç aydaki abone sayısı, geçen yıla göre yüzde 23.4 artarak 24.3 milyona ulaştı. Abone sayısı, ilk çeyrekte yüzde 3.4 arttı. 
     Faturasız abone sayısı yüzde 29.1 artarak 19.1 milyon, faturalı abone sayısı yüzde 6.1 artarak 5.2 milyon oldu. 
     
     ABONE BAŞINA GELİR 

     Şirketin ocak-mart döneminde abone başına elde ettiği bileşik aylık gelir ise ilk üç ayda ortalama 12 dolar olarak hesaplandı. Bu tutar, geçen yılın ilk üç ayındaki 12.7 dolarlık düzeyine göre yüzde 5.5, son çeyrekteki 12.4 dolarlık düzeyine göre yüzde 3.2 azaldı. 
     Faturasız abonelerde abone başına gelir 7.4 dolar düzeyinde kalırken, faturalı abonelerde ortalama gelir geçen yıla göre yüzde 1 azalarak 28.5 dolara indi. 
     
     "PAKİSTAN TELEKOM’LA İLGİLİ DEĞERLENDİRME SÜRÜYOR" 

     Öte yandan, Turkcell’den İMKB’ye gönderilen açıklamada, basında şirketin Pakistan Telekom’un satışa çıkarılan yüzde 26’lık hakim hissesi için ön teklif toplantısına katılan şirket arasında bulunduğuna ilişkin haberlerin yer aldığı anımsatıldı. 
     Şirketin iştiraki olan Turkcell Uluslararası Yatırım Holding aracılığıyla 7 Mart’ta Pakistan Telekom’un özelleştirme sürecinde ihale şartnamesi alınmasının ön koşulu olarak belirlenen ön eleme aşaması yeterlilik başvurusunda bulunduğu belirtilen açıklamada, ön eleme aşamasının geçildiği, ihale katılımı konusunda şirket yönetiminin karar aşamasına henüz gelmediği ve değerlendirme sürecinin devam ettiği kaydedildi. 

     
</TEXT>
</DOC>
