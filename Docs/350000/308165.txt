<DOC>
<DOCNO> 308165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/spo03.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsteyene aynen iade 
</HEADLINE>
<TEXT>


Galatasaray, verim alamadığı Conceiçao'yu da göndermenin hesaplarını yapıyor. Yıllık 1 milyon 850 bin euro kazanan sambacının, aynı bedel karşılığı başka bir kulübe satılması planlanıyor 

ERHAN TELLİ 


Gözler Levante'de 
TRANSFERDE yaşadığı iç huzursuzluklarla dikkati çeken Galatasaray, Ümit Karan ve Saidou'dan sonra, Flavio Conceiçao'yu da satış listesine koymaya hazırlanıyor. Yönetim, iyi bir teklif gelmesi halinde, Brezilyalı yıldızın da biletini kesmeyi planlıyor. Bu oyuncu için daha önce de nabız yoklayan İspanyol Levante'den resmi bir teklif gelmesi halinde Conceiçao'nun gönderilmesine sıcak bakılıyor. 

Bin euroya alındı 
SARI - Kırmızılı kulüpten yıllık 1 milyon 850 bin euro alan Sambacı'nın, yüksek maliyeti nedeniyle iç dengeler göz önünde bulundurularak, satılması bekleniyor. Real Madrid, sıkı pazarlıklar sonucu yüksek ücretinin ödenmesi konusunda garanti almasının ardından sezon başında sadece bin euroya Conceiçao'yu Galatasaray'a vermişti. Yönetim, bu oyuncuyu şimdi aynı koşullarda bir başka kulübe göndermek istiyor. 

Albayrak iddiası 

Futbolcular bastırdı 
KULÜPTE menajerlik sistemini yerleştirmek isteyen Galatasaray'da, Abdurrahim Albayrak ismi gündeme çıktı. Can Çobanoğlu ve Adnan Sezgin isimlerinin üzerinde duran Başkan Özhan Canaydın'ın, futbolcuların isteği üzerine rotayı Albayrak'a çevirdiği öğrenildi. Abdurrahim Albayrak'ın, 26 Şubat'taki Mali Kongre'nin ardından futbol takımının başına menajer olarak geçeceği ileri sürüldü. 

Kriz çıkarabilir 
MEHMET Cansun döneminde futbolcularla kurduğu yakın ilişkilerle önemli bir boşluğu dolduran Albayrak, Canaydın başa geçtiği zaman da kulüpte kısa süre görev almıştı. Eski yöneticinin, menajerlik görevine başlar başlamaz kulübe 3.5 milyon euroluk katkı sağlayacağı da iddia edildi. Ancak futbol şube sorumluları Ergun Gürsoy ve Fatih Gökşen'in Albayrak'a sıcak bakmadıkları ifade edildi. 

Ankaraspor'a 'evet' dedi 

KISA süreli Almanya macerasının ardından yeniden Galatasaray'a dönüşü Florya'da gerilime yol açan Ümit Karan, Ankaraspor ile anlaşmaya vardı. Başkent ekibi, sezon sonuna kadar kiralık olarak el sıkıştığı Ümit Karan ve Beşiktaşlı Ümit Aydın'a pazartesi resmi sözleşme imzalatacak. Bugün Ankara'ya gitmesi beklenen Ümit Karan'ın takımdan ayrılması Hagi'ye rahat nefes aldırdı. 

Sıra Saidou'da 

SARI - Kırmızılılar, Saidou'yu elden çıkarmak için çalışmalarını artırdı. Kamerunlu oyuncu menajeri Abdullah Kılınç, yönetimin baskısı üzerine Fransa'nın Metz, Bastia ve Nantes kulüpleriyle pazarlıkları sonuçlandırmak için masaya oturdu. Bu hafta içinde Saidou'ya kulüp bulunması bekleniyor. 


</TEXT>
</DOC>
