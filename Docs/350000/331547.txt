<DOC>
<DOCNO> 331547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur31.html </URL>
<DATE> 2005/04/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
''Okul kapanmasın'' diye, doğum yapan kadınlara altın veriyorlar .. 
</HEADLINE>
<TEXT>

     Gaziantep'in Yavuzeli İlçesi'nin Sarılar Köyü'nde, köy okulunun öğrenci azlığı nedeniyle kapanmasını önlemek için, doğum yapan kadınlar köy halkı tarafından Cumhuriyet Altını ile ödüllendirilmeye baylandı. 
     Sarılar Köyü Muhtarı Selim Göğüş, AA muhabirine yaptığı açıklamada, göç ve çeşitli nedenlerle köy nüfusunun hızla azaldığını, bu nedenle öğrenci sayısının da düştüğünü söyledi. 
     Öğrenci sayısının azalması nedeniyle köydeki ilköğretim okulunun kapatılmasından endişe ettiklerini belirten Göğüş, ''Okulumuzun kapatılıp taşımalı eğitim sistemine dahil edilmemesi için öğrenci sayısının artması gerekiyor. Bu nedenle doğum yapan kadınları Cumhuriyet Altını ile ödüllendirmeye karar verdik'' dedi. 
     Altınları köy halkının bağışlarıyla aldıklarını ifade eden Göğüş, ''İlk olarak Vakkas-Perihan Sarıgül çiftine bir Cumhuriyet Altını verdik. Yakında doğum yapacak 4 kadına vereceğimiz altınları da hazırlıyoruz. Ekonomik olanaklarımız elverdiği sürece bu uygulamayı sürdüreceğiz'' diye konuştu. Göğüş, göç eden ailelere de çocuklarını köylerinde okutmaları halinde destek olacaklarını kaydetti. 
     Cumhuriyet Altını ile ödüllendirilen Perihan Sarıgül de eşinin inşaat işçisi olduğunu, doğum yaptığı için kendisine altın verilmesine sevindiğini belirtti. 
     Yavuzeli İlçe Milli Eğitim Müdürü Salih Erdemci de 2000 yılında 165 öğrencisi bulunan Sarılar Köyü İlköğretim Okulu'nda halen 88 öğrenciyle eğitimin sürdürüldüğünü bildirdi. Erdemci, ''Muhtarımızın yaptığının doğru olmadığını düşünüyorum. Muhtarın, bizimle bugüne kadar köydeki okula ilişkin bir görüşmesi de olmadı'' dedi. 
     
</TEXT>
</DOC>
