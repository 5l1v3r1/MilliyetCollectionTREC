<DOC>
<DOCNO> 336688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy08.html </URL>
<DATE> 2005/04/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tuğamiral Şişlioğlu Yunanistan Kara Kuvvetleri özür diledi 
</HEADLINE>
<TEXT>

     Genelkurmay Başkanlığı Yunanistan-Kıbrıs Daire Başkanı Tuğamiral Mücahit Şişlioğlu, Yunanistan Kara Kuvvetleri Komutanı Korgeneral Nikolaos Ntouvas'ın, Kara Kuvvetleri Komutanı Orgeneral Yaşar Büyükanıt'a hitaben yazdığı mektupta, Yunan Kara Harp Okulu'nda meydana gelen uygunsuz ve kınanacak olay için özür dilediğini bildirdi. 
     Genelkurmay Başkanlığı Karargahı'nda, savunma muhabirlerine, Yunanistan Kara Harp Okulu'nu ziyaret eden Türk Kara Harp Okulu'ndan subay ve öğrencilerin odasına, zedelenmiş ve üzerinde Türkiye aleyhine ifadelerin bulunduğu Türk Bayrağı bırakılması olayı ve Türkiye-Yunanistan arasındaki güven artırıcı önlemler hakkında bilgi verildi. 
     Yunanistan Kara Harp Okulu'nu ziyaret eden subay ve öğrencilere yönelik bayrak olayı nedeniyle, Genelkurmay Başkanlığı'nca 16 Nisan 2005 günü bir basın bildirisi yayınlandığını anımsan Tuğamiral Şişlioğlu, Genelkurmay Başkanlığı'nın, bu olayla ilgili olarak Yunan makamlarının resmi olarak özür dilemesini ve olayın faillerinin bulunarak cezalandırılmasını talep ettiğini belirtti. 
     Tuğamiral Şişlioğlu, Genelkurmay Başkanı Orgeneral Hilmi Özkök'ün de 20 Nisan 2005 tarihinde Harp Akademileri Komutanlığı'nda yaptığı konuşmada bu talepleri ifade ettiğini kaydetti. 
     
     "FAİLLERİNİN CEZALANDIRILACAĞINA İNANIYORUZ" 

     Yunanistan Kara Kuvvetleri Komutanı Korgeneral Ntouvas'ın, 21 Nisan 2005 tarihinde Orgeneral Büyükanıt'a hitaben bu konuda yazmış olduğu mektubun 22 Nisan 2005 tarihinde Genelkurmay Başkanlığı'na ulaştığını ifade eden Tuğamiral Şişlioğlu, şöyle dedi 
     "Yunanistan Kara Kuvvetleri Komutanı, bu mektubunda, Yunan Kara Harp Okulu'nda vuku bulan bu uygunsuz ve kınanacak olay için özür dilemiş, olayın faillerinin bulunması maksadıyla derhal bir soruşturma başlatılmasına emir verdiğini, Yunan askeri mahkemesince konunun incelenmekte olduğunu ve en ağır cezanın verileceğini ifade etmiştir. Yunanistan Kara Kuvvetleri Komutanı'nın olayın başından beri bu konuda göstermiş olduğu hassasiyet memnuniyetle karşılanmıştır. 
     Olayın faillerinin de en kısa zamanda bulunarak, gerektiği şekilde cezalandırılacağına inanıyoruz." Tuğamiral Mücahit Şişlioğlu, Türk Silahlı Kuvvetleri'nin TSK Türkiye ile Yunanistan arasındaki güven artırıcı önlemlere önem verdiğini ve iki ülke askeri makamları arasında güven ortamı yaratılacağına inandıklarını bildirdi. 
     Tuğamiral Şişlioğlu, Türk Deniz Harp Okulu öğrencilerinin Mayıs ayında Yunan Deniz Harp Okulu'na gerçekleştirecekleri ziyarete bu kapsamda olumlu baktıklarını kaydetti. 
     Genelkurmay Başkanlığı Karargahı Dumlupınar Salonu'nda, Genelkurmay Başkanlığı Genel Sekreteri Tümgeneral Sabri Demirezen ve Genelkurmay Yunanistan-Kıbrıs Daire Başkanı Tuğamiral Mücahit Şişlioğlu tarafından savunma muhabirlerine Türkiye-Yunanistan arasındaki güven artırıcı önlemler hakkında bilgi verildi. 
     İki ülke arasındaki güven artırıcı önlemlerin 2002 yılından itibaren uygulanmaya başlandığını belirten Tuğamiral Şişlioğlu, Türkiye-Yunanistan arasında 11 adet güven artırıcı önlemin kabul edildiğini kaydetti. Bu önlemler arasında silahlı kuvvetleri ilgilendirenlerin yanında sivil kesimi ilgilendiren önlemlerin de yer aldığını ifade eden Tuğamiral Şişlioğlu, 2005 yılı için bunlardan 5 tanesinin icrasına ilişkin planlama yapıldığını, Yunan askeri makamlarıyla mutabakata varılarak yılbaşından itibaren uygulanmasına başlandığını kaydetti. 
     Tuğamiral Şişlioğlu, bu önlemlerin Kara, Deniz ve Hava harp okulları arasında öğrenci heyetlerinin karşılıklı okul ziyaretleri, Türk-Yunan Genelkurmay Başkanlığı heyetlerinin karşılıklı karargah ziyaretleri, Silahlı Kuvvetler Akademileri müdavimlerinin karşılıklı ziyaretleri, Türkiye ile Yunanistan'dan seçilecek birer askeri hastane arasında bilgisayar aracılığıyla bilgi alışverişinde bulunulması ve Barış İçin Ortaklık Merkezleri arasında 1-2 haftalık kısa süreli kurslara öğrencilerin gönderilmesi şeklinde planlandığını anlattı. 
     İki ülke arasındaki güven artıcı önlemler kapsamında, Ekim 2004'te Yunan Genelkurmay Başkanlığı'ndan Tuğgeneral başkanlığındaki bir heyet Türk Genelkurmay Başkanlığı Karargahı'nı, Kasım 2004'te de Yunanistan Deniz Harp Okulu Komutanı ve öğrenciler, Tuzla'daki Deniz Harp Okulu'nu ziyaret etti. 
     Genelkurmay Başkanlığı'ndan bir heyet de Şubat 2005'te Yunanistan Genelkurmay Başkanlığı'na, Yunan Hava Harp Okulu öğrencileri de Mart 2005'te Türk Hava Harp Okulu'na ziyarette bulundu. 
     
     ORGENERAL BÜYÜKANIT'IN YUNANİSTAN ZİYARETİ 

     Tuğamiral Şişlioğlu, Kara Kuvvetleri Komutanı Orgeneral Yaşar Büyükanıt'ın bu yıl içinde gerçekleştireceği Yunanistan ziyaretiyle ilgili bir soru üzerine de, Yunanistan Kara Kuvvetleri Komutanı Korgeneral Nikolaos Ntouvas'ın Orgeneral Büyükanıt'a Haziran ayında resmi bir davette bulunduğunu belirtti. Tuğamiral Şişlioğlu, "Önümüzde zaman var. Konunun değerlendirilmesi devam etmektedir. Biz, TSK olarak güven artırıcı önlemlere önem veriyoruz. İki ülke askeri makamları arasında güven ortamı yaratacağına inanıyoruz. Türk Deniz Harp Okulu öğrencileri Mayıs ayında Yunan Deniz Harp Okulu'nu ziyaret edecek. Bu kapsamda bu ziyarete olumlu bakıyoruz" diye konuştu. 
     Tuğamiral Şişlioğlu, iki ülkenin milli hava harekat merkezleri arasında kurulacak muhabere hattının hangi aşamada olduğu sorusu üzerine de, bu konunun teknik bir konu olduğunu ve karargahlarda teknik çalışmalara devam edildiğini söyledi. 
     Bir gazetecinin, "Orgeneral Büyükanıt, TBMM'deki 23 Nisan resepsiyonunda Yunan Kara Kuvvetleri Komutanı'ndan kendisine özür mektubu geldiğini belirtirken, Başbakan Recep Tayyip Erdoğan gazetecilere, 'bilgisinin olmadığını' ifade etmişti. Bu aşamada bir kopukluk mu oldu " sorusu üzerine, Tuğamiral Şişlioğlu, "Bu konudaki bilgi Dışişleri Bakanlığı'na verilmişti. Mektup içeriğine ilişkin değerlendirme devam ettiği için kamuoyuna açıklanmamıştı" karşılığını verdi. 
     Tuğamiral Şişlioğlu, mektubun akşam saatlerinde karargaha geldiğini belirterek, değerlendirilmesinin ve üst makamlara arzının zaman aldığını kaydetti. 
     Tümgeneral Demirezen de, Orgeneral Büyükanıt'ın, yöneltilen bir soru üzerine sadece özür mektubu geldiğini ifade ettiğini, detaylı açıklamanın karargah tarafından yapılacağını açıkladığını kaydetti. 
     
     TÜRK ÖĞRENCİLER MAYIS'TA BİR KEZ DAHA GİDİYOR 

     Tuğamiral Şişlioğlu, Türk Deniz Harp Okulu öğrencilerinden oluşan bir heyetin, Mayıs ayında Yunanistan Deniz Harp Okulu'nu ziyaret etmesinin planlandığını belirterek, "İcra edilecek Deniz Harp Okulu faaliyetine de bu kapsamda olumlu bakıyoruz" dedi. 
     Tuğamiral Şişlioğlu, güven arttırıcı önlemler kapsamında, Ege'ye ilişkin anlaşmazlıklar konusunda haberleşme sistemi kurulması için çalışmaların devam ettiğini belirterek, "Askıya alınması gibi bir şey yok" diye konuştu. 
     

     
</TEXT>
</DOC>
