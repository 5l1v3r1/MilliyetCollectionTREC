<DOC>
<DOCNO> 309699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas05.html </URL>
<DATE> 2005/01/26/ </DATE>
<TIME> 02.26 </TIME>
<AUTHOR>  </AUTHOR>
<HEADLINE>
Aşk engel tanımadı 
</HEADLINE>
<TEXT>

     Mehmet Kayhan YILDIZ DHA 

ALMANYA'nın Miendelheim kentinde yaşayan Türk ailenin kızı 20 yaşındaki Melek Kaz, Konya'daki kız arkadaşını aradığında telefona cevap veren dayısıyla tanışıp aşık oldu. Melek Kaz ile Ufuk Çapak'ın telefonda başlayan, internette alevlenen aşkı, Melek'in ailesi karşı çıkmasına rağmen nikah masasına taşındı. 
     Miendelheim'a bağlı Babenhausen Kasabası'nda yaşayan 20 yaşındaki Melek Kaz, 4 yıl önce yaz tatilinde tanıştığı Konya'daki arkadaşı Fatoş Işık'ı cep telefonundan aradı. Fatoş Işık'ın odada bıraktığı telefonuna dayısı 22 yaşındaki Ufuk Çapak cevap verdi. Telefon ile uzun süre konuşarak birbirlerini tanıyan iki genç, görüşmelerini daha sonra sürdürdü. Melek Kaz ve Ufuk Çapak bu arada internet aracılığıyla birbirlerine fotoğraflarını gönderdi, aralarındaki aşk iyice alevlendi. 
     
     BABA KARŞI ÇIKTI 

     Almanya'da bir vida fabrikasında işçi olarak çalışan Melek Kaz ile Konya'nın Sarayönü İlçesi'nde yaşayan işsiz genç Ufuk Çapak'ın alevlenen aşklarını aileleri 2 yıl sonra öğrendi. Melek'in babası 45 yaşındaki Selami Kaz bu ilişkiye karşı çıktı, telefonunu elinden aldı. Ancak vida fabrikasında çalışan Melek Kaz fırsat buldukça yine telefon ve internet aracılığıyla Türkiye'deki sevgilisi Ufuk Çapak'la görüşmeye devam etti. Geçen süre içinde askerlik görevini de yerine getiren Ufuk Çapak, Melek'e yaptığı evlenme teklifine olumlu yanıt aldı. 
     
     UYGUN ZAMANI BEKLEDİLER 

     Sevgilisinin Almanya'da olması ve babasının karşı çıkması Ufuk Çapak'ın evlilik planlarını bozarken iki genç birbirlerine kavuşmak için uygun zamanı beklemeye başladı. Bu arada inşaat işçisi Selami Kaz, Noel tatilini tatilini fırsat bilip Uşak'taki yakınlarıyla özlem gidermeye karar verdi. Selami Kaz, Almanya'da çok sıkıldığını düşündüğü kızı Melek'i de yanına alarak bir ay önce Uşak'a geldi. 
     Melek Kaz, ilk iş olarak sevgilisi Ufuk Çapak'ı arayarak Uşak'taki akrabalarının yanında olduğunu ve kaçmak istediğini söyledi. Kiraladığı otomobille Uşak'a giden Ufuk Çapak, ilk kez yüzyüze geldiği sevgilisi Melek'i kaçırdı. Kızının kaçtığını öğrenen baba Selami Kaz'ın vazgeçirmek için yaptığı ikna görüşmeleri de sonuç vermedi. 4 yıl sonra birbirlerine kavuşan telefon aşıkları, Konya'nın Sarayönü İlçesi'nde yapılan görkemli düğünle evlendi. Düğüne kız tarafından katılan olmadı. 
     Uğruna Almanya'yı ve tüm ailesini terk ettiği Ufuk Çapak'ı çok sevdiğini belirten Melek Kaz, "Aşk engel tanımıyor. İstedikten sonra yapılmayacak bir şey yok. Babamın karşı çıkmasına rağmen bu evliliği gerçekleştirdik. Şimdi çok mutluyum'' dedi. 
     Ufuk Çapak ise "Benim işsiz olduğumu düşünen kayınpederim evlenmemize izin vermedi. Ama benim işsiz olmam eşime bakamayacağım anlamına gelmez. Evimi geçindirmek için her yerde çalışabilirim. Bizim kilometrelerce uzaktan başlayan aşkımız mutlulukla sonuçlandı. Bizim durumumuzda olan yüzlerce insanın da bizimle aynı kaderi paylaşmasını temenni ediyorum'' diye konuştu. 
     
</TEXT>
</DOC>
