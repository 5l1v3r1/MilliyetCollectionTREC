<DOC>
<DOCNO> 315712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun45.html </URL>
<DATE> 2005/02/16/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
İran'daki patlama için çelişkili haberler geliyor 
</HEADLINE>
<TEXT>

     İran'ın güneyindeki Buşehr eyaletinin Deylem kenti dışında şiddetli patlama olduğu yönünde İran devlet televizyonunun geçtiği haberle ilgili çelişkili bilgiler geliyor. 
     İran'ın Arapça yayın yapan kanalı El Alem, ilk olarak, Deylem kentinin çevresinde yerleşimin olmadığı bölgede bu sabah şiddetli bir patlama olduğunu duyurdu. Haberde, görgü tanıklarına dayanarak, bölgeye bilinmeyen bir uçaktan füze atıldığı kaydedildi. 
     Televizyon daha sonraki haberlerinde ise görgü tanıklarının bir füzeden kaynaklanmış olacağını düşündükleri patlamaya, bir İran uçağından düşen yakıt deposunun yol açtığını bildirdi. 
     Patlamaya ''bir uçaktan atılan füzenin yol açtığı'' ve ardından ''İran uçağından düşen yakıt deposunun'' neden olduğu yönündeki iki haber de kısa sürede yalanlandı. 
     En son gelen haberlerde ise patlamaya bölgedeki yol yapım çalışmasının neden olduğu bildiriliyor. 
     
     ÇELİŞKİLİ AÇIKLAMALAR 
     Patlamayla ilgili ilk haberlerin ardından bir hükümet kaynağı, devlet televizyonuna açıklamasında, patlamanın sebebinin öğrenilmesi için yetkililerin olay yerine gittiğini belirtti. İçişleri Bakanlığı sözcüsü de bir uçaktan Deylem kentinin çevresine füze atıldığı haberini doğrulayamayacağını bildirdi. 
     Devrim Muhafızları Ordusu DMO da güneydeki Deylem kenti dışındaki patlamayla ilgili olarak, İran'a bir saldırının söz konusunu olmadığını söyledi. 
     DMO'nun bir sözcüsü, Deylem yakınındaki patlamaya, bir İran uçağının yakıt deposunun düşmesinden kaynaklanmış olabileceği yönündeki haberleri de yalanlandı. 
     Sözcü, devlet televizyonunda, ''Deylem kenti yakınına bir uçaktan füze atıldığı'' ve ardından ''bir uçağın yakıt deposunun düşmüş olabileceği'' yönünde yer alan haberleri yalanladıklarını söyledi, başka ayrıntı vermedi. 
     En son gelen haberlerde ise bir güvenlik yetkilisine dayanılarak, İran'ın güneyinde bugün meydana gelen patlamanın, yabancı saldırısı değil, yol yapım çalışmalarıyla ilgili olduğu bildirildi. 
     Bir güvenlik yetkilisi, patlamanın nükleer tesisleri hedef alan yabancı saldırısı olmadığını, bir baraj yakınlarında yol yapımı sırasında kontrollü yapılan bir patlama olduğunu söyledi. 
     
     TEPKİLER 
     Öte yandan, İran'da patlama olduğu yönündeki ilk haberlerin ardından, İranlı yetkililerden önce ilk açıklama İsrail'den geldi. 
     Reuters ajansı, üst düzey İsrail güvenlik kaynaklarının, İran'daki patlamayla İsrail ordusunun bir ilgisi olmadığını söylediklerini duyurdu. 
     Rusya'nın Tahran Büyükelçiliği de İran'ın güneyindeki Buşehr eyaletindeki nükleer reaktöre saldırı olmadığını belirtti. 
     Büyükelçilik sözcüsü, İran atom enerjisi kurumu ile temasa geçtiklerini ve reaktöre saldırı yapılmadığı bilgisini aldıklarını söyledi. 
     ABD'den de Beyaz Saray sözcüsü Scott McClellan, İran'daki patlama hakkında bilgileri olmadığını, ancak haberi araştırdıklarını kaydetti. 
     İran'ın Rusya'nın desteğiyle yaptığı ve bu yılın sonunda faaliyete geçmesi beklenen nükleer tesisi Buşehr'de bulunuyor. Deylem de bu tesisin yaklaşık 100 kilometre kuzeyinde yer alıyor. 
     
</TEXT>
</DOC>
