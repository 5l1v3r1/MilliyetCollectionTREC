<DOC>
<DOCNO> 349893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/gureli.html </URL>
<DATE> 2005/06/08/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Gizemli kent Mardin 
</HEADLINE>
<TEXT>


Sayısız tarih zenginliğinden midir nedir Türkiye'nin tüm illerini gören biri sıfatıyla söyleyelim sanki kanıksamışçasına tarih ve kültür varlıklarımızın zaman zaman hoyratça tahrip edilişine seyirci kalmışız. 
Neyse, son 15-20 yıldır Prof. Dr. Metin Sözen'in olağanüstü öncülüğü ile tarih bilinci Anadolu kentlerinde dalga dalga yayılıyor. Mardin, bu bilince ulaşan merkezlerden biri. 
Mardin'e ilk kez 1970'lerin sonlarında gitmiştik. Dördüncü ziyaretimiz TGC'nin basın semineri nedeniyle geçen hafta gerçekleşti. Bu ziyarette, Prof. Dr. Metin Sözen'le el ele vererek son 5 yıl içinde Mardin'in tarih ve kültür varlıklarını koruma bilincini kitlelere yayan bir valiyi, Temel Koçaklar'ı tanıdık. 
Beş yıl içinde önemli manastır, konak gibi tarihi yapıların restorasyonu gerçekleştirilmiş. Yine de yapılacak işler var. Örneğin, 5 yıl önce Telekom'un mavi badanalı beton binası kentin tarihsel kimliğinin ortasına bir hançer gibi saplanmıştı. Şimdi, dış cephe Mardintaşı rengine benzer renkte boyanmış, ama yine de sırıtıyor. Neyse ki, yeni şehir tarafına taşınacakmış. 
XIX. yüzyıl yapısı olan Karsaslar'ın konağı PTT binası olarak kullanılıyor. Bu taş yapının orasına burasına plastik bölmeler sokuşturulmuş. Postanenin yakında yeni kent tarafına taşınacağını ve tarihi bir yapının daha "iğfal"den kurtulacağını öğrenerek ferahladık. 
Mardinlilerin iki dileğini aktararak noktalayalım. 1- Kentin su sorunu bir an önce halledilsin, 2- Mardin'e en az bir fakülte kurulsun. 

Bir öneri 
"Baba Beni Okula Gönder" kampanyası için canla başla koşuşturan Meral Tamer, biliyorsunuz pazar günü okurlarından kampanya için "parlak fikirler" beklediğini yazdı. İşte, bir öneri de bizden. Özel sektörde çalışanlar, bir aylık ücretlerinin bir günlüğünü bu kampanyaya bağışlasınlar, patronları dahil. 
Bizi sorarsanız, "Eh, öneride bulunduğumuza göre..." deriz. 

Bir şiir 
Dizelerimiz bir Mardin türküsü "Şevko"dan 
"Ah... Ben gül olam ez beni Tülbentlerden süz beni Sen kalem ol ben k ğıt Ak gerdana yaz beni Ah... Balıktır suda yüzer Kekliktir kanat düzer Kız vefasız olunca Sevdiği mecnun gezer." 



</TEXT>
</DOC>
