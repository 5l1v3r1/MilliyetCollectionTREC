<DOC>
<DOCNO> 318750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/axspo03.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın canı sıkıldı 
</HEADLINE>
<TEXT>


Galatasaray Yönetimi'nin, bugünkü Mali Kongre'ye Seyrantepe tapusuyla gitme planı suya düştü. Dün yapılması gereken ihale son dakikada Maliye Bakanlığı'ndan gelen yazı üzerine ertelendi 

ERHAN TELLİ 


Hesapta yoktu 
GALATASARAY tarafından, daha önce 30 yıllığına üst kullanım hakkı alınan Seyrantepe arazisinin tapu ihalesi son dakikada durduruldu. Defterdarlıkta yapılması planlanan ihale, Maliye Bakanlığı tarafından ikinci bir emre kadar ertelendi. İhale Komisyonu Başkanı Emin Elmas, "İmarla ilgili işlemlerden sonra tekrar yapılmak üzere ihale şimdilik işlemden kaldırılıyor" diye konuştu. 

'Problem yok' 
ASBAŞKAN Refik Arkan, ihalenin, Maliye Bakanlığı'nın ilgili kurumlardan beklediği bazı yazıları henüz alamaması nedeniyle ertelendiğini iddia etti. Arkan, "Yazılar gelinceye kadar ihalenin ertelenmesi uygun görülmüş. En kısa sürede eksikler tamamlanıp, tekrardan dosyaların çalışması için harekete geçilecek. Ciddi bir pürüz değil. İhale 20 - 25 gün içinde yapılır" dedi. 

Bu ne tesadüf 
İKİNCİ Başkan Ergun Gürsoy, bu tür ertelemelerin normal olduğunu dile getirerek, "Devlet işlerinde bir nokta eksik olduğunda işler uzar. Önemli bir sorun yok" dedi. Bu arada ihalenin yapılacağı İstanbul Defterdarlığı'na Fenerbahçe Kulüp Müdürü Serkan Acar'ın gelmesi dikkat çekti. Ancak Refik Arkan, Acar'ın konuyla ilgili bir ziyaretinin olmadığını diye getirdi. 

Hakan Ünsal şoku 

Sakarya maçında bileğinden sakatlanan tecrübeli yıldız, ağrıları artınca Samsun kafilesinden çıkarıldı 

Son testi geçemedi 
SÜPER Lig'de lider Fenerbahçe'yi yakın takibe alan Galatasaray, Samsunspor karşılaşmasının hazırlıklarını dün sabah yaptığı tek antrenmanla tamamladı ve kritik 90 dakika için Samsun'a uçtu. Sarı - Kırmızılı takımın son çalışmasında Samsun maçında bileğine darbe alan Hakan Ünsal'ın ağrıları arttı. Tecrübeli futbolcu, son dakikada Hagi tarafından kadrodan çıkarıldı. 

Üç eksikle uçtular 
SARI-Kırmızılı takımda Hakan Ünsal'ın yanısıra kart cezalısı olan Ergün ile Ayhan da kafilede yer almadı. Teknik Direktör Hagi'nin, Fransız yıldız Ribery'i bugünkü karşılaşmada ilk on birde oynatması bekleniyor. Üç haftalık sakatlığının ardından Sakaryaspor karşılaşmasının ikinci yarısında forma şansı bulan Hasan Şaş'ın da forma giymesine kesin gözüyle bakılıyor. 

Yıldızlara uyarı 

GALATASARAY'DA Samsunspor maçı öncesinde üç kritik ismin sarı kart ceza sınırında olması teknik kadroyu kara kara düşündürüyor. Kaleci Mondragon, Tomas ve Conceiçao, bugünkü 90 dakikada da kart görmeleri durumunda önümüzdeki hafta Beşiktaş derbisinde takımdaki yerlerini alamayacaklar. Teknik Direktör Hagi, bugün maçta üç oyuncusundan da çok dikkatli olmalarını istedi. 

'Derslerini aldılar 

İKİNCİ Başkan ve Futbol Şube Sorumlusu Ergun Gürsoy, Samsunspor deplasmanından üç puanla döneceklerini iddia etti. Galatasaraylı yönetici, Sakaryaspor karşılaşmasından gereken dersleri aldıklarını açıklayarak, "Bazı hataları tekrarlamamız gerektiğini biliyoruz. Samsunspor zor bir deplasman. Ancak kazanıp, çıkışımızı sürdürmemiz gerekiyor" diye konuştu. 

Cim-Bom'da kongre günü 

SARI-Kırmızılı kulübün Yıllık Olağan Genel Kurul Toplantısı bugün yapılacak. Galatasaray Lisesi Tevfik Fikret Salonu'nda saat 10.30'da başlayacak ve çoğunluğa bakılmaksızın gerçekleştirilecek kongrede, Özhan Canaydın Yönetimi'nin mali ve idari bakımdan ayrı ayrı ibrası, denetleme kurulunun ibrası ve 2005 yılı bütçesinin onayı üyelerin oylarına sunulacak. 

Coşkulu karşılama 

Samsun'a dün özel uçakla giden Galatasaray kafilesini havaalanında bir grup Sarı-Kırmızılı taraftar karşıladı. Galatasaray lehine sevgi gösterisinde bulunan taraftarlar, Teknik Direktör Hagi ve bazı futbolculara çiçek vererek hatıra fotoğrafı çektirdiler. 


</TEXT>
</DOC>
