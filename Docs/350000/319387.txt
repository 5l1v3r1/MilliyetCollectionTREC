<DOC>
<DOCNO> 319387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur43.html </URL>
<DATE> 2005/02/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Yedizlerin boyu 36 milimetreye ulaştı... 
</HEADLINE>
<TEXT>

     Central Hospital Başhekimi Dr. Özer Gürbüz, aşılama yöntemiyle yediz bebek bekleyen Sibel-Hüseyin Deniz çiftinin durumunu, bağlantı kurduğu bir üniversitenin etik kuruluna Perşembe günü götüreceğini ve bebeklerin durumunun bu kurulda görüşüleceğini bildirdi. 
     Dr. Gürbüz, AA muhabirine yaptığı açıklamada, anne ve bebeklerin durumunda değişen bir şey olmadığını belirterek, şu bilgileri verdi 
     ''Adının açıklanmasını istemeyen bir üniversiteyle bağlantı kurdum. Bu üniversitenin etik kurulu, Perşembe günü, bütün uzmanları ve konuyla ilgili profesörleriyle toplanacak. Ben de aileyle birlikte bu toplantıya katılacağım ve bebeklerin durumunu görüşeceğiz. Üniversite yetkilileri, konuyla ilgili rahat karar verebilmek ve tepki çekmemek için kurum adının açıklanmasını istemiyorlar. Kurul toplantısından sonra bebeklerin akıbetini basın toplantısıyla açıklayacağız.'' Baba Hüseyin Deniz de eşinin sağlık durumunun iyi olduğunu, bebeklerin 7'sini de dünyaya getirmekle ilgili kararının halen geçerliliğini koruduğunu kaydederek, şunları söyledi 
     ''Geçen Cuma doktorumuza kontrole gittik. Boyları 21 milimetreden 36 milimetreye çıkmış, sağlıkları da gayet iyi. Tek sıkıntımız, eşimin bir şey yiyememesi. Doktorun verdiği vitaminlerle idare ediyor. Doktor, 3 aydan sonra bu durumun da düzeleceğini söylüyor.'' Öte yandan, sponsorlarla ilgilenen Aliağa Belediyesi yetkilileri, henüz kendilerine, bebeklere sponsor olmak için resmi başvuru yapılmadığını, olduğu taktirde konuyu yazılı taahhüt altına alacaklarını bildirdi. 
     
</TEXT>
</DOC>
