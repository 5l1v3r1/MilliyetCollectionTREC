<DOC>
<DOCNO> 320030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy45.html </URL>
<DATE> 2005/03/02/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
TTK Ermeni soykırımına nokta koymaya hazırlanıyor... 
</HEADLINE>
<TEXT>

     Türk Tarih Kurumu TTK Başkanı Yusuf Halaçoğlu, 50 binden fazla belge incelediklerini ve kesinlikle Osmanlı İmparatorluğu'nun Ermeni soykırımı yaptığına dair bir tek belgeye rastlamadıklarını bildirdi. 
     Soykırım iddialarının tamamen siyasi olduğunu belirten Halaçoğlu, Türkiye'nin BM'ye başvurarak taraf ülkelerin bilim adamlarından oluşacak bir komisyon marifetiyle tüm gerçeklerin ortaya çıkarılmasını istemesi gerektiğini söyledi. Halaçoğlu, ''Böyle bir komisyonun ortaya koyacağı sonuç kesinlikle soykırım olmayacaktır'' dedi. 
     TTK Başkanı Halaçoğlu, TBMM'de AB Uyum Komisyonu ve uluslararası komisyonların üyelerine Ermeni soykırımı iddialarına karşı belgeler hakkında bir brifing verdi. Brifingi TBMM Başkanı Bülent Arınç ile TBMM Başkanvekili İsmail Alptekin de izledi. 
     Halaçoğlu, Ermeni soykırım iddiasında bulunanların 1921 yılından beri herkesin incelemesine açık olan Osmanlı Arşivi'ne bir kez bile girmediklerinin anlaşıldığını söyledi. Bu iddiaları ortaya atanların Osmanlıca da bilmediklerini kaydeden Halaçoğlu, Osmanlı İmparatorluğu'nun 1.5 milyon Ermeni'yi katlettiği iddialarının tamamen siyasi olduğunu söyledi. 
     Bir bilim adamı tarafsızlığı içinde Ermeni soykırım iddialarını araştırdıkları belirten Halaçoğlu, bu kapsamda sadece Osmanlı İmparatorluğu değil, iddia sahiplerinin ülkelerindeki arşivlere de girdiklerini ve 50 binden fazla belge incelediklerini ifade etti. Halaçoğlu, yaptıkları bu araştırma ve incelemeler sonucunda ise Osmanlı İmparatorluğu'nun soykırım yaptığına dair, bunu anımsatacak dahi tek bir belgeye ulaşamadıklarını bildirdi. Halaçoğlu, dolayısıyla dünyada hiçbir ülkenin de böyle bir soykırımı belgeleyebilmesinin mümkün olmadığını vurguladı. 
     Halaçoğlu, Ermenilerin Doğu Anadolu'da bir devlet kurma istek ve çabalarını kanıtlayacak pek çok belge bulunduğunu, İngiltere ve Fransa'nın da bu çabaya katkı verdiklerini, hatta Ermenileri silahlandırdıklarına dair belgelerin bulunduğunu bildirdi. İngiliz ve Fransızların da masum olmadığını belirten Halaçoğlu, dolayısıyla bu ülkelerin Ermenilerin ''zorunlu göçe'' tabi tutulmalarında veballeri bulunduğunu ifade etti. 
     Osmanlı İmparatorluğu belgelerine göre 1914 yılında imparatorluk sınırları içinde 1 milyon 475 bin Ermeni bulunduğunu belirten Halaçoğlu, bu rakamın çeşitli kaynaklarda 1 milyon 915 bine kadar çıktığını dile getirdi. 
     Halaçoğlu, Osmanlı İmparatorluğu'nun, askerlerin yollarının sık sık Ermeni çetelerince kesilmesi üzerine 450 ila 500 bin civarında Ermeni'yi ülke toprakları içinde ''zorunlu göçe tabi'' tuttuğunu belirtti. Halaçoğlu, aynı zamanda 450-500 bin civarında Ermeni'nin de gönüllü olarak Kafkaslara göç ettiğinin anlaşıldığını ifade etti. 
     Halaçoğlu, Enver Paşa'nın teklifi ve Talat Paşa'nın onayıyla 1915 yılında toplam 438 bin Ermenin zorunlu göçe tabi tutulduğunu belirtti. Şubat 1916'da zorunlu göçün durdurulduğunu ifade eden Halaçoğlu, dolayısıyla 338 bin Ermeni'nin göç bölgesine ulaştığını, geri kalanlarının da bulundukları bölgelere berleştirildiğini ifade etti. 
     Zorunlu göçe tabi tutulan Ermenilerin zaman zaman yol güzergahlarında saldırıyla karşılaştıklarını kaydeden Halaçoğlu, ancak Osmanlı yönetiminin kesinlikle bu tür saldırıların önlenmesi yolunda talimatlarını içeren belgeler bulunduğunu belirti. Halaçoğlu, yaptıkları araştırmalarda 6 bin 500 civarında Ermeni'nin katliama uğradığını, bir kısım Ermeni'nin de hastalık ve açlık gibi nedenlerle öldüğünü, böylece göç sırasında ölen toplam Ermeni'nin 100 bini aşmadığını söyledi. Halaçoğlu, aynı dönemde salgın hastalıklar nedeniyle Türk ordusunun ve sivil halkın da büyük kayıpları olduğunu anımsattı. 
     Uluslararası sağlık ve yardım kuruluşlarının 1916 yılında Osmanlı topraklarında zorunlu göçe tabi tutulan 486 bin Ermeni'ye yardım yaptığının belgelerinin de bulunduğunu belirten Halaçoğlu, ''Hiç bir devlet yok etmek istediği bir topluluk için uluslararası yardım ve sağlık kuruluşlarını davet eder mi Sadece bu belge bile Osmanlı İmparatorluğu'nun soykırım yapmadığını ortaya koyuyor'' dedi. 
     Halaçoğlu ayrıca, Osmanlı İmparatorluğu'nun 18 Aralık 1918 tarihinde zorunlu göçe tabi tuttuğu Ermeniler ile gönüllü olarak Kafkasya'ya göç eden Ermenilerin geri dönmelerine imkan sağlamak için bir kararname çıkardığını da dile getirdi. Bu çerçevede birçok Ermeni'nin evlerine geri döndüğünü anlatan Halaçoğlu, Ermeni Patrikhanesi'nin İngiltere ve Fransa'ya gönderdiği bir bilgi notunda da 644 bin Ermeninin geri döndüğünün açıkça belirtildiğini ifade etti. Halaçoğlu, aynı belgede, 95 bin civarında İslamiyet'e geçen Ermeni ile kırsal bölgelerde, dağlarda bulunan Ermenilerin bu rakamın içinde bulunmadığının ifade edildiğini belirtti. 
     
     ''BM'YE BAŞVURALIM'' 
     TTK Başkanı Halaçoğlu, bazı çarpıcı belgelerle Ermeni soykırımı olmadığını anlatan 15-20 sayfalık broşürler hazırlayacaklarını ve bunu da milletvekilleri ve tüm ilgililere dağıtacaklarını bildirdi. 
     Ermeni soykırımı iddiasının bilimsel çalışmaların ötesine geçen bir konu olduğunu, bu nedenle siyasi otoritenin inisiyatifi ele alması gerektiğini dile getiren Halaçoğlu, Türk devletinin bir çıkış yapması gerektiğini söyledi. Halaçoğlu, Türkiye'nin BM'ye başvurarak başta Türkiye ve Ermenistan olmak üzere İngiltere, Fransa, ABD, Almanya gibi ülkelerin tarihçilerinden, bilimadamalarından oluşacak bir komisyonun Taşnak ve Hıncak dahil tüm arşivleri inceleyerek gerçekleri ortaya koymasını istemesi önerisinde bulundu. Halaçoğlu, ''Böyle bir komisyonun ortaya koyacağı sonuç kesinlikle soykırım olmayacaktır'' dedi. 
     Slayt gösterileriyle anlatımlarını destekleyen Halaçoğlu, Doğu ve Güneydoğu'da Ermenilerin katlettiği Türklerin ortaya çıkarılan toplu mezarlarından örnekler de gösterdi. 
     
</TEXT>
</DOC>
