<DOC>
<DOCNO> 313183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo22.html </URL>
<DATE> 2005/02/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
MHK Kural hatası var 
</HEADLINE>
<TEXT>

     Futbol Federasyonu Merkez Hakem Kurulu MHK , Birinci Süper Futbol Ligi'nde Beşiktaş ile Gençlerbirliği arasında dün yapılan maçta kural hatası yapıldığına karar verdi. 
     Futbol Federasyonu'ndan yapılan açıklamada, MHK'nin, Beşiktaş ile Gençlerbirliği arasında dün oynanan maçta, hakem Kuddusi Müftüoğlu'nun kural hatası yaptığı görüşüne vardığı bildirildi. 
     Karşılaşmanın hakemi Kuddusi Müftüoğlu'nun maç sonrası verdiği raporda, Gençlerbirliği'nin attığı gol sırasında, önce oyunu başlatmak için ilk düdüğü çaldığını, daha sonra Beşiktaşlı Tayfur Havutçu'nun barajı ihlal ettiği gerekçesiyle ikinci düdüğü çaldığını, sonra da top kaleye gidince üçüncü bir düdük daha çalarak golü verdiğini belirttiği kaydedildi. 
     Müsabakanın gözlemcisi Taner Yalçındağ da, raporunda, hakem Müftüoğlu'nun 3 kez düdük çaldığını teyit etti. 
     Prosedür gereği, MHK tarafından belirtilen bu görüş doğrultusunda, Futbol Federasyonu Yönetim Kurulu, bu hafta sonu yapacağı toplantıda maçla ilgili son kararı verecek. 

     
</TEXT>
</DOC>
