<DOC>
<DOCNO> 325517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko01.html </URL>
<DATE> 2005/03/21/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Van Ticaret ve Sanayi Odası seçimleri yapıldı 
</HEADLINE>
<TEXT>

     Van Ticaret ve Sanayi Odası'nın VATSO meclis üyeleri ve meslek komitesi seçimleri yapıldı. 
     Gençlik ve Spor İl Müdürlüğü Salonu'nda saat 08.00'da başlayan seçimlerde 3 bin 700 üye, 15 meslek komitesi ile 44 kişilik VATSO meclis üyesini belirlemek için sandık başına gitti. 
     VATSO Başkanı Zahir Kandaşoğlu yaptığı konuşmada, oy kullanma oranının yüzde 95 olduğunu belirterek, Van'a ve Vanlılara yakışan bir seçim gerçekleştirdiklerini söyledi. 
     Bazı meslek komitelerinde oy kullanma oranının yüzde 100 olduğuna dikkat çeken Kandaşoğlu, ''Türkiye Odalar ve Borsalar Birliği'nden TOBB aldığım bilgiye göre Türkiye genelinde 360 oda tarafından yapılan seçimlerde en fazla katılım Van'da olmuş. Bunun VATSO'nun başarılı çalışmaları ve projelerinden kaynaklandığını düşünüyorum'' dedi. 
     Üyelerin yoğun ilgi gösterdiği seçimlerin ardından belirlenen 44 kişilik VATSO meclis üyesinin önümüzdeki günlerde yeni başkan ve yönetim kurulu üyelerini belirleyeceği bildirildi. 
     
</TEXT>
</DOC>
