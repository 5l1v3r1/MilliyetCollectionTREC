<DOC>
<DOCNO> 348333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur26.html </URL>
<DATE> 2005/06/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bilecik'te anonslarla "su içmeyin" uyarısı... 
</HEADLINE>
<TEXT>

     Bilecik ve ilçelerinde meydana gelen sağanak yağış, bölgede hasara yol açtı. 
     AA muhabirinin Bilecik Valiliği’nden aldığı bilgiye göre, sağanak yağış nedeniyle, kent merkezinde içme suyu şebekesinin hasar görmesi sonucu, yağmur suları şebekeye karıştı. 
     Belediye hoparlöründen yapılan anonsla, vatandaşlar şebekeden su içmemeleri konusunda uyarılıyor. 
     Merkeze bağlı Dereşemsettin-Koyunköy yolunun Kendirli ve Hasandere mevkiinde 2 menfez, sağanak yağış nedeniyle oluşan sel sularının sürüklediği ağaçlarla tıkandı. Taşan su nedeniyle 3 saat ulaşıma kapanan yoldaki asfalt zarar gördü. 
     Merkeze bağlı Kavaklı Köyü yolunda heyelan meydana geldi. Yol, iş makineleriyle yapılan çalışma sonucu tek şeritten ulaşıma açıldı. 
     Bekdemir Köyü yolunda sel sularından 1 menfezin göçmesi nedeniyle ulaşım tek şeritten sağlanıyor. Aşağıköy ile Sekizdeğirmenler köprüsü arasındaki yol tamamen ulaşıma kapandı. 
     Pazaryeri İlçesi’nde sel nedeniyle Kınık, Gümüşdere, Büyükelmalı, Günyurdu ve Dere köylerinde ekili tarım arazileri zarar gördü. 
     Yapımı devam eden Günyurdu Barajı’nda, toplanan su, tahliye vanalarının yükü taşımaması nedeniyle gövde dolgusunun üzerinden taştı. Barajın gövde dolgusu zarar gördü. 
     Büyükelmalı Köyü’nde dere taşması sonucu 9 evi su bastı, köy köprüsü kullanılamaz hale geldi. 
     Bu arada, Bilecik Valisi Ayhan Çevik’in yağıştan zarar gören yerlerde incelemelerde bulundu. Bölgede, hasar tespit çalışmalarının sürdüğü bildirildi. 
     
</TEXT>
</DOC>
