<DOC>
<DOCNO> 326028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur43.html </URL>
<DATE> 2005/03/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Eski eşinden korktu, polise sığınmak için "Kapkaça uğradım" dedi 
</HEADLINE>
<TEXT>

     Bursa'nın merkez Osmangazi İlçesi'nde, silahlı bir kapkaççı tarafından çantasının çalındığını öne sürerek polise başvuran bir kadının, yalan söylediğinin belirlendiği bildirildi. 
     Alınan bilgiye göre, Beşevler Mahallesi'nde çiçekçi dükkanı bulunduğu öğrenilen Fatma B. 57 , polise başvurarak, Atatürk Spor Salonu'nda yapılan bir etkinliğe katılmak üzere Çekirge Caddesi'nde yürürken, ''34'' plakalı otomobilden inen silahlı bir kişinin, içinde 4 bin YTL bulunan çantasını alarak kaçtığını öne sürdü. 
     Çarşı Polis Merkezi ve Çekirge Polis Merkezi'nde alınan ifadelerinde çelişkiler olması üzerine kadın, Asayiş Şube Müdürlüğü'ne götürüldü. 
     Fatma B'nin, burada yapılan sorgulamasında, 7 yıl önce ayrıldığı ve Van'da yaşayan eski eşi tarafından tehdit edildiğini, bu kişinin Van'dan gelerek kendisine zarar verebileceği endişesini taşıdığı gerekçesiyle polise sığınmak için yalan söylemek zorunda kaldığını itiraf ettiği bildirildi. 
     Olayla ilgili soruşturma sürerken, zanlının, sorgulamasının ardından ''Yalan beyanda bulunmak'' suçundan adliyeye sevk edileceği belirtildi. 
     
</TEXT>
</DOC>
