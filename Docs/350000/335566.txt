<DOC>
<DOCNO> 335566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy24.html </URL>
<DATE> 2005/04/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan Afganistan'ın durumu içler acısı 
</HEADLINE>
<TEXT>

     Başbakan Recep Tayyip Erdoğan, Afganistan'ın durumunun içler acısını olduğunu belirterek, ''Afganistan'da yapmamız gereken çok iş, atmamız gereken çok adım var'' dedi. 
     Başbakan Erdoğan, Türkiye'nin Kabil Büyükelçiliği'nde, Afganistan'da uluslararası kuruluşlarda çalışan Türk vatandaşları ve burada faaliyet gösteren Türk şirketlerinin temsilcileriyle biraraya geldi. 
     Erdoğan, burada yaptığı konuşmada, şunları söyledi 
     ''Yüze yakın ülkeyi gezdim dolaştım. Dolaştığım ülkeler içinde Afganistan'ın durumunda olan bir başka ülke görmedim. Güney Asya'da felaket yaşayan ülkeler bile buradan iyi durumda. Afganistan'ın durumu içler acısı. Bizler aynı kültürün insanlarıyız. Afganistan'da yapmamız gereken çok iş, atmamız gereken çok adım var. Burada 60 şirketimiz faaliyet gösteriyor. Afganistan'ın imarında önemli görevlerde bulunuyor. Bunun daha da artırılmasını arzu ediyoruz.'' Erdoğan, Türkiye'nin Afganistan'da okul, sağlık tesisleri, konut yapımı konularında adım atacağını da söyledi. 
     Türkiye'nin 5-10 yılı değil, 2025-2030 yıllarını düşünerek çalışmalarını sürdürdüğünü kaydeden Erdoğan, Türkiye'nin dünyanın en büyük 20 ekonomisinden biri olduğunu vurguladı. 
     Siyasette duygusallığa yer olmadığını belirten Erdoğan, uluslararası ilişkilerde atılan adımların da bu çerçevede gerçekleştiğini söyledi. 
     
</TEXT>
</DOC>
