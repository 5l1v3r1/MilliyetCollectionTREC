<DOC>
<DOCNO> 313609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas15.html </URL>
<DATE> 2005/02/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Soğuk havada beslenme ve giyime dikkat 
</HEADLINE>
<TEXT>

     Trakya Üniversitesi TÜ Tıp Fakültesi Hastanesi Başhekim Yardımcısı ve Halk Sağlığı Anabilim Dalı Öğretim Üyesi Doç. Dr. Galip Ekuklu, ''Hava sıcaklığındaki ani düşüşler, vücut direncini kırarak grip ve soğuk algınlığına yakalanmayı kolaylaştırıyor'' dedi. 
     Doç. Dr. Ekuklu, AA muhabirine yaptığı açıklamada, Türkiye'de havanın çok soğuduğunu, bu nedenle sağlığa daha çok özen gösterilmesi gerektiğini söyledi. 
     Özellikle bebeklerin, çocukların, kronik üst solunum yolu rahatsızlığı olanların ve yaşlıların sağlığına dikkat etmesi gerektiğini ifade eden Doç. Dr. Ekuklu, şöyle konuştu 
     ''Hava sıcaklığındaki ani düşüşler, vücut direncini kırarak grip ve soğuk algınlığına yakalanmayı kolaylaştırıyor. Kış mevsiminde vücut direncini artırmak için, beslenmeye dikkat edilmesi gerekir. Tüketilen su miktarı artırılmalı. Özellikle bebeklere anne sütü verilmesi ve annelerin bu yöndeki teşvik edilmesi çok önemli. Bol bol sebze, meyve ve C vitamini almaya çalışılmalı. Limon, greyfurt, portakal ve domates tüketimine çok önem verilmeli.'' 
     
     ''KAT KAT GİYİNİN'' 
     Tek kat yerine ince birkaç kaç giyinmenin soğuktan korunmada önemli olduğunu ifade eden Doç. Dr. Galip Ekuklu, böylece vücut ısısının dışarı çıkmasının önleneceğini ve soğuk havanın içeriye giremeyeceğini söyledi. 
     Soğuk havada dışarı çıkıldığında özellikle ayakların ve başın sıcak tutulması gerektiğini belirten Doç. Dr. Ekuklu, böylelikle solunum yolları enfeksiyonu, sinüzit ve yüz felci gibi hastalıklardan korunulabileceğini bildirdi. 
     Solunum yolu hastalıklarının önlenmesi için ortamın sık sık havalandırılması gerektiğini vurgulayan Doç. Dr. Ekuklu, bu tür hastalığı olan kimselerin, ağızlarını maske ve tülbentle kapatması gerektiğini söyledi. 
     Akciğer, kalp, tansiyon ve astım rahatsızlığı olanları, hava kirliliğinin yoğun olduğu saatlerde dışarı çıkmamaları konusunda uyaran Doç. Dr. Ekuklu, bu saatlerde dışarıya çıkmak zorunda kalanların da çok fazla efor gerektiren işler yapmamaya dikkat etmesi gerektiğini kaydetti. 
     
</TEXT>
</DOC>
