<DOC>
<DOCNO> 340564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonyas05.html </URL>
<DATE> 2005/05/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Tarihi değiştiren ünlü anneler... 
</HEADLINE>
<TEXT>

     İnsan hayatında çok önemli yeri olan anneler arasında bazıları da güçleriyle ya tarihin seyrini değiştirmişler ya da tarihe damga vuracak çocuklar dünyaya getirmişler... 
     Osmanlı tarihinin ünlü ve nüfuzlu kadınlarından Kösem Sultan, bu annelerden biri. Sultan Birinci Ahmed’in eşi olan Kösem Sultan, keskin zekasıyla padişahı etkisi altına aldı ve bütün saraya nüfuzunu kabul ettirdi. Genç yaşında dul kalınca, tahta geçen kayınbiraderi Sultan Birinci Mustafa ve daha sonra da Sultan İkinci Osman zamanında devlet işlerine çok fazla karıştığı için eski saraya gönderildi. Ancak Kösem Sultan, oğullarından Sultan Dördüncü Murad’ın ilk saltanat yıllarında devlet yönetimindeki gücüyle, tarihin gelişiminde önemli bir rol oynadı. 
     
     KRALI, ANNESİ KURTARDI 
     Fransa Kralı 1. Fransuva, Alman Kralı Şarlken tarafından esir alınınca, annesi Düşes Dangolen, Kanuni Sultan Süleyman’a mektup yazarak, oğlunun kurtarılması için yardım istedi. 
     Annenin oğlu için yazdığı yardım mektubu üzerine, Kaptan-ı Derya Barboros Hayreddin Paşa, Fransa’nın Akdeniz kıyısındaki şehri Nice’e giderek, Şarlken’in donanmasını yenip, Fransa Kralı Fransuva’yı kurtardı. 
     Bir annenin mektubu, özellikle Fransa’da tarihin gelişimi ve seyri açısından çok önemli yer tutuyor. 
     Dünya tarihinde en büyük insanlık dramlarından birinin yaşanmasına neden olan Hitler’in, annesinin etkisinde yetiştiği iddia ediliyor. 
     CIA’nın Hitler hakkındaki açıkladığı 3 Aralık 1942 tarihli 68 sayfalık dosyada, Alman diktatörün, annesi Klara Pölz’ün etkisinde kalarak büyüdüğü ileri sürülüyor. 
     Hazreti Emine’nin dünyaya getirdiği İslam Peygamberi Hazreti Muhammed ile Hazreti Meryem’in dünyaya getirdiği Hazreti İsa’nın izinden, dünyada milyarlarca insan gidiyor. 
     
     ONUN ÇOCUĞU, ÇAĞ DEĞİŞTİRDİ 
     Osmanlı Sultanı 2 Murad’ın eşi Hüma Sultan’ın 29 Mart 1432’de Edirne’de yaptığı doğum, insanlık tarihi için çok önem taşıyor. 
     Hüma Sultan, çektiği doğum sancılarından sonra dünyaya getirdiği Fatih Sultan Mehmet’in, İstanbul’u feth ederek Orta Çağ’ı kapatıp Yeni Çağ’ın başlamasına neden olacağını bilmiyordu. Dünyaya getirdiği çocuğuyla Hüma Hanım, insanlık tarihi için çok önemli anneler arasında yer alıyor. 
     
     YÜZLERCE YILDIR MİLYONLARI ETKİLİYOR 
     Mümine Hatun, 1207 yılında Belh şehrinde dünyaya getirdiği oğlunun tüm dünyayı etkileyeceğini bilmiyordu. 
     Mevlana Celaleddin-i Rumi’nin annesi Mümine Hatun, 30 Eylül 1207’de yaptığı doğumla, dünyaya sevgi ve hoşgörüyü aşılayan bir 
     evladı doğuran ender annelerden biri... 
     
</TEXT>
</DOC>
