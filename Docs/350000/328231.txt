<DOC>
<DOCNO> 328231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur02.html </URL>
<DATE> 2005/03/29/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Kaymakam şoke oldu, öğrencilerden özür diledi 
</HEADLINE>
<TEXT>

     Haldun AKYÜZ DHA 

      MANİSA'nın Akhisar Kaymakamı Seyfullah Hacımüftüoğlu, inceleme gezisine gittiği Kadıdağ Köyü'nde kapısı kırık, tavanı çökmüş, 15 metrekarelik sınıfta ders yapan öğrencilerle karşılaşınca şoke oldu. Kaymakam Hacımüftüoğlu, olumsuz koşullar için öğrencilerden özür diledi. 
     Kaymakam Seyfullah Hacımüftüoğlu, yeni yaptırılacak ilköğretim okulunun yerini belirlemek için inceleme yapmak üzere, Belediye Başkanı Salih Hızlı, AKP İlçe Başkanı İbrahim Sayın ve İl Genel Meclisi üyeleri ile birlikte merkeze 12 kilometre uzaklıktaki Kadıdağ Köyü'ne gitti. 
     Bir idarecisi, 5 sınıf öğretmeni, 2 branş öğretmeni kadrosu ve 150 öğrencisi bulunan Kadıdağ Köyü İlköğretim Okulu'nda, 6-7-8'nci sınıfların eğitim gördüğü, perişan haldeki prefabrik ek okul binasını gezen Kaymakam ve beraberindekiler şaşkınlıklarını gizleyemedi. 
     Kapısı kırık ve ortasından delik, tavanı ve bir duvarı çökmüş, okulun 8'nci sınıfını oluşturan 20 öğrencinin eğitim gördüğü 15 metrekarelik sınıf ise heyeti adeta şoke etti. Öğrencilerle sohbet eden Hacımüftüoğlu, "Kaymakam olarak sizlere burada eğitim verdirttiğimiz için özür diliyorum. Bu duruma en kısa zamanda çözüm bulmak için buradayız. En kısa zamanda yeni ek okul binasını yapacağız. Belki sizler mezun olacağınız için okuyamayacaksınız ama, kardeşleriniz gelecek ders yılında yaptıracağımız yeni okul binasında okuyacaklar'' dedi. 
     Öğrencilerle görüşmenin ardından üzüntü içinde sınıftan ayrılan Kaymakam Hacımüftüoğlu, İl Özel İdaresi'nden ödenek çıktığı anda üç ay içinde yeni binanın yapılacağını bu ayıbın giderileceğini söyledi. 
     
</TEXT>
</DOC>
