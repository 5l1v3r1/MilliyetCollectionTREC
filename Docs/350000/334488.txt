<DOC>
<DOCNO> 334488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy14.html </URL>
<DATE> 2005/04/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Mumcu Biz Özal'ı anlamaya ve aşmaya mecburuz 
</HEADLINE>
<TEXT>

     ANAP Genel Başkanı Erkan Mumcu, ''Türkiye'ye yakışan, dün 17 Aralık'ı zafer gibi gösterip bugün AB'nin Türkiye'yi bölmek niyetinden söz etmek değildir'' dedi. 
     ANAP Kurucu Genel Başkanı ve 8. Cumhurbaşkanı Turgut Özal'ın, 12. ölüm yıldönümü nedeniyle ANAP Genel Merkezi'nde tören düzenlendi. 
     Törende konuşan Mumcu, 12. ölüm yılında Özal'ın, yeniden anlaşıldığını, vizyonunun yeniden keşfedildiğini söyledi. 
     Türkiye'nin, Özal'ı kaybetmekle nelerden mahrum kaldığının daha çok farkına vardığını ifade eden Mumcu, ''Mahrum kaldığımız şey, liderlikti. Gerçek bir lideri kaybettik. Bunu, yokluğunda daha iyi anladık'' dedi. 
     Mumcu, Türk siyasetinin, Özal'ın ölümüyle birlikte vizyonunu, felsefesini, yaratıcılığını, cesaretini ve kararlılığını kaybettiğini, derin bir kaosun içinde düştüğünü ifade etti. 
     Aradan geçen süre içerisinde Özal'ın takipçisi olduğunu söyleyenlerin çıktığını kaydeden Mumcu, ''Bu kabul edilebilir bir şey olurdu, eğer Özal'ı gerçekten anlamış olsalardı'' diye konuştu. 
     Mumcu, Türkiye'nin yaşadığı sorunun temelinde çağdaşlaşmanın bulunduğunu savunarak, Türkiye'nin, ''nabza göre şerbet verecek siyaset cambazlığına'' ihtiyacı olmadığını söyledi. 
     Türkiye'nin medenileşmesinin, AB'ye girmekle sağlanamayacağını, bunun ''ifade özgürlüğü, din ve vicdan özgürlüğü ile girişim özgürlüğünün, tam anlamıyla sağlanabilmesiyle'' gerçekleşebileceğini dile getiren Mumcu, ''AB, bunların tersini söylemiyor ama sadece bir kulübe girmekle medenileşemeyiz'' dedi. 
     Mumcu, topluma karşı taahhütlerde bulunanların, ''acele giden, ecele gider'' diyemeyeceğini, bunun, demokratik meşruiyete ihanet olacağını öne sürdü. 
     
     ''TÜRKİYE'YE YAKIŞAN LİDERLİK...'' 
     Türkiye'ye yakışan liderliğin, küresel inisiyatife katılmak olduğunu dile getiren Mumcu, sözlerini şöyle sürdürdü 
     ''Türkiye'ye yakışan şey, diklenip diklenip, dik durmamak değildir. Dedikoduculuk değildir. Türkiye'ye yakışan şey, dün 17 Aralık'ı zafer gibi gösterip, bugün AB'nin Türkiye'yi bölme niyetinden söz etmek değildir. Ondan sonra Koçaryan'a mektup yazarsınız, o da elinin tersiyle iter. Yakıştı mı Bu, Türkiye'de kimi incitmedi ki, üzmedi ki Bütün bunları gerçekleştirecek, yeni bir siyasete ihtiyaç var.'' Türkiye'de iktidar gücünü elinde bulunduranların ''mehter adımlarıyla'' ilerlediğini öne süren Mumcu, ''Ellerindeki gücün farkında değiller, sürekli mazeret buluyorlar. Bu mazeret bazen Cumhurbaşkanı, bazen basın, bazen hukuk, bazen vatandaşın kendisi oluyor. Vatandaşa, 'Siz de yeterli desteği vermediniz' denilebilir mi '' diye konuştu. 
     Türkiye'nin günü kurtarmakla yetinecek bir ülke olmadığını belirten Mumcu, iktidarın sadece millet için çalıştırılabilecek bir makine olduğunu söyledi. 
     Mumcu, ''Bu ülkede çocuklar, zenginliği, 'sabahları poğaça yemek' olarak tarif ediyorsa, kimse 'bu memleketin sorunlarını çözdüm' demesin'' dedi. 
     Özal vizyonunu, yeni bin yılın anlayışıyla güçlendirerek, hayata geçirmeye mecbur olduklarını ifade eden Mumcu, ''Biz Özal'ı anlamaya, aşmaya mecburuz. Türkiye'yi, onun ufkunun da ötesine taşımalıyız'' ifadesini kullandı. 
     Eski Bakanlardan Mehmet Keçeciler de Özal ile ilgili bazı anılarını anlattı. 
     Toplantıda Özal ile ilgili bir sinevizyon sunumu da yapıldı. 
     
</TEXT>
</DOC>
