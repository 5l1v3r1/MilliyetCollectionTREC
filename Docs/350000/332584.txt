<DOC>
<DOCNO> 332584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy09.html </URL>
<DATE> 2005/04/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Melih Gökçek için soruşturma izni... 
</HEADLINE>
<TEXT>

     Danıştay 1. Dairesi, İçişleri Bakanı'nın Ankara Büyükşehir Belediye Başkanı Melih Gökçek hakkında soruşturma izni verilmemesine ilişkin kararını kaldırdı. 
     Gökçek'in ''Ankara'nın simgesini değiştiren 1995 tarihli Büyükşehir Belediye Meclisi kararının iptaline ilişkin yargı kararını uygulamamak'' eylemini Ankara Cumhuriyet Başsavcılığı soruşturacak. 
     AA muhabirinin aldığı bilgiye göre, avukat Rahmi Kumaş, ''Ankara'nın simgesinin değiştirilmesi ve Ankara'yı temsil edecek yeni simgenin Ankara Büyükşehir Belediyesi Amblemi olarak belirlenmesine, bu simgenin 50 yıl boyunca değiştirilmeyeceğini ilişkin Büyükşehir Belediye Meclisi'nin 29 Haziran 1995 tarihli 486 sayılı kararının iptaline ilişkin Ankara 2. İdare Mahkemesi'nin kararını uygulamamak''tan Gökçek hakkında, İçişleri Bakanlığı'na şikayette bulundu. 
     İçişleri Bakanı Abdülkadir Aksu, söz konusu şikayetle ilgili olarak 31 Mayıs 2004'te '''soruşturma izni verilmemesine'' karar verdi. 
     Şikayetçi Rahmi Kumaş, bu karara itiraz ederek, kaldırılmasını istedi. 
     İstemi görüşen Danıştay 1. Dairesi, Aksu'nun, Gökçek hakkında ''soruşturma izin verilmemesi kararını'' oybirliği ile kaldırdı. 
     Daire'nin kararında, idari yargı kararlarını uygulamanın Anayasa'nın ve İdari Yargılama Usulü Kanunu'nun kesin emri olduğu anımsatıldı. 
     ''Bu açık hükümlere rağmen yargı kararlarına uymayı, bu kararların gereklerine göre davranmayı açık ya da üstü örtülü olarak reddedenler, uygulama görevini geç ve kötü yapanlar suç işlemiş olurlar'' denilen kararda, Ankara'nın simgesinin değiştirilmesine ilişkin Büyükşehir Belediye Meclisi'nin 1995 tarihli ve 486 sayılı kararının Ankara 2. İdare Mahkemesi'nce iptal edildiği anımsatıldı. 
     
     ''YORUMA HUKUKEN İMKAN YOK'' 
     İdare hukuku ilkelerine göre, ''iptal kararlarının iptali istenilen idari tasarrufu ve ona bağlı işlemleri tesis edildikleri tarihten itibaren ortadan kaldırarak tasarrufun tesisinden önceki durumu ortaya koyduğu'' ifade edilen kararda, şöyle denildi 
     '' Murbe1 rumuzlu eserin Ankara Büyükşehir Belediyesi amblemi olarak kabul edildiğine ilişkin Meclis iradesinin, Ankara 2. İdare Mahkemesi'nin söz konusu kararında yer almasına rağmen, iptal kararında amblem konusuna temas edilmediği, tanıtıcı bayraklarla ilgili hüküm tesis edildiği gerekçeleriyle yargı kararını uygulamakla yükümlü idare tarafından yorumlanmasına hukuken olanak bulunmamaktadır.'' Kararda, ''Dava konusu 486 sayılı kararın daha sonra kaldırılarak 2000 yılında 651 sayılı Meclis kararı alındığı böylece konusu kalmayan idari yargı kararının yerine getirilmediğinden söz etmenin mümkün olmadığı'' görüşünün soruşturma izin verilmemesine dayanak yapıldığının görüldüğü ifade edildi. 
     İdare hukuku ilkelerine göre bir işlemin iptal davası sırasında idare tarafından kaldırılmasının iptal davasının konusuz bırakmayacağı vurgulanan kararda, şöyle devam edildi 
     ''2000 günlü ve 652 sayılı Meclis kararıyla idare mahkemesinde iptal davasını konu olan kararda bütün unsurları ve özellikleri belirtilen amblemin aynen Ankara Büyükşehir belediyesi Amblemi olarak kabul edilmesi kararı alınmıştır. 
     Bu kararlarda da açıkça görüleceği üzere, Meclis'in 651 sayılı iptal kararının bir geri alma işlemi olmadığı, aksine iptal edilen kararın içerik ve özü itibarıyla aynen tekrarı niteliğindeki 652 sayılı kararla idarenin, yargı sürecini etkileme, dava konusu işlemin kaldırıldığı iddiasıyla yargılamayı sonuçsuz bırakma girişimlerinde bulunmayı amaçladığı anlaşılmaktadır. Dava konusu işlemin iptal edilmiş, kaldırılmış olduğu gibi bahaneler hukuka aykırı işlemi denetimden kurtarmak amacıyla kullanılamaz.'' 
     
     YENİ KANUN YETKİ VERSE DE... 
     Danıştay 1. Dairesi'nin kararında, olayda soruşturulacak eylemin yargı kararını uygulamamak ve gereğini yerine getirmemek olduğu belirtilerek, 7 Aralık 2004'te yürürlüğe giren 5272 sayılı Belediye Kanunu'nun belediyeyi tanıtıcı amblem, flama ve benzerlerini kabul etmek görevinin belediye meclislerine tanımış olmasının bu eylemi ortadan kaldırmayacağı kaydedildi. 
     Kararda, ''Mevzuatımızda yargı kararını uygulamayı suç olmaktan çıkarmış bir yasal düzenleme bulunmamaktadır'' denildi. 
     Ankara Büyükşehir Belediye Başkanı Gökçek hakkındaki soruşturmayı Ankara Cumhuriyet Başsavcılığı yapacak. Başsavcılık, dava açabileceği gibi takipsizlik kararı da verebilecek. 
     
</TEXT>
</DOC>
