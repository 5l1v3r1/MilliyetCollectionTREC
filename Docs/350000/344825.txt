<DOC>
<DOCNO> 344825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonsiy05.html </URL>
<DATE> 2005/05/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Baykal Haremüşşerif'te... Kubbet'üs Sahra'da namaz kıldı 
</HEADLINE>
<TEXT>

     CHP Genel Başkanı ve Sosyalist Enternasyonal Başkan Yardımcısı Deniz Baykal, Kudüs’te Haremüşşerif’i gezdi ve Kubbet-üs Sahra’da namaz kıldı. 
     Sosyalist Enternasyonal’in İsrail’deki çalışmaları için bu sabaha karşı Tel Aviv’e gelen Baykal, İsrail Dışişleri Bakanı Silvan Şalom ile görüşmesinin yarına ertelenmesi üzerine, Kudüs’e geçerek eski kentteki kutsal mekanları ziyaret etti. 
     Baykal’a ziyaretinde, CHP Genel Başkan Yardımcısı ve İstanbul Millletvekili Onur Öymen ve Türkiye’nin Tel Aviv Büyükelçisi Feridun Sinirlioğlu da eşlik etti. 
     Ziyaretine ilk olarak Haremüşşerif’ten başlayan Baykal, Haremüşşerif Vakfı Başkanı Adnan Hüseyni ve İslam Konseyi Başkanı Abdülazim Selah ile kısa bir görüşme yaptı. 
     Vakıf Başkanı Hüseyni, Baykal’ı görmekten çok memnun olduğunu, geçen ay Başbakan Recep Tayyip Erdoğan’ın Haremüşşerif’te olduğunu, daha önce de Dışişleri Bakanı ve Başbakan Yardımcısı Abdullah Gül’ü ağırladıklarını belirterek, "Kudüs bir İslam kenti ve hep Müslümanlarındır" dedi. 
     Radikal Yahudilerin El Aksa camisiyle ilgili son zamanlarda yönelttiği tehditlere işaret eden Hüseyni, "Birçok kez buraya gelme tehdidinde bulundular. Biz burayı koruyoruz ve Türkiye’nin de bu konudaki rolünün önemli olduğunu biliyoruz. Burada olmanızdan çok memnunuz" diye konuştu. Hüseyni, tüm Türklerin Haremüşşerif’e gelerek, dua etmesini istedi. 
     Adnan Hüseyni, bölgenin 500 yıla yakın Osmanlı yönetiminde kaldığını belirterek, "Açıkça söylemek gerekirse Türk halkı ve hükümetinin hep bizimle birlikte olmasını istiyoruz" dedi. 
     Baykal da Haremüşşerif’i ziyaret etmekten çok mutlu olduğunu belirterek, "Burası İslam’ın en önemli merkezlerinden biri. Aslında sadece Müslümanlar için değil, tüm dünya uygarlığının da önemli bir parçası. Biz mücadelenizi destekliyoruz. Bir an önce bu sorunlara çözüm bulunacağına inanıyorum" diye konuştu. 
     Baykal, İsrail ve Filistin’de yapılacak Sosyalist Enternasyonal toplantıları sırasında da bu sorunların dile getirileceğini kaydetti. 
     Baykal daha sonra, Haremüşşerif’i ziyaret etti ve Kubbet-üs Sahra’da öğle namazını kıldı. 
     Bu arada, cami avlusunda bazı Araplar, heyetteki bazı kadınların ve gazetecilerin başlarının örtülü olmamasına tepki gösterdi. 
     Daha sonra Mescid-i Aksa’yı ve Hıristiyanların kutsal kıyamet kilisesini de ziyaret eden Baykal, son olarak Ağlama Duvarı’na gitti. 
     Öğle yemeğini beraberindeki heyetle Kudüs’te yiyen Baykal, öğleden sonra Tel Aviv’e dönerek, Sosyalist Enternasyonal toplantılarına katılacak. 
     
     LAURA BUSH 
     Deniz Baykal’ın Ağlama Duvarı’ndan ayrılmasının ardından, ABD Başkanı George Bush’un eşi Laura Bush, beraberinde büyük bir koruma ordusuyla Ağlama Duvarı’nı ziyaret etti. 
     Ağlama Duvarı yakınlarında toplanan bazı turist ve İsrailliler, "Laura Bush seni seviyoruz" sloganları attı. Laura Bush’un, başını siyah bir eşarpla örttüğü görüldü. 
     Ağlama Duvarı’nı İsrail Devlet Başkanı Moşe Katzav’ın eşi Gilla Katzav ile birlikte ziyaret eden Laura Bush, bölgede yarım saat kaldıktan sonra ayrıldı. 
     
</TEXT>
</DOC>
