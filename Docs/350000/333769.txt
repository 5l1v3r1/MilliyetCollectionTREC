<DOC>
<DOCNO> 333769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur18.html </URL>
<DATE> 2005/04/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Karakol basıp üç polisi bıçakladılar .. 
</HEADLINE>
<TEXT>

     Doğan ÇİZMECİ TURGUTLU Manisa , DHA 

      MANİSA'nın Turgutlu İlçesi'nde alkollü iki kişi, ellerinde bıçakla kovaladıkları Hasan Akgün'ün sığındığı karakola baskın yaptı. Bıçaklı saldırganlar kendilerine engel olmaya çalışan 3 polis memurunu yaraladı. Güçlükle zaptedilen çeşitli suçlardan sabıkalı 22 yaşındaki Selahattin Yıldız ve aynı yaştaki Kamuran Kaplan sorgularının ardından tutuklandı. 
     Turgutlu'da oturan 20 yaşındaki Hasan Akgün dün akşam saatlerinde iki kişi tarafından dövüldüğünü ve öldürülmek istendiğini belirterek Şehit Mahmut Tuğrul Polis Karakolu'na sığındı. Polisler dövülen Hasan Akgün'ü koruma altına alırken hemen arkasından Kamuran Kaplan adlı kişi karakola girdi. Elindeki bıçakla Hasan Akgün'e saldıran Kamuran Kaplan, kendisine müdahale etmek isteyen Polis Memuru Ramazan Sert'i bacağından yaraladı. Kamuran Kaplan ile etkisiz hale getirmek isteyen polis memurları arasında arbede çıktı. Arbede sırasında elinde bıçakla karakola giren Selahattin Yıldız da Kamuran Kaplan'ı etkisiz hale getirmeye çalışan polislere saldırdı. 
     Bu sırada Ergin Şahin ve Rafet Aşçıbaş adlı polis memurları da hafif yaralandı. Selahattin Yıldız ve Kamuran Kaplan, karakola çağırılan takviye ekiplerin müdahalesiyle etkisiz hale getirilerek gözaltına alındı. Kamuran Kaplan'ın üzerinde 2, Selehattin Yıldız'ın üzerinde ise 1 bıçak ele geçirildi. Çıkan arbede sırasında karakoldaki bazı eşyalar da hasar gördü. Yaralı polis memurları Turgutlu Devlet Hastanesi'ndeki tedavilerinin ardından taburcu edildi. 
     Bıçaklı saldırganlar Kamuran Kaplan ve Selahattin Yıldız görevli memura mukavemet, yaralama, kamu malına zarar vermek ve dayak' suçlamasıyla Turgutlu Adliyesi'ne sevkedildi ve tutuklandı. Kavgaya karışmakla suçlanan Hasan Akgün ise tutuksuz yargılanmak üzere serbest bırakıldı. 
     Bu arada Kamuran Kaplan'ın yağma, yol kesme, adam kaldırma, cebren ırza geçme, küçük yaşta kızı baştan çıkarma, iffete taarruz, adam öldürme, ev ve işyerinden hırsızlık' suçlarından Selahattin Yıldız'ın da hırsızlık, adam öldürme, yağma, yol kesme, adam kaldırma, ev ve işyerinden hırsızlık'' suçlarından sabıkalı olduğu belirtildi. 
     
</TEXT>
</DOC>
