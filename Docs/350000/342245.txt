<DOC>
<DOCNO> 342245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo04.html </URL>
<DATE> 2005/05/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Aziz Yıldırım yıkıldı... 
</HEADLINE>
<TEXT>

     Aziz Yıldırım, kupayı kaldıracağı umuduyla geldiği finalden, G.Saray taraftarının ettiği küfürler ve farklı yenilginin şokuyla ayrıldı. 
     
     Derbilerde gülmek haram 

     Sezon başından bu yana hiç bir İstanbul derbisini kazanamayan Fenerbahçe’de en üzgün isimlerden biri hiç kuşkusuz Başkan Aziz Yıldırım. Bugüne kadar hiç bir fedak rlıktan kaçınmayarak güçlü ve şöhretli isimlerden oluşan bir kadro oluşturan Yıldırım, 22 yıllık hasrete son vererek Türkiye Kupası’nı havaya kaldıracağı umuduyla geldiği Atatürk Olimpiyat Stadı’ndan, Galatasaray tribünlerinden edilen küfürler ve farklı yenilginin şokuyla ayrıldı. 
     
     
     Valiye şikayette bulundu 

     Şükrü Saracoğlu Stadı’ndan kötü tezahüratı ve sahaya yabancı madde atılması girişimlerini silmek için yoğun çaba harcayan ve bu yönde epey mesafe katedilmesini sağlayan başkan, diğer statlarda şahsına ve değerlerine sürekli küfür edilmesinden duyduğu rahatsızlığı, derbiden sonra İstanbul Valisi Muammer Güler’e de Vali bey, bana sürekli küfür ediliyor. Buna acilen tedbir alınması lazım’ sözleriyle dile getirdi. 
     
     Sigarayı hiç söndürmedi 

     Tüm kupaları alma parolasıyla start alınan sezonda Türkiye Kupası’nı ezeli rakibine kaptırmanın burukluğunu da yaşayan Aziz Yıldırım, özellikle hiç beklenmeyen 5-1 gibi tarihi hezimet sonrasında adeta çöktü. Karşılaşma boyunca sinirden sigara üstüne sigara yakan başkanın, uğradığı bu hayal kırıklığının hesabını, son üç haftasına girilen Süper Lig’deki şampiyonluk yarışı düğümünün çözülmesinden sonra soracağı belirtildi. 

     
</TEXT>
</DOC>
