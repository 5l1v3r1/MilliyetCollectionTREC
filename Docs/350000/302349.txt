<DOC>
<DOCNO> 302349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/siy03.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Smokinli resmini karşısına astı 
</HEADLINE>
<TEXT>

      GÜNSELİ ÖNAL Ankara 

   
   Meclis kulisinde asılı Atatürk'ün mareşal üniformalı resmiyle TBMM'deki taburun sesleri nedeniyle kendisini kışlada hissettiğini söyleyerek tepki çeken AKP Adıyaman Milletvekili Hüsrev Kutlu, "Saddam Hüseyin devrilene kadar üniformalıydı ama Atatürk'ü cumhurbaşkanı olunca sivil gördük" dedi. Kutlu, Atatürk'ün smokinli resmini daha iyi görmek için karşısına astığını ifade etti. 
   Saddam'ın devrilinceye kadar üniformalı olduğunu, Kaddafi'ye de "Albay Kaddafi" denildiğini belirten Kutlu, "Demokratik olmayan rejimlerin devlet başkanları asker kimliklerini muhafaza ediyor. Oysa parlamenter rejimlerin devlet başkanları sivilleşiyor" diye konuştu. Atatürk'ün cumhurbaşkanı olunca mareşal ünvanını ve üniformasını kullanmadığını ifade eden Kutlu, "İsteseydi mareşal üniformasıyla cumhurbaşkanlığı yapabilirdi. Kimse kendisine 'giyme' diyemezdi. Ama bir daha askeri üniforma giymedi" dedi. 
   
   
   
</TEXT>
</DOC>
