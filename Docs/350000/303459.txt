<DOC>
<DOCNO> 303459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur15.html </URL>
<DATE> 2005/01/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İskelet bulunan Alsancak Stadı'nda kurtarma kazısı yapılacak 
</HEADLINE>
<TEXT>

     İzmir'de Ağustos ayında UNIVERSIADE 2005- Üniversitelerarası Yaz Spor Oyunları organizasyonu kapsamındaki onarım sırasında kafatası ve kemikten oluşan insan iskeletlerinin bulunduğu Alsancak Stadı'nda, ''bölgedeki tarihin ortaya çıkarılması'' amacıyla İzmir Arkeoloji Müzesi denetiminde kurtarma kazısı gerçekleştirileceği bildirildi. 
     İzmir Arkeoloji Müzesi yetkililerinden alınan bilgiye göre, Gençlik ve Spor İl Müdürlüğü tarafından ışıklandırma direklerinin dikimi sırasında geçen hafta bulunan kemiklerle ilgili gerekli araştırmanın başlatılması için çalışmalar sürdürülüyor. 
     Müze yetkilileri, iskeletlerin bulunduğu bölümde kurtarma kazısı yapılabilmesi için Kültür ve Turizm Bakanlığı'na başvurdu. 
     Yetkililer, onay alınmasının ardından müze denetiminde Ankara Üniversitesi Dil Tarih ve Coğrafya Fakültesi'nden bir antropolog başkanlığında oluşturulacak ekiple, bölgede kurtarma kazısına başlanacağını bildirdiler. 
     Kısa sürede başvuruya yanıt geleceği ve bu sayede kemiklerin yaş tespitinin de yapılabileceği kaydedildi. 
     
</TEXT>
</DOC>
