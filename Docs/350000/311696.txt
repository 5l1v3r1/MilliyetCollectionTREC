<DOC>
<DOCNO> 311696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy07.html </URL>
<DATE> 2005/02/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sav'la Erdem çekişti, olan delegeye oldu 
</HEADLINE>
<TEXT>

     CHP'de, Genel sekreter Önder Sav ile Genel Başkan Yardımcısı Eşref Erdem arasında uzunca bir süredir devam eden çekişme hafta sonu yapılan 13'üncü Olağanüstü Kurultay'a da yansıdı. 
     Genel Başkan Deniz Baykal'la birlikte listeyi hazırlayan Önder Sav'la Eşref Erdem'in çekişmesi nedeniyle listenin hazırlanması 6 saat sürerken, olan kurultay salonunda bekleyen delegelere oldu. Parti içi muhalefetin liste çıkarmamasına ve oylamaya gelmemesine karşın, Baykal'ın blok listesinin 6 saat gecikmeyle salona gelmesi delegelerin tepkisine yol açtı. Listenin gecikmesini "Sav ile Erdem arasındaki çekişmeye" bağlayan partililer, Genel Merkez'de Sav ve Erdem'in "kendi adamlarını" PM listesine aldırmak için çabaladıklarını öne sürdüler. 
     
     SAV'DAN AZ OY ALAN ERDEM DAHA ÇOK İSİM SOKTU 
     Baykal'ın blok listesinde yer alan Eşref Erdem 519 oy alarak, 541 oy alan Önder Sav'ın gerisinde kaldı. Ancak Erdem 25 dolayında, Sav ise 15'e yakın ismi Parti Meclisi'ne sokmayı başardı. 
     Sav'a yakın isimler arasında Adalet Çebi, Abdürrezzak Erten, Atilla Sav, Deniz Pınar Atılgan, Oğuz Oyan, İsmet Çanakçı, Orhan Sür, Şenel Uçar, Tekin Bingöl, Sedat Uzanbay, Enver Öktem ve Fazıl Güleken bulunuyor. PM'ye giren Erdem'e yakın isimlerden bazıları ise şöyle 
     "Esat Canan, Fuat Çay, Güldal Okuducu, İsmet Atalay, Levent Gök, Mahmut Duyan, Mahmut Yıldız, Malik Ecder Özdemir, Mehmet Sevigen, Özlem Çerçioğlu, Mesut Değer, Sinan Yerlikaya, Şerif Ertuğrul, Yılmaz Ateş, Zekeriya Akıncı, Zuhal Samlı." 
     
</TEXT>
</DOC>
