<DOC>
<DOCNO> 315832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo28.html </URL>
<DATE> 2005/02/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Diyarbakırspor'da sakat ve cezalı oyuncuların sıkıntısı yaşanıyor... 
</HEADLINE>
<TEXT>

     Diyarbakırspor'da, cezalı ve sakat oyuncuların sayısının fazlalığı sıkıntı yaratıyor. 
     Kulüp menajeri İsmet Yılmaz, geçen hafta sahalarında Akçaabat Sebatspor karşısında aldıkları galibiyetle rahatladıklarını belirterek, evlerinde yaptıkları maçları kazanmaları gerektiğini söyledi. 
     Pazar günü deplasmanda yapacakları Malatyaspor maçı hazırlıklarını günde çift idman yaparak sürdürdüklerini ifade eden Yılmaz, şöyle konuştu 
     ''Futbolcularımızdan Yasin, Talip, Jupi ve Burhan'ın sakatlıkları sürüyor. Bu oyunculardan Yasin ve Talip, Malatyaspor maçında yer almayacak. Burhan ve Jupi'nin durumu ise yarın akşam belli olacak. Cumhur ve Zafer de cezalı olduğu için maçta görev alamayacak. Eksik oyuncularımızın sıkıntısını yaşıyoruz. Ama buna rağmen Malatyaspor deplasmanından puanla dönmenin hesaplarını yapıyoruz. Çünkü bundan sonra bizim için her puanın önemi çok büyük. Umarız puan almayı başarırız.'' Teknik direktör Oğuz Çetin'in takıma iyi bir hava getirdiğini ifade eden Yılmaz, ''Çetin, futbolculuğunda olduğu gibi beyefendi davranışlarıyla genç sporcularımıza örnek oluyor. Teknik bilgisi ise tartışılmaz. Kendisi gelecekte Türkiye'nin en önemli teknik direktörlerinden biri olacaktır. Kendisiyle çalıştığımız için çok mutluyuz'' diye konuştu. 
     
</TEXT>
</DOC>
