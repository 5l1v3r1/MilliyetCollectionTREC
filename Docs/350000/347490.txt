<DOC>
<DOCNO> 347490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko39.html </URL>
<DATE> 2005/05/31/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Haziran ayı iç borçlanma stratejisi açıklandı... 
</HEADLINE>
<TEXT>

     Hazine, Haziran ayında piyasalara yapılacak 12.5 milyar YTL'lik itfaya karşılık, piyasalardan 10 milyar YTL tutarında borçlanma yapılmasını öngörüyor. 
     Hazine Müsteşarlığı, Haziran ayı İç Borçlanma Stratejisini açıkladı. 
     Buna göre Hazine, Haziran ayında 14.3 milyar YTL tutarında ödemede bulunacak. Yapacağı ödemenin 13.4 milyar YTL'si iç borç servisi, 0.8 milyar YTL'si de dış borç servisi şeklinde olacak. 
     İç borç servisinin ise 10.9 milyar YTL'sini anapara, 2.6 milyar YTL'sini faiz, dış borç servisinin 0.4'er milyar YTL'si de faiz ve anapara oluşturacak. 
     Bu arada Hazine, Haziran ayında 14.3 milyar YTL tutarındaki finansman ihtiyacının 10 milyar YTL'sini piyasadan iç borçlanma, 4.3 milyar YTL'sini de diğer finansman yöntemleri ile karşılamayı planladı. 
     
     PİYASALARA YAPILACAK ÖDEMELER 

     Hazine, Haziran ayında 11 milyar 304 milyon YTL'si piyasaya, 395 milyon YTL'si kamu kurumlarına yapılan satışların geri ödemesi şeklinde, 479 milyon YTL'si Merkez Bankası'na olmak üzere 12 milyar 179 milyon YTL ödeme yerine getirecek. 
     Çalışanları Tasarrufa Teşvik Hesabına ihraç edilen senetlerden Haziran ayı içersinde erken itfa yapılması planlanan 1 milyar 200 milyon YTL tutarda dahil edildiğinde, piyasaya yapılacak ödeme tutarı 12 milyar 504 milyon YTL'yi, toplam ödemede 13 milyar 379 milyon YTL'yi buluyor. 
     
     EN YÜKSEK ÖDEME 22 HAZİRAN'DA 

     Hazine, Haziran ayında en yüksek ödemeyi 22 Haziran tarihinde, 3 milyar 557 milyon YTL'si piyasaya olmak üzere, 3 milyar 724 milyon YTL olarak yapacak. 
     İkinci büyük ödeme 29 Haziran tarihinde 3 milyar 166 milyon YTL'si piyasaya olmak üzere 3 milyar 279 milyon YTL ile yerine getirilecek. 
     Hazine'nin Haziran ayında yapacağı iç borç ödemesinin 7 milyar 442 milyon YTL'si YTL cinsinden, 5 milyar 334 milyon YTL'si döviz cinsinden, 603 milyon YTL'si dövize endeksli cinsinden olacak. 
     Haziran ayında da, önceki aylarda açıklandığı gibi, iç borçlanma ihaleleri genel olarak Salı günleri düzenlenecek, ancak Hazine piyasaların uygun olduğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az bir gün önce kamuoyuna duyurulacak. 
     
     91 GÜNLÜK REFERANS BONO İHALESİ 

     Bu kapsamda değişken faiz ödemeli senetlerin kupon faizlerinin belirlenmesi amacıyla, 15 Haziran valör ve 14 Eylül 2005 itfa tarihli, 91 günlük referans bono ihalesi yapılacak. 
     Söz konusu ihalede, net 1 milyar 290 milyon YTL tutarında ihraç yapılacak. Bu miktar, Haziran ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 10'u kadar olacak. 
     Bu ihalede, ROT ve ihale sonrası teklif yoluyla satış yapılmayacak. 
     Haziran ayı içerisinde Halka Arz, TAP, geri alım ve değişim ihaleleri yapılabilecek. Söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     
</TEXT>
</DOC>
