<DOC>
<DOCNO> 313242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur34.html </URL>
<DATE> 2005/02/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Öldürülmek istenen kişiyle aynı model araba kullanmasının kurbanı oldu 
</HEADLINE>
<TEXT>

     Etlik'te oturan akrabasını ziyaret eden bir kişi, kullandığı arabanın, öldürülmesi planlanan kişinin arabası ile aynı olması sonucu ''yanlışlıkla'' öldürüldü. 
     Ankara Emniyet Müdürlüğü Asayiş Şube Müdürlüğü Cinayet Büro Amirliği'nden yapılan açıklamaya göre, Karadeniz Teknik Üniversitesi Fen ve Edebiyat Bölümü KTÜ Öğretim Üyesi Prof. Dr. Sadettin Güner ve oğlu Selçukhan Güner'in öldürülmesi olayının bir benzeri de Ankara'da meydana geldi. 
     Etlik'te oturan teyzesini 11 Ocak'ta ziyaret eden Fatih Çetin, arabasına bindiği sırada, kimliği sonradan tespit edilen kişiler tarafından açılan ateş sonucu, vücuduna isabet eden 6 kurşunla olay yerinde hayatını kaybetmişti. 
     Olaydan sonra cinayeti araştıran polisler, Çetin'in ziyarete gittiği apartmanda oturan komşularından Ali A.'nın, Çetin'in kullandığı arabanın aynısını kullandığını tespit etti. 
     Çetin'in yanlışlıkla öldürülmüş olabileceği olasılığı üzerinde duran polisler, Ali A.'nın eski ortağı Muhammet A. ile alacak-verecek konusundan aralarında anlaşmazlık bulunduğunu belirledi. Bunun üzerine gözaltına alınan Muhammet A.'nın ifadesinde, Etlik Barış Yolu Caddesi'nde oturan eski iş ortağı Ali A.'yı öldürmesi için Veysel A. ve E.A'yı para karşılığı tuttuğunu söylediği öğrenildi. Bir süre sonra yakalanarak gözaltına alınan Veysel A. ve E.A.'nın da ifadelerinde, olay günü söz konusu adreste aynı tipte iki Mercedes marka otomobil bulunduğunu ve Ali A. yerine yanlışlıkla Fatih Çetin'i öldürdüklerini itiraf ettikleri belirtildi. 
     Cinayete azmettirdiği belirtilen Muhammet A. ile cinayeti işledikleri tespit edilen Veysel A. ve E.A'nın daha önce Keçiören'de Rahmi T.'ye ait 06 RT 110 plakalı otomobil ile evini kurşunladıkları, ayrıca Muhammet A.'nın cinayette kullanılan tabanca ile Kahramanmaraş'taki bir petrol istasyonunun kurşunlanma olayını gerçekleştirdiği bildirildi. 
     E.A.'nın ifadesi, yaşı 18'den küçük olduğu için Çocuk Şubesi'nde alınırken Muhammet A. ve Veysel A. emniyetteki işlemlerinin ardından adliyeye gönderildiler. 
     
</TEXT>
</DOC>
