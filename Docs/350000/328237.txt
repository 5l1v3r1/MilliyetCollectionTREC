<DOC>
<DOCNO> 328237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur08.html </URL>
<DATE> 2005/03/29/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Son nefesinde katilinin ismini söyledi 
</HEADLINE>
<TEXT>

     Balıkesir'de inşaat işçisi Aşur Ali Deniz 42 , yasak aşk yaşadığı kadının kocası Mustafa Koca 35 tarafından bıçaklandı. Ağır yaralanan Deniz, hastaneye kaldırılırken kendisini bıçaklayanın Mustafa Koca olduğunu söyledikten sonra öldü. Ali Hikmet Paşa Mahallesi'nde dün yaşanan olayda, İmam Hatip Lisesi önünde yürüyen Deniz'in arkasından yaklaşan Koca, elindeki bıçağı sırtına sapladı. Can havliyle saldırganın elinden bıçağı almaya çalışan Deniz, bu sırada bacaklarından aldığı darbelerle de kanlar içinde yere yığıldı. 
     Koca olay yerinden kaçarken, polis, Deniz'i Balıkesir Devlet Hastanesi'ne götürdü. Aşırı derecede kan kaybeden Deniz, yolda giderken güçlükle kendini bıçaklayan kişinin yasak aşk yaşadığı kadının kocası Mustafa Koca olduğunu söyledikten sonra şuurunu yitirdi. Deniz hastanede kurtarılamadı. 
     Koca, olaydan yaklaşık iki saat sonra 2. Sakarya Mahallesi, Sefaköy Konutları çevresinde, 10 DT 981 plakalı otomobilde yakalandı. 
     

     
</TEXT>
</DOC>
