<DOC>
<DOCNO> 308913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo10.html </URL>
<DATE> 2005/01/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Juve arayı açtı, Milan'a soğuk duş, Emre'siz Inter yine aynı 
</HEADLINE>
<TEXT>

     İtalya Serie A'da lider Juventus Brescia'yı 2-0 yenerken, takipçileri haftayı yenilgiyle kapattı. Milan zayıf Livorno'ya 1-0, Udinese Reggina'ya 2-0 mağlup oldu, Inter ise her zamanki gibi haftayı beraberlikle geçirdi. 
     Serie A'de lider Juventus'un ardından takibini sürdüren Milan, Livorno deplasmanında ummadığı bir yenilgi aldı 0-1. Ligin orta sıralarında yer alan rakibi karşısında kötü bir futbol sergileyen Kırmızı-Siyahlılar, 28. dakikada Colombo'nun golüne engel olamadı ve sahadan yenik ayrıldı. Milan'da Nista, 90. dakikada oyundan atıldı. Milano ekibi bu skorla, 22 Eylül'deki Messina maçından bu yana ilk yenilgisini aldı. 
     
     Juventus iyi değerlendirdi 

     Lider Juventus ise takipçisi Milan'ın puan kaybını çok iyi değerlendirdi ve sahasında ligin zayıf ekiplerinden Brescia'yı 2-0'lık skorla geçti. Siyah-Beyazlılar, maçın 11. dakikasında Fransız golcü David Trezeguet'nin golüyle 1-0 öne geçerken, Domizzi'nin 43'te kendi kalesine attığı gol farkı ikiye çıkardı. İkinci yarıda gol olmayınca Juventus mücadeleden 2-0 galip ayrılıp puanını 47'ye yükseltti ve Milan'la arasındaki puan farkını beşe çıkardı. 
     
     Inter rekora koşuyor 

     İtalya'da bu sezon hiç yenilmeden yoluna devam eden Inter, Serie A'da 20 haftada 14'üncü beraberliğini aldı. Sahasında Chievo'yu ağırlayan mavi-siyahlılar Mandelli'nin 73'te attığı golle 1-0 yenik duruma düştü. Zor anların adamı Martins 82'de fileleri havalandırarak takımına beraberliği getirdi. 
     Milli futbolcumuz Emre Belözoğlu maçta forma giymezken, Inter aldığı 1 puanla puanını 32'ye yükseltti. 
     Üçüncü sıradaki Udinese de bu hafta beklenmedik bir skora imza attı ve sahasında Reggina'ya 2-0 yenildi. Reggina'nın gollerini 39'da Bonazzoli ve 90'da Boriello'dan geldi. Lige iyi başlayan ancak üst üste aldığı başarısız sonuçlarla alt sıralara gerileyen Lecce, son sıradaki Atalanta'yı 1-0 yenerek moral buldu. Sarı-Kırmızılılar'ın golünü 33'te Bulgar Valery Bojinov attı. 
     İtalya Serie A'da 1. Juventus 47 puan, 2. Milan 42 puan, 3. Udinese ise 34 puanla zirvede yer alıyorlar. 
     Diğer sonuçlar şöyle Lazio-Sampdoria 1-2, Messina-Parma 1-0, Siena-Palermo 0-0, Fiorentina-Roma 1-2, Bologna-Cagliari 1-0. 
     
</TEXT>
</DOC>
