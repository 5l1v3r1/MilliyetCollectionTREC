<DOC>
<DOCNO> 323871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/magazin/amag.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlk 5'e gireriz' 
</HEADLINE>
<TEXT>


Ozan Çolakoğlu'nun Hint ve Türk ezgileriyle süslediği Rimi Rimi Ley için çekilen klipte Shaman Dans Grubu'yla kamera karşısına geçen Gülseren, meydan okudu... 

Deniz Altuntaş 

Ukrayna'da yapılacak Eurovision Şarkı Yarışması'nda Türkiye'yi temsil edecek olan Gülseren, "Rimi Rimi Ley" adlı şarkının klibini TRT Tepebaşı Stüdyoları'nda çekti. Ozan Çolakoğlu'nun yeniden aranje ettiği parçanın klibinde, Gülseren'e Shaman Dans Grubu eşlik etti. Gülseren, Canan Göknil'in hazırladığı Osmanlı motifleriyle süslü kostümle kamera karşısına geçti. Şarkıya çok inandığını ve iyi bir derece alacağını ifade eden Gülseren, şunları söyledi 

'Kilom gayet iyi' 
"En mükemmeli yapmaya çalışıyoruz. İlk 5'e gireceğimize inanıyorum. Savaşa gitmiyorum, yarışmaya gidiyorum. Kötü sonuç bekleyeceksek Eurovision'a gitmeyelim. Doğal halimizi, enerjimizi kullanacağız. Eleştiriler beni üzmedi, tam aksine güçlendirdi. Mazhar Alanson, 'O kalçalarla olmaz' diyerek kilomu bile eleştirdi ama ben kilomdan memnunum. Hiçbir şekilde diyet yapmıyorum. İster beğensinler, ister beğenmesinler " Parçayı düzenleyen Ozan Çolakoğlu da şöyle konuştu 

'İngilizce olmalıydı' 
"Şarkının şansını çok yüksek buluyorum. İlk beşe gireceğine inanıyorum. İnşallah birincilik olur. Şarkıya miks yapılıyor. Klip çıktığı zaman şarkının son hali ortaya çıkacak. Parçayı daha anlaşılır bir hale getirdik. Biraz Hint ve Türk ezgileri dahil edip şarkıyı dans edilebilecek hale getirdik. Tek sorun, şarkının Türkçe olması. Ben de İngilizce olmasından yanayım." 

</TEXT>
</DOC>
