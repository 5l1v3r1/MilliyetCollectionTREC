<DOC>
<DOCNO> 314181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo15.html </URL>
<DATE> 2005/02/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş idmanına Sergen ile hasta olan Juanfran katılmadı 
</HEADLINE>
<TEXT>

     Beşiktaş, Denizlispor ile hafta sonunda yapacağı lig maçının hazırlıklarını, bugünkü antrenmanla sürdürdü. 
     BJK Nevzat Demir Tesisleri'nde, teknik direktör Rıza Çalımbay yönetiminde gerçekleştirilen antrenmanda futbolcular, koşu ve açma germe hareketlerinin ardından kısa bir süre tam sahada taktik ağırlıklı çift kale maç yaptı. 
     Çalımbay, antrenman maçında as takımda Ahmed Hassan'a Veysel ile birlikte forvette görev verdi. 
     Antrenman maçını zaman zaman durduran Çalımbay, futbolcularına yapmalarını istediklerini anlattı. 
     Basına 45 dakika görüntü izni verilen antrenmanda siyah-beyazlıların, gruplar halinde pas çalışmasının ardından koşuyla çalışmayı tamamladıkları bildirildi. 
     
     SERGEN VE JUANFRAN İDMANA ÇIKMADI 
     Beşiktaş'ın dünkü idmanında ayağına darbe alan Sergen ve hasta olan Juanfran, antrenmana katılmadı. 
     Rıza Çalımbay, Sergen'in durumunun iyi olduğunu belirterek, ''Ayagında şiş var. Bugün kendisini dinlendirdik. Ancak oynayabilecek durumda, Juanfran ise hasta, dün çok kusmuş. Ayrıca Juanfran'ın ailevi sorunları var. Ona izin verdik İspanya'ya gidip gelecek'' dedi. 
     Çalımbay, milli takımdan dönen Carew ve Pancu'nun bu akşam özel idman yapacaklarını, durumlarına göre oynayıp oynamayackalarına karar vereceğini söyledi. 
     Milli takımlarda bulunan Pancu ve Carew ile tedavisi süren Ramazan da çalışmada yer almadı. Sakatlığı süren Emre ise takımdan ayrı koşu yaptı. 
     Beşiktaş, yarın yapacağı basına kapalı antrenmanla hazırlıklarını tamamlayarak kampa girecek. 
     
</TEXT>
</DOC>
