<DOC>
<DOCNO> 333527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/siy07.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuygan ABD'nin elini güçlendirdik 
</HEADLINE>
<TEXT>


YASEMİN ÇONGAR Washington 


ABD'li yetkililerin yaptıkları "Ermeni tezlerine karşı elimizi güçlendirin" çağrısının karşılığını verdiğine inanan Ankara, "soykırım" iddiasının Kongre'de benimsenmesini önlemek için Bush yönetimini devreye girmeye çağırıyor. Ermeni "soykırımının" tanınmasına ilişkin karar tasarısının ABD Kongresi'ne sunulmasına bir hafta kala Washington'da temaslar yapan Dışişleri Bakanlığı Müsteşarı Büyükelçi Ali Tuygan, Türkiye'nin Kıbrıs'ta çözüm yönündeki tavrından ve Ermeni iddialarının tarihçilerce araştırılmasını teşvik eden çağrısından söz ederek, "Her iki alanda attığımız cesaretli adımlarla ABD yönetimine, gündemdeki iddialarla mücadele etmesi için gerekli mühimmatı sağladık" dedi. 

'Vizyon çatışması yok' 
ABD Kongresi, Ulusal Güvenlik Konseyi ve Dışişleri'nde görüşmelerde bulunan Tuygan, Türkiye'nin Tahran ve Şam'la diyaloğunun, ABD ve diğer müttefiklerle bir vizyon çatışması yansıtmadığını, aksine bunun "ittifak üyelerinin karşılaştırmalı üstünlüklerini kullanmasının bir sonucu" olduğunu savundu. Tuygan, Cumhurbaşkanı Sezer'in Şam ziyaretiyle ilgili sorular karşısında da, Türkiye'nin Suriye'ye demokratik açılım yönünde mesaj verdiğini belirtti. 


</TEXT>
</DOC>
