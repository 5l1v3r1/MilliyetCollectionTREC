<DOC>
<DOCNO> 329860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun09.html </URL>
<DATE> 2005/04/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak'ta kan durmuyor... Yanlışlıkla 6 sivil yaralandı 
</HEADLINE>
<TEXT>

     Irak'ta bir Amerikan deniz piyadesinin öldüğü bildirildi. 
     Amerikan ordusundan yapılan açıklamada, Amerikalı askerin, Hadita'da düzenlenen bir operasyon sırasında meydana gelen patlamada öldüğü belirtildi. 
     AP ajansına göre, savaşın başladığı Mart 2003'ten bu yana Irak'ta 13 Amerikan askeri hayatını kaybetti. 
     
     BAĞDAT'IN KUZEYİNDE 1 POLİS ÖLDÜRÜLDÜ 

     Başkent Bağdat'ın kuzeyinde dün gece bir polis memurunun öldürüldüğü bildirildi. 
     Polis açıklamasında, El Kaide'nin Irak'taki kolu haline gelen Ebu Musab Zerkavi liderliğindeki Tevhid El Cihad örgütüne mensup 8 kişinin yaralandığı ve gözaltına alındığı belirtildi. 
     Aynı kaynaklar, Bakuba'da da Ensar El Sünnet örgütüne mensup 5 kişinin yakalandığını açıkladı. 
     
     MUSUL'DA KÜRT SUBAYIN CESEDİ BULUNDU 

     Irak'ın kuzeyindeki Musul'da ise Irak ordusunda görev yapan üst düzey bir Kürt subayın cesedinin cuma günü bulunduğu bildirildi. 
     Hastane kaynakları, midesindeki kurşun yaraları yüzünden ölen yarbay Ziro Hali Yunus'un sivil giyimli olduğunu ve üzerinden ordu ve Irak Kürdistan Yurtseverler Birliği'ne ait belgeler çıktığını belirtti. 
     
     IRAKLI ASKERLER YANLIŞLIKLA 6 SİVİLİ YARALADI 

     Öte yandan, İçişleri Bakanlığı kaynakları, yanlarında teröristlerin bulunduğu yönünde yanlış istihbarat alan Irak askerlerinin, 6 memurun bulunduğu minibüse ateş açtığını ve 2'si ağır olmak üzere 6 memurun yaralandığını açıkladı. 
     Memurların işlerine gitmekte olduğu kaydedildi. 
     
</TEXT>
</DOC>
