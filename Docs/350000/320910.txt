<DOC>
<DOCNO> 320910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/guncel/axgun01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütleri takıldı 
</HEADLINE>
<TEXT>


Eğitim uçuşunda düşen F-16'ya ulaşıldı. 2 pilotun uçağı kurtarmak için son anda atladıkları, ancak kurtulamadıkları ortaya çıktı... 

KARABÜK DHA 

Karabük yakınlarında eğitim uçuşu sırasında düşen F- 16D tipi savaş uçağının dağlık bölgedeki enkazına, kazadan 16 saat sonra ulaşıldı. 
Ankara Akıncılar 4. Ana Jet Üs Komutanlığı "Öncel" filoya bağlı uçağın önceki gün düşmesinin ardından başlatılan, ancak yoğun kar yağışı ve sis yüzünden gece ara verilen çalışmalar, fırlatma koltuğundan gelen sinyallerle dün sabah yeniden başladı. Ekipler, uçağın düştüğü Burunsuz köyü yakınındaki Dağtarla mevkiine dün 06.30'da ulaştı. Ekipler, şehit olan Hava Pilot Yüzbaşı Fatih Devravut ve Hava Pilot Üsteğmen Fatih Keskin'in cesetleriyle, çam ağaçlarına takılan paraşüt bezleri ve en büyük parçası 30 santimetre olan uçak enkazıyla karşılaştı. Yapılan ilk değerlendirmede pilotların, 3 saniye önce atlayıp hayatta kalma şansları varken, uçağı kurtarmak için büyük çaba harcadıkları, son saniyede atlamalarının şehit olmalarını önleyemediği ortaya çıktı. 
Bu arada, Devravut'un cenazesi bugün Kocatepe Camii'nde kılınacak öğle namazının ardından Cebeci Askeri Şehitliği'nde, Keskin'in cenazesi de Artvin Merkez Camii'nde kılınacak ikindi namazını müteakip Garnizon Şehitliği'nde toprağa verilecek. 

Fatih'lerin özgeçmişi 

Hava Pilot Yüzbaşı Fatih Devravut 1992 - 8 21 Aralık 1970'de Erzincan'da doğdu. 30 Ağustos 1992'de Hava Harp Okulu'ndan mezun oldu. 2, 3, 4 ve 9. Ana Jet Üs komutanlıklarında görev yaptı. Evli ve bir çocuk babasıydı. 
Hava Pilot Üsteğmen Fatih Keskin 2001 - 131 25 Şubat 1978'de Artvin'de dünyaya geldi. 30 Ağustos 2001'de Hava Harp Dkulu'ndan mezun oldu. 2, 3 ve 4. Ana Jet Üs komutanlıklarında görev yaptı. 


</TEXT>
</DOC>
