<DOC>
<DOCNO> 309462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun15.html </URL>
<DATE> 2005/01/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İran'ın nükleer faaliyetlerinde Türk-ABD görüşleri örtüşüyor... 
</HEADLINE>
<TEXT>

     İran'ın nükleer faaliyetleri konusunda, Türkiye ile ABD arasında görüş ayrılığı bulunmazken, bu konuda ''karşı tedbir'' alınması durumuna gelinmesi halinde, ''iki ülke arasında 'fay hatları' oluşmaya başlayabileceği'' belirtildi. 
     ABD'nin, nükleer faaliyetlerinden rahatsızlık duyduğu ve ''şer ekseni'' ülkeleri arasında saydığı İran'a karşı askeri müdahale olasılığını değerlendiren Washington'daki Türk diplomatik kaynakları, ''Türkiye ile ABD'nin, İran'ın nükleer faaliyetleri konusunda görüşlerinde örtüşme var'' değerlendirmesinde bulundu. 
     Aynı kaynaklar, ''bu konuda 'karşı tedbir' alınmasına karar verilmesi, Avrupa Birliği ülkeleri tarafından yürütülen faaliyetlerin tökezlemesi ve konunun Birleşmiş Milletler Genel Kurulu'na gelmesi durumunda, Türkiye ile ABD arasında 'fay hatları' oluşmaya başlayabileceğini'' kaydetti. 
     
     ''TÜRKİYE'DE TEHLİKELİ BİR AMERİKAN ALEYHTARLIĞI YOK'' 
     Dünyada Amerikan karşıtı eğilimlerin arttığı bir dönemde Türkiye'de de Amerikan karşıtlığının yükselmesi konusunda değerlendirmede bulunan Washington'daki kaynaklar, ''Türk insanı Amerikan aleyhtarı değildir. Ancak Amerikan yönetiminin bazı politikalarını beğenmiyor olabilir'' görüşünü ifade etti. 
     Aynı kaynaklar, Türkiye'de ''tehlikeli boyutlarda bir Amerikan aleyhtarlığı bulunmadığını'' da kaydetti. Körfez Savaşı'ndan bu yana ortaya çıkan tabloda Türklerin bazı Amerikan politikalarından hoşnutsuzluğu bulunabileceğini belirten yetkililer, ''Türk insanı makuldür, menfaatinin gereğini yapar, pratiktir. İdeolojik görüşlere göre hareket etmez'' yorumunda bulundu. 
     
</TEXT>
</DOC>
