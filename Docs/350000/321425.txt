<DOC>
<DOCNO> 321425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun09.html </URL>
<DATE> 2005/03/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Suriyeli askerler Lübnan'dan çekiliyor 
</HEADLINE>
<TEXT>

     Yaklaşık 15 yıldır Lübnan siyasetinin iplerini elinde tutan Suriye, Amerika Birleşik Devletleri'nin yoğun baskısı sonucu, bu ülkedeki 14 bin askerini bugünden itibaren kademeli çekmeye başlıyor. 
     Suriye Devlet Başkanı Beşar Esad ile Lübnan Devlet Başkanı Emil Lahud da bugün Şam'da çekilme planının ayrıntılarını görüşecek. Suriye, ülkenin dağlık bölgelerindeki askerlerini ilk aşamada Bekaa vadisine, daha sonra da Lübnan-Suriye sınırının Suriye tarafına kaydıracak. 
     Amerikan Time dergisine konuşan Suriye Devlet Başkanı Esad, lütfen bu mesajı götürün Saddam Hüseyin değilim. İşbirliği istiyorum'' dedi. 
     
     Hizbullah’tan destek çağrısı 
     Lübnan'da faaliyet gösteren Hizbullah örgütü ise, bu ülkedeki birliklerini çekeceğini açıklayan Suriye'ye destek gösterisi çağrısında bulundu. Hizbullah lideri Şeyh Hasan Nasrallah, ''bağımsızlığımıza, egemenliğimize ve özgürlüğümüze karşı olan uluslararası müdahaleyi reddetmek için tüm Lübnanlıları bu barışçıl halk toplantısına çağırıyorum'' dedi. 
     Nasrallah, gösterinin, salı günü başkent Beyrut'un merkezindeki bir meydanda yapılacağını, aynı zamanda Suriye'nin Lübnan'daki büyük başarılarının’ bir değerlendirmesi niteliği taşıyacağını ifade etti. 
     
     Hizbullah silah bırakmayacak 
     Hizbullah lideri Nasrallah, silah bırakmayacaklarını, çünkü Lübnan'ın İsrail'e karşı savunmada gerillalarına hala ihtiyaç duyduğunu da söyledi. Nasrallah, ''direniş, silah bırakmayacak. Çünkü Lübnan'ın kendisini savunmak için direnişe ihtiyacı var'' dedi. 
     
     Gösterilerde olay Bir yaralı 
     Lübnan'ın başkenti Beyrut'ta Suriye karşıtı gösteriler sırasında ise, 18 yaşında bir genç, tabancayla vurularak yaralandı. Hastane yetkilileri, 18 yaşındaki gencin, hayati tehlikesinin bulunmadığını belirtti. Güvenlik güçleri, Lübnan'daki muhaliflere ait bayrağı taşıyan bir araçta bulunan gencin, Suriye yanlısı Şii Emel hareketinin bayrağını taşıyan bir başka araçtan açılan ateş sonucu yaralandığını açıkladı. 
     Şehitler Meydanı'nda Suriye askerlerinin Lübnan'dan çekilmesini isteyen dün akşamki gösteriye binlerce Lübnanlı katıldı. Muhalif gençlik hareketi, bugün Lübnan eski Başbakanı Refik Hariri'nin öldürülmesinden bu yana üç haftadır yapılan gösterilerin vurgulanması için büyük bir miting düzenlenmesi çağrısı yaptı. 
     
</TEXT>
</DOC>
