<DOC>
<DOCNO> 333709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy10.html </URL>
<DATE> 2005/04/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bakan Akşit Nüfusun 8.5 milyonu özürlüdür 
</HEADLINE>
<TEXT>

     Devlet Bakanı Güldal Akşit, Türkiye Özürlüler Araştırması'na göre, nüfusun 8.5 milyonunun özürlü olduğunu belirterek, ''Bu da, ailesiyle birlikte yaklaşık 25 milyon insanımızı ilgilendiren toplumsal bir sorundur'' dedi. 
     Bakan Akşit, İstanbul Barosu ve İstanbul Üniversitesi İnsan Hakları Hukuku Araştırma ve Uygulama Merkezi tarafından üniversitenin Beyazıt'taki merkez yerleşkesinde düzenlenen ''3. Bin Yılda Engelli Hakları'' konulu panelde yaptığı konuşmada, dünyada yaklaşık 500 milyon özürlü bulunduğunu söyledi. 
     Birçok ülkede 10 kişiden en az 1'inin özürlü olduğunu ve özrün varlığından bu ülkelerin nüfusunun en az yüzde 25'nin olumsuz etkilendiğini vurgulayan Akşit, bu nedenle BM'nin 3 Aralık'ı ''Dünya Özürlüler Günü'' olarak kabul ettiğini anlattı. 
     Akşit, devletin özürlülük konusunu eğitim ve organize yönleriyle bir bütün olarak ele almasının insan haklarının gereği olduğunu belirterek, şunları kaydetti 
     ''Türkiye Özürlüler Araştırması sonuçlarına göre, nüfusumuzun 8.5 milyonu özürlüdür. Bu da, ailesiyle birlikte yaklaşık 25 milyon insanımızı ilgilendiren toplumsal bir sorundur. İnsan haysiyetine yaraşır ve toplumla kaynaşan hayat tarzı, özürlülerin en tabii hakkı ve devletin de öncelikli vazifesidir. 
     Hükümet olarak özürlülere götürülecek hizmetlerdeki temel prensibimiz, özürlü vatandaşlara hayırsever ve acıma duygularıyla yaklaşmak değil, kurumsal hizmetlerin korunup geliştirilmesidir. 
     Geçmişte genel olarak özürlülere sosyal yardım açısından yaklaşılmakta ve sadece bakım hizmetleri sunulmaktaydı. Bu da özürlülerin kendilerini toplum dışı hissetmelerine sebep olmaktaydı. Biz anlayış olarak, özürlülerimize ayrım yapmadan farklı ihtiyaçları ve gereksinimleri olan bireyler olarak yaklaşmakta ve insan olmanın getirdiği tüm ihtiyaçları göz önünde bulundurarak özürlü politikalarımızı belirlemekteyiz.'' 
     
     SORUNLARI ÇÖZME ÇALIŞMALARI 
     Özürlülerin birçok konuda çok ciddi ve çözüm bekleyen sorunları bulunduğunu ifade eden Devlet Bakanı Akşit, bu nedenle birtakım çalışmalar başlattıklarını söyledi. 
     Güldal Akşit, hükümetin 2005 yılını ''Özürlülerin İstihdam Yılı'' olarak ilan ettiğini anımsatarak, Başbakanlık Özürlüler İdaresi Başkanlığı tarafından ''2005-2010 Özürlülerin İstihdamı Eylem Planı Taslağı'' hazırlandığını bildirdi. 
     Maliye Bakanlığı ile sağlanan işbirliği sonucu vergi reformu yasası ile serbest meslek sahibi olan özürlüler ile serbest meslek sahibi olup ailesinde özürlü bireyi bulunanlara vergi indirimi sağlandığını anlatan Bakan Akşit, muhtaç özürlülere bağlanan aylıkların da 2 katına çıkarıldığını kaydetti. 
     Akşit, Devlet İstatistik Enstitüsü ve Özürlüler İdaresi Başkanlığı ile yürütülen Özürlüler Araştırması'nın da sonuçlanarak kamuoyuna açıklandığını belirterek, bu araştırmayla özürlülük oranı, özürlülük türü ve oluş sebepleri, özürlülerin sosyoekonomik yapısı ve bölgesel farklılıkların ölçülmesinin hedeflendiğini dile getirdi. 
     Araştırma sonucunda, Türkiye'deki özürlülük oranının yüzde 12.29 olarak saptandığını vurgulayan Akşit, bu oranın Dünya Sağlık Örgütü verileriyle de örtüştüğünü söyledi. 
     Özürlüler Kanun Taslağı'nın da bu alanda faaliyet gösteren tüm sivil toplum örgütlerinin görüşlerini alarak hazırladıklarını ifade eden Akşit, taslağın Bakanlar Kurulu'nda görüşülerek imzaya açıldığını anlattı. 
     Devlet Bakanı Akşit, ''Bu yasama döneminde kanunlaştırmak için tüm gayretlerimizi göstereceğiz'' dedi. 
     
</TEXT>
</DOC>
