<DOC>
<DOCNO> 313226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur18.html </URL>
<DATE> 2005/02/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Karakolun bitişiğindeki Bağ-Kur binasına hırsız girdi 
</HEADLINE>
<TEXT>

     Aydın'da, Efeler Polis Karakolu'nun bitişiğindeki Bağ-Kur İl Binası'na hırsız girdi. 
     Alınan bilgiye göre, Veysi Paşa Mahallesi'ndeki Efeler Polis Karakolu'nun bitişiğindeki Bağ-Kur çalışanları, sabah mesaiye geldiklerinde, kimliği belirlenemeyen kişilerin binaya girdiğini belirleyerek polise haber verdiler. 
     Efeler Polis Karakolu'ndan gelen polis ekipleri, binanın arka tarafındaki korkuluk tellerinin kesildiğini ve 3 bilgisayar, 1 faks cihazı, 1 televizyonun çalındığını tespit ettiler. Çalınan bilgisayarların bir hafta önce alındığı bildirildi. 
     Aydın Emniyet Müdürü Cemil Demir, olay yerine gelerek yetkililerden bilgi aldı. 
     Bu arada, bilgisayarların çalınması nedeniyle vatandaşların işlemlerinin yapılamadığı kaydedildi. 
     
</TEXT>
</DOC>
