<DOC>
<DOCNO> 344584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy16.html </URL>
<DATE> 2005/05/21/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan Ekonomimizin yüzde 50'si kayıtdışı... 
</HEADLINE>
<TEXT>

     Başbakan Recep Tayyip Erdoğan, Türk ekonomisinin yüzde 50’sinin kayıtdışı olduğunu belirterek, "Kayıtdışı ekonomiyi kayıt altına alalım, biz vergilerin büyük bir kısmını kaldırırız" dedi. 
     Başbakan Erdoğan, Yozgat Bozok Devlet Hastanesi’nin açılış törenine katıldı. 
     Erdoğan, burada yaptığı konuşmada, hükümetin attığı temelleri en kısa sürede tamamlayarak, binaları vatandaşın hizmetine sunduğunu ifade ederek, iktidara geldiklerinde mevcut olan 5 bin 500 projeyi önemine göre ele alarak masadan teker teker kaldırdıklarını söyledi. 
     Yaptığı konuşmada Türkiye Cumhuriyeti’nin demokratik, laik ve sosyal bir hukuk devleti olduğunu vurgulayan Erdoğan, hiçbir imkanı olmayan vatandaşların sağlık sorunlarını giderilmesi konusunda önemli adımlar attıklarını kaydetti. Erdoğan, şöyle konuştu 
     "Biz, yeşil kartlı hastanın hastanelerden hizmet alması için yeni bir yol açtık. Bu kez de korkunç bir suiistimal başladı. Bir üçgen var. Hastane, eczane, hasta üçgeni... Bu üçgen içinde maalesef oyunlar oynanıyor. Soyulan devletin kasası, soyulan bu hinliğin, hinoğlu hinliğin içinde olmayan vatandaş. Bu hak mı Bu kul hakkı, ya nasıl yaparsınız 
     Yeşil kartta korkunç bir suiistimal var. Bir kişinin yeşil kartıyla şimdi SSK ve Emekli Sandığı cüzdanı olanlar da ilaç alıyor. 
     Yüzde 20’lik payı ödememek için... Tilkiliğe bak, ya böyle vicdansızlık olur mu 
     Şimdi biz mecburen yeni bir kanun çıkaracağız. Yüzde 20’lik payı yeşil karta da uygulayacağız. Namuslu vatandaş bu yüzde 20’yi Sosyal Yardımlaşma ve Dayanışma Fonu’ndan alabilir. Başka çaremiz yok. Biz hırsız kovalamakla uğraşıyoruz. Bu konuda halkın da yardımcı olması lazım. Bu yükü kaldırmak Türkiye için kolay değil, zor. 
     Baba hortumculardan ülkeyi kurtardık, kurtardık da şimdi bu türediler çıktı ortaya. Bunlar da bir başka çeşit hortumcu." 
     
     "KAMU BANKALARI KARDA" 
     AK Parti iktidarı ile birlikte kamu bankalarında artık zarar edilmediğini ve bütün kamu bankalarının da karda olduğunu belirten Erdoğan, hortum hikayesinin gündemden çıkartılması gerektiğini kaydetti. 
     Erdoğan, "Kayıtdışı ekonomiyi aman yarabbi sormayın. Ekonomimizin yüzde 50’si kayıtdışı. Kayıtdışı ekonomiyi kayıt altına alalım, biz vergilerin büyük bir kısmını kaldırırız. Ama ekonomiyi kayıtdışı sürdürdüğümüz sürece bunu biz kolay kolay yapamayız. Bizim petrolümüz yok. Vergilerle bu işi yürütüyoruz. Vergilerle bu yükü ayağa kaldırmaya çalışıyoruz" diye konuştu. 
     Türkiye’nin sosyal bir devlet olduğunu kaydeden Erdoğan, hiçbir hastanın hastane kapısından çevrilemeyeceğini ve rehin tutulamayacağını vurgulayarak, böyle bir durumda vatandaşların kendisini ve Sağlık Bakanı’nı telefonla arayabileceklerini söyledi. 
     Erdoğan, "Ancak burada cep telefonuma çıkarsam olmaz, Başbakanlık sekreteryasını ararsanız, bana bağlarlar. Benim telefonu verdiğimde aut oluyor. Numarayı bir verdik, telefon devreden çıktı" dedi. 
     Erdoğan, daha sonra bakanlar ve milletvekilleriyle birlikte Yozgat Bozok Devlet Hastanesi’nin açılışını yaptı. 
     Başbakan Erdoğan, açılışın ardından hastanede incelemelerde bulundu ve hasta vatandaşları ziyaret ederek, sohbet etti. 
     
</TEXT>
</DOC>
