<DOC>
<DOCNO> 301475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/spo03.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den, Hagi'ye pekiyi 
</HEADLINE>
<TEXT>


Mircea Lucescu, Galatasaray'ın bilinen imkanlarıyla Hagi'nin iyiden de öte bir iş başardığını söyledi, "Onun ruhunu bilen biri olarak, 100. yılında şampiyon olacağını düşünüyorum" dedi 

BÜNYAMİN OSMAN 


Türkiye'den hiç kopmadı 
SHAKTHAR Donesk ile başarılı bir dönem geçiren, parasal yönden sıkıntısı olmayan Mircea Lucescu, tatiline Milano'dan sonra Romanya'da devam etti. Ukrayna'da Lig TV'yi izleyen, gazeteleri internetten takip eden Lucescu, belli ki Türkiye'den hiç kopmadı Beşiktaş'ta kaçırdığı şampiyonluğa hayıflanan Rumen hoca, "Bunu başarabilseydik, seri 3-4 yıl devam ederdi. Ümit Milli Takımı gibi bir kadro oluştururduk" diye konuştu. 

Bosque'ye destek çıktı 
AVRUPA'DA Türkiye'ye puanlar kazandırdığı, milli takımlara futbolcular hazırladığını söyleyen Lucescu, "Bu ülkeye çok şey verdiğimi düşünüyorum" dedi. Bosque'nin Beşiktaş'ını değerlendiren Rumen hoca, "Türkiye Ligi çok zordur. Takımlar birbirine eşittir. Bosque artık burayı tanımıştır. Real Madrid ile Beşiktaş bir olmasa da, eski Bosque ortaya çıkacaktır. Ancak kamuoyunun baskısına ne kadar dayanır onu bilemem" dedi. 

'Derbide mükemmeldi' 
HAGİ'NİN Galatasaray'daki performansını da değerlendiren Lucescu, "Bilinen imkanlarla, Hagi'nin yaptıkları iyiden de öte" yorumunda bulundu. Fenerbahçe derbisinde mükemmel bir iş başardığını vurgulayan Rumen hoca, "Kariyerli bir hoca olmamasına rağmen, 100. yılda şampiyon olacaktır diye düşünüyorum. Bunu, onun ruhunu bilen biri olarak söylüyorum. Ama transfer şart" diye konuştu. 

Gürsoy Özgür değilim 
Lig TV'ye konuştu 
GALATASARAY 2. Başkanı Ergun Gürsoy, Lig TV'ye konuştu, yine Galatasaray'ın gündemini sarstı. Futboldan Hagi'ye, Ümit Karan'dan Terim'e kadar daldan dala konan Gürsoy, bu yönetimde özgür olarak çalışamadığını iddia etti. Fenerbahçe'nin şampiyonluk için kendilerinden daha fazla konsantre olduğuna değinen Sarı - Kırmızılı yönetici, "İbre onlardan yana görünüyor. Ama açık söylüyorum, ben özgür çalışsam Galatasaray şampiyon olur" dedi. 

Gözdesi yüzme 
SARI - Kırmızılılar'da Ergun Gürsoy olarak yapacaklarının ancak yüzde 25'ini gerçekleştirebildiğini ifade eden Sarı - Kırmızılı yönetici, "Bu şu anda beni başka branşa götürür" diye konuştu. Gürsoy, "10 tane branş var. Bunlardan birinin başına geçmek gibi bir düşüncem var. Bunu başkana da söyledim ama duymamazlıktan geliyor. Bir gün olacak. Mesela yüzme benim sevdiğim bir spor. Onun başına geçmek isterim. Futbol artık bu şartlarda olmaz" yorumunu yaptı. 

'Kredisi sonsuz' 
YERLİ hocaların daha başarılı olduğuna da dikkat çeken Gürsoy, "Hagi olmasa ben Mustafa Denizli'yi getirirdim. Fenerli, menerli bakmam Aykut hocayı alırım" ifadesini kullandı. Rumen çalıştırıcıyla bir sorunu olmadığını da vurgulayan Sarı - Kırmızılılar'ın 2. Başkanı, "Benim için unutulmaz insan. Dolayısıyla bende ve camiada sonsuz kredisi var" yorumunu yaptı. Gürsoy, Ümit Karan konusunda Hagi ile aynı görüşte olmadığını söyledi. 

'Terim haklıymış ' 
ÜMİT Karan konusunda Rumen hocanın yanlış yaptığına inandığını ifade eden Gürsoy, Fatih Terim'in geçen sezon yaptığı operasyonlara da değindi ve "Terim'in gönderdiklerine, Galatasaray şahlanacak diye sarıldık. Ama öyle olmadı. Demek ki Fatih hocanın haklı olduğu konular varmış" dedi. Gürsoy, yönetim kurulu toplantısından sonra yaptığı açıklamada ise istifasının söz konusu olmadığını söyledi ve "60 yaşıma geldim. Bu, Galatasaray'daki son görevim. Kulüpte tek yetkili ben değilim. Üzerimizde başkan var" diye konuştu. 

Cim-Bom, 'Pleşan' dedi 

Bonservisi 500 bin euro 
ARA transferin başlamasıyla birlikte takıma takviyeyi düşünen Galatasaray Yönetimi, Hagi'nin listesinde ilk sırada bulunan Pleşan'da karar kıldı. Romanya'nın Universitatea Craiova takımında oynayan Rumen futbolcunun bonservis bedelinin 500 bin euro olması, yönetimin Pleşan'a sıcak bakmasını sağladı. 

Taraftar Petre'yi istemiyor 
SARI - Kırmızılı taraftara hitap eden "www.galatasaray.com" adlı internet sitesinde "Gönderilecekler listesinin başında kim olmalı " anketine katılan Galatasaraylılar, Petre'ye kapıyı gösterdi. Yüzde 65.7'si Petre'nin gitmesi konusunda oy kullanırken, yüzde 20.7'si Conceiçao, yüzde 12.5'u da Saidou aleyhine oy verdi. 


</TEXT>
</DOC>
