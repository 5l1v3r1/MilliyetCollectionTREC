<DOC>
<DOCNO> 321246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko10.html </URL>
<DATE> 2005/03/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yeni ev kurmanın maliyeti 16 milyar lira... 
</HEADLINE>
<TEXT>

     Özellikle yeni evleneceklerin en önemli sorunu olan bir evde zorunlu olarak bulunması gereken eşyaları satınalmanın bedeli Şubat 2005 itibariyle 16 bin YTL 16 milyar lira olarak hesaplandı. Bu tutarın, başka hiç bir harcama yapmamak koşuluyla ortalama memur maaşıyla yaklaşık iki yılda, asgari ücretle ise dört yılda karşılanabileceği belirlendi. 
     Devlet İstatistik Enstitüsü'nün tüketici fiyatları endeksi kapsamında derlediği ev eşyası fiyatlarından yapılan hesaplamaya göre, bir evde bulunması gerekli olan buzdolabı, çamaşır makinası, fırın, ocak, elektrikli süpürge, halı, ütü ve perde temel eşyaların toplam maliyeti şubatta bir önceki aya göre yüzde 1 oranında artarak 15 bin 35 YTL'ye yükseldi. 
     Türkiye genelinde şubat ayı itibariyle derlenen ortalama fiyatlara göre, yemek odası, yatak odası ve oturma odası takımlarının toplam fiyatı 7 bin 609. YTL düzeyinde bulunuyor. Çift kişilik yatak, 2 tane kanepe, evin tamamı için toplam 10 metrekare olarak düşünülen halı, 10'ar metrelik perdelik ve tül kumaş, yatak örtüsü, çift kişilik yorgan, battaniye, çarşaf, nevresim, yastık kılıfı, havlu ve ev tekstili gibi ürünler için yapılması gereken harcama tutarı ise yaklaşık 2 bin YTL'yi buluyor. 
     No-frost buzdolabı, çamaşır makinesi, fırınlı ocaklar, elektrik süpürgesi, televizyon, müzik seti, film kayıt ve gösterici cihazlar, elektrikli kesici aletler, küçük ev aletleri, su ısıtıcılar ve ütü için yapılması gereken harcama tutarı ise 5 bin 71 YTL olarak hesaplandı. 
     Cam, porselen, çelik ve plastik ev ve mutfak eşyaları için yapılması gereken minimum harcama tutarı ise 347.61 YTL düzeyinde bulunuyor. 
     
     BALAYI 

     Ev kurmak için büyük bir yükün altına giren çiftlerin evlilikten sonra yapacakları bir haftalık balayı tatilinin maliyeti ise DİE'ye göre 1248.49 YTL'yi buluyor. Bu durumda düğün masrafları hariç bir evi zorunlu olarak bulunması gereken eşyalarla donatıp bir haftalık da balayına gitmenin maliyeti 17.3 bin YTL'ye yaklaşıyor. 
     
     EV KURMAK İÇİN AÇ SUSUZ 4 YIL 

     Asgari ücretin 350.15 YTL olduğu dikkate alındığında, bir asgari ücretlinin ev kurabilmesi için yaklaşık 4 yıl başka hiçbir harcama yapmadan çalışması gerekiyor. Ortalama 718 milyon lira olan memur maaşıyla ise bu süre 2 yıla yaklaşıyor. 

ANKA 
     
</TEXT>
</DOC>
