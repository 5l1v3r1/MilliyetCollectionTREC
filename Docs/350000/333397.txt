<DOC>
<DOCNO> 333397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo21.html </URL>
<DATE> 2005/04/14/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
'Fenerbahçe maçında şike yaptılar' diyen Sümer'e Denizli'den tepki 
</HEADLINE>
<TEXT>

     Denizlispor Kulübü Futbol Şubesi Sorumlusu Turgut Dalaman, geçen sezonki Denizlispor-Fenerbahçe maçında şike yapıldığını iddia eden Trabzonspor Kulübü eski başkanı Özkan Sümer'in söylediklerinin ''Trabzon fıkrası'' gibi olduğunu söyledi. 
     ''Söyledikleri saçma'' diyerek, Özkan Sümer'in sözlerine sert tepki gösteren Turgut Dalaman, maç biletlerinin tamamının Fenerbahçe'ye satıldığı iddialarının gerçekten uzak olduğunu, kale arkası tribünlerde Denizlisporlu taraftarların oturduğunu bildirdi. 
     Fenerbahçe'nin şampiyonluk maçı olduğu için tribünlerde sarı- lacivertli taraftarların daha yoğun olduğunu, bunun da anormalmiş gibi gösterilmesine bir anlam veremediklerini kaydeden Dalaman, şöyle konuştu 
     ''O karşılaşma Fenerbahçe'nin şampiyonluk maçıydı. Bunun sonucunda tribünlerin yüzde 80'ini rakip takımın taraftarları doldurmuştu. Bu sezon yaptığımız maçta da bu böyleydi. Ama geçen sezon gibi dışa vurmadılar. Tribünde bir takımın taraftarları fazla diye şike yapıldığını iddia etmek, Denizlispor camiasına yapılmış bir saygısızlıktır. Türkiye'de şike ve teşvik konusunda neler konuşulduğunu kamuoyu biliyor. Dolayısıyla sayın Sümer'in iddialarına karşılık Keşke Türkiye'de her şike böyle olsa diyoruz. Söyledikleri Trabzon fıkrası gibi. Kendisini kınıyoruz.'' Trabzonspor kulübü eski başkanlarından Özkan Sümer, bir dergiye yaptığı açıklamada, ''Çok sivri bir örnek olacak ama bunu söylemek durumundayım. Geçen sezon Denizlispor-Fenerbahçe maçında biletlerin tamamı Fenerbahçe'ye satılmıştır. Türkiye'deki en büyük şike yapılmıştır bana göre. Bu şikenin en açık itirafıdır. Bu Biz Fenerbahçe'ye maçı verdikten başka neyle izah edilebilir'' demişti. 
     
</TEXT>
</DOC>
