<DOC>
<DOCNO> 302089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yazar/kohen.html </URL>
<DATE> 2004/12/30/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Turistler olmasaydı 
</HEADLINE>
<TEXT>


MERAK ediyoruz, acaba Güney Asya'daki tsunami felaketinde bu kadar yabancı turist etkilenmeseydi, olay dünya çapında bu ölçüde ilgi görür müydü 
Fransa'dan Kanada'ya, İngiltere'den Avustralya'ya, Almanya'dan ABD'ye kadar çeşitli ülkelerde televizyonların ve gazetelerin, binlerce kilometre uzaklıktaki bu büyük facia üzerinde odaklanmasının önemli bir nedeni de kendi vatandaşlarının akıbetini merak etmeleri değil mi 
Neyse ki pek çok ülke, kendi turistleri sayesinde bölgedeki insanların başına gelenleri daha yakından izlemiş ve durumun vahametini fark etmiş bulunuyor. 
Diğer bir deyişle, turizm alanındaki "küreselleşme" yani tatil için insanların dünyanın ta öbür ucuna gitmesi , hiç olmazsa ilginin ve desteğin de küreselleşmesine yol açıyor... 

PEKİ bu ilgi ve destek yeterli mi 
Az gelişmiş bölgedeki on binlerce ölünün ardından şimdi aç ve perişan milyonlarca insan, kaderleriyle baş başa kalıyor. Bunların normal hayata dönebilmesi için, milyarlarca dolar lazım. Oysa felakete maruz kalan ülkelerde hükümetlerin olanakları çok kısıtlı... 
Gerçi Batı'dan yardım kampanyası başladı. Ama açıkçası bu, devede kulak kalıyor. Oysaki, bu gibi hallerde hem kapsamlı hem acil yardıma ihtiyaç var. 
Marmara'daki depremden sonra bu köşede, uluslararası camianın BM çerçevesinde bu tür afetler karşısında anında harekete geçmesini sağlayacak bir mekanizma kurması gerektiğini belirtmiştik. Eğer bugün böyle bir organizasyon ve fon olsaydı, milyonlarca felaketzede için "küresel eylem" başlamıştı bile... 
Bari bu kez felaketten ders alınsa... 

Viktor'un zaferi... UKRAYNA'daki seçimlerden bu kez iki Viktor arasında "muzaffer" victor çıkan, Yuşçenko oldu. Hem de hatırı sayılır yüzde 52-44 bir farkla... 
Öteki Viktor -Yanukoviç- ise, yenilgisini kabul etmiyor ve direniyor 
Geçen kasımda seçimlerin ikinci turunda ters yönde benzer bir durum olmuştu. Ama arada önemli bir fark var O zaman seçimlere gerçekten hile karışmış, bunu yabancı gözlemciler ve Yüksek Mahkeme de saptamıştı. Ayrıca, kasımdaki skandaldan sonra, yüz binlerce kişi Kiev'in sokaklarına dökülmüş, günlerce dondurucu soğukta Yuşçenko'nun hakkını aramıştı. İşte "turuncu devrimi" seçimlerin yinelenmesine ve Yuşçenko'nun zaferine yol açtı. 
Ne var ki, "turuncu devrimi"nin tam oturabilmesi için, öteki Viktor'un seçimin sonucunu kabul etmesi gerek. 

YANUKOVİÇ daha ne kadar direnebilir Herhalde fazla değil. Hile iddiaları onu bir yere götürmez iki Viktor'un aldığı oy farkı 2.3 milyonu buluyor . Ayrıca eski hamisi Başkan Kuçma ve Rus lideri Putin de bu seçim dosyasının artık kapanmasını istiyor. Kaldı ki Kiev'de hiç kimse de bu Viktor için sokaklara dökülmüyor... 
O halde önümüzdeki günlerde Ukrayna'da siyasetin normal seyrine girmesi beklenebilir. Ancak kısa vadede Ukrayna'nın dış siyasetine de büyük değişiklik olacağını sanmıyoruz. Gerçi Yuşçenko ülkeyi NATO'ya, AB'ye yaklaştırmak istiyor. Ama Ukrayna birçok bakımdan Rusya'ya bağımlı. Bunu bilen yeni Başkan, ilk dış gezisini Moskova'ya yapmaya hazırlanıyor ve dengeli bir politika izleyeceğinin işaretini veriyor... 



</TEXT>
</DOC>
