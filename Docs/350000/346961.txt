<DOC>
<DOCNO> 346961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo13.html </URL>
<DATE> 2005/05/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Şahin Ligi ikinci sırada bitirmek durumunda bırakıldık... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Trabzonspor camiası ve futbolseverlerin oybirliğiyle gönüllerindeki şampiyonun Trabzonspor olduğunu savunarak, "Fakat ligi ancak ikinci sırada bitirmek durumunda bırakıldık" dedi. 
     Şahin, AA muhabirine yaptığı açıklamada, Birinci Süper Futbol Ligi’nde dün yapılan İstanbulspor-Trabzonspor karşılaşmasını farklı kazanan ve ligi ikinci sırada bitiren teknik kadro ve futbolcuları kutladığını belirtti. 
     Maçın şifresiz kanaldan verilmesine, trafik engeline ve organizasyon bozukluğuna rağmen Atatürk Olimpiyat Stadı’nın tribünlerini dolduran ve coşkulu tezahüratlarıyla renklendiren taraftarları da kutlayan Şahin, "Taraftarlarımız, yaklaşık 10 gün önce yapılan Türkiye Kupası finalinde iki İstanbul takımının oluşturduğu taraftar topluluğunun üzerinde bir katılımla takımlarını destekleyerek bütün Türkiye’ye Trabzonspor camiasının ne denli önemli ve büyük bir camia olduğunu bir kez daha gösterdiler. Trabzonspor’un büyüklüğünü unutmak isteyenler, unutturmak isteyenler veya bilemeyenler umarım bu görüntülerden sonra düşüncelerini yeniden gözden geçireceklerdir" diye konuştu. 
     Trabzonspor Kulübü yöneticileri ve futbol takımının, Türkiye’nin ve dünyanın her yerindeki taraftarlarının desteğiyle daha büyük, daha güzel günlere takımlarını taşıyacaklarını kaydeden Şahin, "Büyük camiamızın ve futbolseverlerin oybirliğiyle gönüllerindeki şampiyon Trabzonspor’dur, fakat ligi ancak ikinci olarak bitirmek durumunda bırakıldık. Şimdi öncelikle Şampiyonlar Ligi’ne katılıp ülkemizi çok iyi temsil etmek istiyoruz" dedi. 
     Şahin, İstanbulspor-Trabzonspor maçı sırasında, Türkiye-Yunanistan milli maçını düşünerek önemli milli futbolcuları oyun dışına alıp olası sakatlıktan koruma anlayışında olan teknik direktör Şenol Güneş’e de teşekkür ederek, "Bu hayati milli maç öncesinde Trabzonspor camiasının gösterdiği milli hassasiyet umarım bütün futbolseverlere güzel bir mesaj olmuştur" diye konuştu. 
     Şahin, transfer çalışmalarına hemen başlanacağını da sözlerine ekledi. 
     
</TEXT>
</DOC>
