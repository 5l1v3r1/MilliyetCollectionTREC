<DOC>
<DOCNO> 330948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/siyaset/axsiy02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İntihal suçu sürüyor' 
</HEADLINE>
<TEXT>


Prof. Dr. Azrak'a göre, Başbakanlık Müsteşarı Prof. Dinçer'in intihal yaptığı kitap, kitaplıkta durduğu sürece suç sürüyor, "zamanaşımı" dolmuyor 

GÖKÇER TAHİNCİOĞLU, BAHAR ATAKAN Ankara 


Başbakanlık Müsteşarı Prof. Dr. Ömer Dinçer'in, intihal aşırma yaptığına yönelik tartışma büyüyor. Eylemin zamanaşımına girdiği görüşüne katılmayan, YÖK Genel Kurulu Üyesi Prof. Dr. Ülkü Azrak, "İntihal yapılan kitap, kitaplıklarda varsa suç sürüyor demektir" dedi. 
YÖK, 1996'da Yrd. Doç. Yahya Fidan'la birlikte yazdığı "İşletme Yönetimi" adlı kitapta, Prof. Tamer Koçel'den intihal yaptığı Sivas Cumhuriyet ve Marmara üniversitelerince saptanan Dinçer'in dosyasını incelemeyi sürdürüyor. 
YÖK, eylemin zamanaşımına uğramadığına karar verirse, Yükseköğretim Kurumları Disiplin Yönetmeliği'nin 4. maddesi uyarınca Dinçer akademik unvanlarını kullanamayacak, öğretim üyeliğine dönemeyecek. İntihal eylemine 2 yıl içinde ceza verilmemesi halinde suç zamanaşımına giriyor. Hukukçular tartışmaya ilişkin olarak şunları söylediler 
YÖK Genel Kurulu Üyesi Prof. Dr. Ülkü Azrak Bana göre, intihal yapılan kitap, başkasının yazdığı bir kitapta kaynak gösterilse bile yaşıyordur. Zamanaşımı süresi dolmaz. Kitaplıklarda varsa bile suç devam eder. Danıştay maalesef böyle düşünmüyor, ama YÖK'ün benim gibi düşündüğünü sanıyorum. Prof. Dr. İbrahim Kaboğlu - Marmara Hukuk Fakültesi İntihal olarak nitelendirilen pasajlar yeni baskılarda çıkartıldıysa intihalin kabul edildiği, çıkartılmamışsa, sürdürüldüğü anlamına gelebilir. Etik açıdan ise istifası gerekir."Doç. Dr. Ali Dursun Ulusoy - Ankara Hukuk Fakültesi Kitabın yayımlandığı tarih esas alınmalıdır. "Süregiden eylem" derseniz, hiçbir türlü zamanaşımı uygulayamazsınız." 

Mahkeme de değerlendirecek 

Başbakanlık Müsteşarı Ömer Dinçer, geçen hafta yaptığı açıklamada, intihal raporları konusunda yapılan 6 ayrı haberle ilgili tazminat davası açtığını kaydetmişti. 
Dinçer, intihal yaptığına yönelik raporu hazırlayan Cumhuriyet Üniversitesi Yayın Etiği Kurulu üyeleri Diş Hekimliği Fakültesi Dekanı Prof. Dr. Timur Esener, Tıp Fakültesi Dekanı Prof. Dr. Reyhan Eğilmez ve Eğitim Fakültesi Dekanı Prof. Dr. Nevzat Battal'ı rektörün yönlendirmesiyle hareket etmekle suçlamıştı. Dinçer, bu isimler hakkında da dava açacağını ifade etmişti. 
Dinçer'in açtığı ve açacağı davalarda, intihal yapıp yapmadığı da değerlendirilecek. Yargı, özellikle, öğretim üyeleri hakkında açılacak davada, gerçekten intihalin olup olmadığını da inceleyecek. 
Zamana yayılacak inceleme sırasında davanın sonuçlanması, YÖK'ün kararını da etkileyebilecek. 


</TEXT>
</DOC>
