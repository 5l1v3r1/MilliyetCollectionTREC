<DOC>
<DOCNO> 308406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yazar/pulur.html </URL>
<DATE> 2005/01/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Basın özgürlüğü kişilik hakları... 
</HEADLINE>
<TEXT>


İKİ Yargıtay kararı, ikisi de basın özgürlüğünün önemini, hatta ayrıcalığını onaylıyor lakin "Ama " diye de bir parantez açıyor 
"Basının bu ayrıcalık taşıyan konumu ve özgürlüğü, tam özgürlüklerde olduğu gibi, sınırsız değildir, yayınlarda kişilik haklarına saygı gösterilmelidir." x 
Nedir kişilik hakları 
Her eleştiri kişilik haklarına saldırı mıdır 

BİR örnek, görelim... 
Bir şirketin başına yeni bir genel müdür gelir, bir süre sonra aleyhinde yayın başlar, adam hem şirketi batıracaktır, hem de yatırımcıları zarara uğratacaktır, hatta Amerika'ya kaçacaktır. 
Genel müdür dava açar, kişilik haklarının saldırıya uğradığını ileri sürer... 

YARGITAY'IN kararı şudur 
"Dava edilen konuların gerçek olduğunu yayını yapan davalılar kanıtlayamamışlardır, iddiaların gerçekliği araştırılmadan, saptanmadan duyum ve dedikoduya dayalı iddiaların haber yapılması hukuka aykırıdır." 
Yargıtay'ın kararı açıktır, doğru olmayan haberler kişilik haklarına saldırıdır. 
Hukuk, basın özgürlüğünü koruduğu gibi kişilik haklarını da koruyacaktır. 

PEKİ herkes ya da her kurum, her eleştiriyi "Benim kişilik haklarıma saldırdılar" diyerek dava konusu yapabilir mi 
Buna da bir örnek... 
Gazetede "İstanbul'da belediye rezaleti" başlığıyla bir yazı yayımlanır, hemen her İstanbullunun bildiği şeyler, "Belediye vatandaşa hizmet götürememekte, görevini yapamamaktadır." 
Belediye Başkanlığı, bu yazının kişilik haklarına saldırı olduğu iddiasıyla dava açar, 1 milyar tazminat ister. 
Yerel mahkemenin 800 milyon lira tazminata hükmetmesini Yargıtay bozar. 
Yargıtay, yerel mahkeme gibi düşünmez... 
Belediye hizmetlerinin aksadığı, yazıda, somut örneklerle açıklanmış, bu aksaklıkların hep devam etmekte olduğu belirtilmiştir, eleştirilen belediye tüzel kişiliği değil yöneticilerdir, zaten davacı belediye başkanlığı da eleştirilerin gerçeği yansıtmadığını söylemiştir. 
Yargıtay kararının şu cümlesine, lütfen dikkat edin 
"Zaten yazıda bulunan hususlar da İstanbul'da yaşayanlar için bilinen ve maruf olan şeyler olduğundan ispatı gerekmez." 
Öyle ya, neyi ispat edeceksiniz, kaçak yapıların olduğunu mu, delik deşik, çukur yolları caddeleri mi, çöpleri mi, pazarların denetsizliğini mi 
Neyi ispat edeceksiniz, bunların ispatı gerekir mi 
Yargıtay'ın dediği de bu işte... 
Bunları yazmak kişilik haklarına saldırı değildir. 
- 
x Yargıtay 4. Hukuk Dairesi kararları İstanbul Barosu Dergisi, cilt 78, sayı 4, yıl 2004 



</TEXT>
</DOC>
