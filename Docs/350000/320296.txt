<DOC>
<DOCNO> 320296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun33.html </URL>
<DATE> 2005/03/03/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Talat Denktaş'lı 'Kurtlar Vadisi'ni izlemeyeceğim 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, partisinin cumhurbaşkanı adayının 8 Mart'a kadar belirleneceğini söyledi. 
     Talat başkanlığındaki CTP heyeti, 20 Şubat seçimlerinde bir milletvekili çıkartan Barış ve Demokrasi Hareketi'ni BDH ziyaret etti. 
     Talat, burada yaptığı konuşmada, hükümet kurma çalışmalarının resmen başlamadığını, görevlendirme öncesi nabız yokladıklarını kaydetti. 
     Birkaç hükümet seçeneği olduğunu ifade eden Talat, halkın meclise yansıyan iradesine göre bir hükümet modelinin gerektiğini belirtti. 
     Hükümet çalışmaları ile cumhurbaşkanlığı seçiminin iç içe girdiğini kaydeden Talat, hükümet oluşumundan sonra cumhurbaşkanlığı seçimine odaklanacaklarını ve partisinin 8 Mart'a kadar adayını açıklayacağını ifade etti. 
     BDH Genel Başkanı Mustafa Akıncı da CTP'nin 20 Şubat seçimlerinden önemli bir başarıyla çıktığını ifade ederek, Talat'ı ve CTP'yi kutladı. 
     Akıncı, bu başarının aynı oranda sorumluluğu da artırdığına işaret ederek, demokratikleşme, çözüm ve AB yolundaki çalışmalara destek olacaklarını söyledi. 
     Akıncı, cumhurbaşkanlığı seçimi konusunda partisinin organlarında değerlendirmelerin sürdüğünü ve 8 Mart'a kadar çalışmayı sonuçlandıracaklarını belirtti. 
     
     DENKTAŞ'LI ''KURTLAR VADİSİ'' 
     Bu arada, gazeteciler, Talat ve Akıncı'ya, ''Kurtlar Vadisi'' dizisinin Cumhurbaşkanı Rauf Denktaş'ın konuk olduğu bölümünün bu akşam yayımlanacağını hatırlatarak, izleyip izlemeyeceklerini sordu. 
     Başbakan Talat, ''Daha ilginç başka bir işim çıktı, izleyemeyeceğim'' dedi. 
     Akıncı da dizinin fragmanlarını dün gece gördüğünü belirterek, ''Bu gece televizyon başında olmamamı gerektiren işim çıktı'' ifadesini kullandı. 
     CTP Genel Sekreteri Ferdi Sabit Soyer ise ''Seks filmi çevirmediğine göre izlemeyeceğiz'' diye konuştu. 
     Talat, ''Size film teklifi gelse değerlendirir misiniz '' sorusu üzerine, oyunculuğu beceremeyeceğini belirterek, ''Belki yaşlanınca'' dedi. 
     
</TEXT>
</DOC>
