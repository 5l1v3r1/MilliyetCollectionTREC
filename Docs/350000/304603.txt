<DOC>
<DOCNO> 304603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/sazak.html </URL>
<DATE> 2005/01/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Üçüncü aday Güneş 
</HEADLINE>
<TEXT>


CHP kurultayının Sarıgül-Baykal çekişmesine ve siyasal vizyondan uzak 'rüşvet' tartışmasına odaklanmasından rahatsız olan çevrelerin 'üçüncü yol' arayışına ilk yanıt Prof. Hurşit Güneş'ten geldi. 
Güneş dün adaylığını açıkladı. 
CHP ile 'aile bağları' olan bir isim Hurşit Bey, rahmetli Turan Güneş'in oğlu. İktisat profesörü, siyasete ilgili CHP Gençlik Kolları'na uzanıyor, 1991 seçimlerinden sonra SHP DYP koalisyonunda Erdal İnönü'nün danışmanlığını yapmıştı. 
CHP'nin son dönemde içine sürüklendiği krizden çıkabilmesi, kökleri solda olan yeni insanların önünün açılmasına bağlı. Prof. Hurşit Güneş, 1970'lerin 'Özgür İnsan'ına benzer 'Açılım' dergisiyle, sosyal demokrasinin yeniden güçlenmesine dönük düşünce platformu oluşturmaya çalışıyordu. Normal bir kurultay süreci, bu yöndeki hazırlıklara daha çok zaman tanıyacaktı. Ancak Deniz Bey'in artık alışkanlık haline getirdiği 'baskın kurultay' yöntemiyle CHP örgütünü bu defa da 'Sarıgül mü, Baykal mı ' tercihiyle karşı karşıya bırakması üzerine 'sosyal demokrat' kimliği ağır basan bir seçenek olarak yola çıktı. 
Güneş, "Yapılması gereken, CHP'yi daha sola çekmek, partinin yenileşmesi, kadınlara ve gençlere yönelmesidir" diyor. 
CHP Genel Başkanı ve rakibinin birbirini 'şaibe ve yolsuzlukla' suçlaması karşısında sosyal demokrat tabanın nasıl yaralandığını görüyor Hurşit Güneş. Bu krizin aşılacağına olan inancıyla 29 Ocak kurultayı öncesinde topluma şu mesajı veriyor 
"Bugün, Türkiye'de umutları tazeleme tarihi. Artık CHP'deki sorunların aşılma süreci ve bir toplumsal dönüşüm hareketi başlıyor. Hem CHP'yi özüne döndüreceğiz, hem de çağdaş bir ülke ve adil bir toplum yaratacağız. CHP'de bugünden itibaren yeniden sol kimliğine kavuşma mücadelesi başlıyor. 
Bu iktidardan ancak sosyal demokrat bir CHP ile kurtulabiliriz." 
Güneş, CHP'nin muhalefette erimesinin nedeni olarak, halkın sorunlarına yeterince duyarlık göstermeyişinden kaynaklanan 'boşluğa' işaret edip, şu değerlendirmeyi yapıyor 
"Oysa biz 1970'li yıllarda yoksulluk ve baskı üreten bu düzene karşı başkaldırının partisi olduğumuzu kanıtlamıştık. CHP rejime ilişkin haklı duyarlılıklarını, siyasetinin görünen ekseni ya da söylemi haline getirdikçe oy kaybediyor. Örneğin laiklik duyarlığı haklı, ancak günümüzün ağır ekonomik koşulları altında ezilen ve sahipsiz bırakılan dar gelirli kesimlerde tek başına siyasal bir çekim alanı yaratamıyor. Unutmayalım ki halk, iktidarın yanlışlarını anlatanlara değil, düzeltme umudu verenlere oy veriyor." 
Güneş, CHP yönetiminin çekinceli duruşuna karşı, AB sürecini benimsiyor. 
Baykal ile Sarıgül arasına sıkışanlar için Hurşit Güneş, 'üçüncü' seçenektir. 



</TEXT>
</DOC>
