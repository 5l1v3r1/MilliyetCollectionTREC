<DOC>
<DOCNO> 325867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko17.html </URL>
<DATE> 2005/03/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
AB, avro kriterlerinde reforma gidiyor... 
</HEADLINE>
<TEXT>

     Fransız basını, AB ortak para birimi avro kriterlerini belirleyen istikrar paktında reforma gidilmesi yolundaki varılan uzlaşmayı memnuniyetle karşıladı. 
     Fransız gazeteleri, bugün birinci sayfadan manşetten verdikleri haberlerde, AB ekonomi bakanlarının, Paris ve Berlin'in yoğun baskısı üzerine istikrar paktında yumuşamaya gidilmesini kabul ettiklerini okuyucularına duyurdu. 
     Fransa Ekonomi Bakanı Thierry Breton, basına yaptığı açıklamada, varılan uzlaşmayı, ''Avrupa için büyük haber'' olarak niteledi. 
     İstikrar paktı, bütçe açıklarının gayri safi milli hasılanın yüzde 3'ünü, kamu borçlarının ise yine gayri safi milli hasılaya oranının yüzde 60'ı geçmemesini öngörüyor. 
     AB ekonomi bakanlarını vardığı uzlaşma gereği, bu kriterlere uymayan ülkelere getirilecek cezai müeyyideler, büyüme oranı gibi diğer kriterlere de bakılarak belirli oranda yumuşatılacak. 
     Varılan uzlaşma, Brüksel'de bugün düzenlenecek AB zirvesinde liderlerin onayına sunulacak. 
     Fransa ve Almanya, istikrar paktı kurullarına uymadıkları için AB Komisyonu tarafından sık sık eleştiriliyordu. 
     Bu arada, AB Merkez Bankası ve istikrar paktını ilk hazırlayan ekonomi uzmanlarının, söz konusu reforma karşı çıktıkları ve bunun ileride olumsuz sonuçlar doğuracağı yolunda uyarılarda bulundukları bildirildi. 

     
</TEXT>
</DOC>
