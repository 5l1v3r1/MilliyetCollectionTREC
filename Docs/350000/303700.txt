<DOC>
<DOCNO> 303700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy01.html </URL>
<DATE> 2005/01/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan "Birileri istiyor diye revizyon yapmam" 
</HEADLINE>
<TEXT>

     ABDULLAH KARAKUŞ Ankara 

Başbakan Recep Tayyip Erdoğan, ihtiyaç duyması halinde hükümette revizyona gidebileceğini söyledi. 
     AKP Merkez Yürütme Kurulu'nun dün gece basına kapalı toplantısında, kabinede revizyon da tartışıldı. Cumhurbaşkanı Ahmet Necdet Sezer'le bugün yapacağı olağan görüşme öncesinde MYK üyelerine son durumla ilgili bilgi veren Erdoğan, değişikliğin birkaç gün içinde olmayacağı mesajını verdi. Erdoğan, "İhtiyaç duyarsak kabinede değişikliğe gider, revizyon yaparım. Ancak birileri istiyor diye değiştirmem. Medya istedi diye revizyon yapmam. Abdullah Gül ile bir yemek yedik. Herkes sürekli revizyonu soruyor. Ne zaman gerekiyorsa o zaman yaparım" dedi. 
     Erdoğan'ın sözleri MYK üyeleri arasında, "Revizyon hemen yapılmayacak gibi. Biraz ertelenebilir. Bekleyip görmek lazım" şeklinde yorumlandı. 
     Erdoğan'ın kurmayları revizyonla ilgili kesin kararın verilmediğini, ne zaman yapılacağı konusunda da netlik olmadığını dile getirdi. 
     
</TEXT>
</DOC>
