<DOC>
<DOCNO> 308919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo16.html </URL>
<DATE> 2005/01/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Beşiktaş'ı eleyen Konyaspor'da keyifler yerinde 
</HEADLINE>
<TEXT>

     Beşiktaş'ı Türkiye Kupası'ndan eleyerek sürpriz yapan Konyaspor'da yüzler gülüyor. 
     Konyaspor Kulübü Genel Sekreteri Sefa Ortaç, Türkiye Kupası maçında Beşiktaş gibi güçlü bir rakibi elemenin kendileri için sürpriz olmadığını belirterek, oyun disiplininden uzaklaşmadan iyi bir futbol ortaya koyan yeşil-beyazlı ekibin galibiyeti hakettiğini söyledi. 
     Beşiktaş'ı kupa dışı bırakabileceklerine inananarak maça çıktıklarını ifade eden Ortaç, ''Bu inanç bizi galibiyete götürdü. Eski oyuncularımız ve yeni transferlerimizin uyumu hepimizi sevindirdi. Transferlerimiz konusunda isabetli kararlar verdiğimizi bir kez daha anladık'' dedi. 
     Konyaspor'u ligde ve kupada iyi günler beklediğini belirten Ortaç, şunları söyledi 
     ''Biz, UEFA Kupası'nı hedefleyen bir takımız. Bütün çalışmalarımızı da bu doğrultuda yapıyoruz. Beşiktaş'ı eleyerek taraftarlarımıza güzel bir bayram hediyesi verdik. Biz de taraftarlarımızdan Birinci Süper Lig'deki Galatasaray maçında takımlarını desteklemelerini istiyoruz. Takım olarak güzel bir hava yakaladık. Taraftarlarımız da takımlarına gereken desteği verirse, UEFA Kupası'na katılma hedefimize ulaşmamız daha kolay olur. Bütün taraftarlarımızı, cuma günü yapılacak Galatasaray maçına davet ediyoruz.'' Ortaç, takımın ara vermeden Galatasaray maçı hazırlıklarına başlayacağını sözlerine ekledi. 
     
</TEXT>
</DOC>
