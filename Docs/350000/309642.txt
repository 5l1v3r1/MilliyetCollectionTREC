<DOC>
<DOCNO> 309642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur16.html </URL>
<DATE> 2005/01/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belediye otobüsünde neler unutuluyor neler .. 
</HEADLINE>
<TEXT>

     Bursa'da, her gün on binlerce kişinin taşındığı belediye otobüslerinde elektrik süpürgesinden, takografa, bottan, tencere ve çantaya kadar çok sayıda eşya unutuluyor. 
     Bursa Büyükşehir Belediyesi Otobüs İşletmesi Kayıp Eşya Bürosu Sorumlusu Turan Yaşar, AA muhabirine yaptığı açıklamada, belediye otobüslerinde unutulan eşya sayısında her geçen gün artış olduğunu belirterek, deponun bu eşyalarla dolup taştığını bildirdi. 
     Vatandaşlar tarafından unutulan eşyaların, şoförler tarafından ilk olarak hareket merkezine götürüldüğünü, oradan da daha sonra kendilerine teslim edildiğini kaydeden Yaşar, bu eşyaların büyük bir titizlikle depoda saklandığını söyledi. 
     Yaşar, cep telefonu, ziynet eşyası, para gibi eşyaların çelik kasada muhafaza edildiğini, bunların, 5 yıl içinde sahiplerinin çıkmaması halinde encümen kararıyla satılarak parasının Sosyal Hizmetler İl Müdürlüğü'ne verildiğini kaydetti. 
     Unutulan eşyalar arasında elektrik süpürgesi, takograf, bot, çanta, çok sayıda cüzdan, anahtarlık, şemsiye, kitap, gözlük, nüfus cüzdanı, sürücü belgesi, spor ayakkabı, pantolon gibi eşyaların bulunduğunu ifade eden Yaşar, bu tip eşyaların da sahiplerinin bulunamaması halinde imha edildiğini bildirdi. 
     
</TEXT>
</DOC>
