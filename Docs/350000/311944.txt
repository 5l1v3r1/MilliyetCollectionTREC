<DOC>
<DOCNO> 311944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/yilmaz.html </URL>
<DATE> 2005/02/03/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Avea'yı yurt dışına Tarkan çıkaracak 
</HEADLINE>
<TEXT>


Kısa bir dönem, Turkcell'in Hazır Kart ürününün tanıtım filmlerinde yer alan pop yıldızı Tarkan, rakip firma Avea'ya transfer oldu. 
Avea, mart ayı başında Tarkan ile karşımıza çıkacak. Tarkan'ın bu yıl içinde, yurt dışında yabancı dilde çıkaracağı albüm çalışmasına da destek verecek olan Avea, sanatçı ile 2 yıllık geniş kapsamlı bir anlaşma imzaladı. 
Avea yetkilileri,Tarkan'ın yurt dışında Türk bayrağını dalgalandırmasının, seçimlerinde etken olduğunu söylüyorlar. 
Avea'nın Tarkan ile hazırladığı 3 - 4 milyon dolarlık tanıtım paketi, şirketin müşteri kitlesiyle duygusal bir bağ oluşturmasını hedefliyor. Bu nedenle Tarkan, reklam filmlerinde ve tanıtımlarda "kontör", "tarife' gibi GSM pazarlama dilinde kullanılan kelimeleri kullanmayacak. Sadece konuşturacak 
Turkcell de pop sanatçısı Mustafa Sandal ile görüşmüştü. 

Sessiz devrim 
Geçtiğimiz pazar günü Ankara'da 4 saat geçiren Microsoft Yönetim Kurulu Başkanı ve Baş Yazılım Mimarı Bill Gates, bilişim rüzgarı ekti... 
Gates'in Hilton Oteli'ndeki verdiği kısa konferansın ardından, Avea Genel Müdürü Cahit Paksoy'un konuklarına verdiği akşam yemeğinde hem özel sektör, hem de devlet yatırımları açısından bilişim sektöründe 2005'in "atılım yılı" olacağı görüşü paylaşıldı. 
Bilgi ve haberleşme teknolojilerinde 14 milyar dolara ulaşması beklenen piyasanın gözü, Türk Telekom özelleşmesinde, talipler de az değil. 
Yemekte aynı masayı paylaştığım Ulaştırma Bakanı Binali Yıldırım, Kanada'nın Ankara Büyükelçisi Michael Leir, Nortel Networks Netaş Genel Müdürü Müjdat Altay ve Paksoy "zirvedeki vizyon buluşmasının" etkisi altındaydı. 
Paksoy'un, "Türkiye'de kişisel bilgisayar kullanım oranı yüzde 10 olurken, cep telefonu kullanımı yüzde 50'ye ulaştı. e - devlet derken, bundan önce mobil devlet olacağız" saptaması yelpazenin genişliğini gösteriyordu. 
Türk - Telekom ile Microsoft'un iyi niyet anlaşmasını açıklayan Bakan Yıldırım, geniş bant üzerinden internet erişiminde ADSL - Asimetrik sayısal abone hattı geldikleri noktayı henüz yolun başı olarak tanımlıyor. 
Okullara hızlı internet bağlantısını "sessiz devrim" olarak niteleyen Bakan, "Henüz su ayak bileklerimizde, biz denize giriyoruz. Bu sinsi bir plandır, çocukları işin içine çekerek, bilgisayara direnen neslimiz teknoloji ile barışacak" yorumunu yapıyor. 
Yıldırım, Hakkari'ye kadar gidecek ADSL altyapısının, eğitim fırsatını artıracağını belirtiyor. Eğer Türk - Telekom'a bu yatırım yapılmasaydı, iki yıl sonra kurumun zarara geçeceği öngörüsünü aktaran Yıldırım, "Bir yılda k rımız 7 trilyon liradan, 160 trilyona yükseldi" diyor. 
Yıldırım, ADSL aboneliği için özel şirketlerde olduğu gibi müdürlerden "hedef bütçe" istemiş. 500 bine ulaşan ADSL aboneliğinin, 2005 yılında 1.5 milyona çıkması hedefleniyor 

Türkiye'ye taşıdılar 
30 yıldır Ümraniye'de konuşlanan Netaş'ın 1981 yılından beri ar - ge servisinde mühendis olarak yetişerek, genel müdürlüğe kadar yükselen Altay, "Ciromuzun yüzde 6'sını ar - ge'ye ayırıyoruz. Şirketimizde 300 kadar mühendis çalışıyor. 2004 yılında yazılım ihracatımız 12 - 13 milyon dolara ulaştı. Türkiye'de birinciyiz" diyor. 
Nortel'in dünya stratejisi içinde Türkiye'nin de rolü artıyor. Şirket Hindistan ve İngiltere'deki yazılım bölümünü kapatıp, Türkiye'ye taşımış. Türkiye'nin genç nüfusu bu sektör içinde en önemli sermaye. Ancak Altay, burada çok önemli bir saptama yapıyor "Türkiye de yaşlanıyor, önümüzdeki 10 yılda bilişim alt yapısı tamamlanmalı." 
Altay, kriz ve yeniden yapılanmalarla eleman çıkarma ihtiyacı duyulan 1990 - 2004 yılları arasında, Netaş çalışanlarına 14 tane şirket kurdurduklarını belirtiyor. 
Altay'ın Ümraniye modeli, Yıldırım'a da cazip geliyor. Başbakan Tayyip Erdoğan'ın dile getirdiği teknopark projesinin Maslak yerine, Ümraniye'de kurulmasının uygun olduğunu öne sürüyorlar. 



</TEXT>
</DOC>
