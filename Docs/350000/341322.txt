<DOC>
<DOCNO> 341322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur22.html </URL>
<DATE> 2005/05/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sevinç ve hüzün birarada... Biri öldü diğeri mucize eseri kurtuldu... 
</HEADLINE>
<TEXT>

     Kayseri’nin Develi İlçesi’nde mantar toplamak isterken, yollarını kaybeden ve 4 gün sonra Adana’nın Feke İlçesi’nde biri ölü, diğeri sağ olarak bulunan 6 yaşındaki iki kuzen, ailelerine sevinç ve acıyı bir arada yaşattı. 
     Cuma günü Develi İlçesi’ne bağlı Künye Köyü’nde ormanlık alana giderek mantar toplamak isteyen Mikail ve Hasan Bozdoğan’ı bölgede yoğun şekilde sürdürülen arama çalışmaları, dün Gedikli Köyü Bekçisi Salih Yiğit’in tesadüf eseri orman alanında Mikail Bozdoğan’ı bulmasıyla aileleri umutlandırdı. 
     6 yaşındaki Mikail’in zor doğa koşulları ve yaban hayatına rağmen 
     oldukça sağlıklı olması ve köylüler tarafından yemek yedirildikten hemen sonra aynı yaştaki kuzenini bulmak için rehber olması, Hasan Bozdoğan için de bir umut ışığı yaktı. Köylüler ve çocukların aileleri Mikail’in durumuna bakarak Hasan’ın da aynı şekilde sağlıklı bulunabileceğini düşünürken, iki köylü akşam saatlerinde köyden yaklaşık 12 kilometre uzaklıktaki Kısırca mevkisinde Hasan’ı kayaların arasında yerde yatarken buldu. Elinde tuttuğu kaya parçasını yüzüne yapıştırmış şekilde yerde yatan Hasan’ın baygın olduğunu düşünen köylülerden Yasin Gök, Hasan’da hayat belirtisi olmadığını anlayınca arama grubuna acı haberi vermek zorunda kaldı. Kayseri’den gelen ve Mikail’in sağlığı ile sevinen aile bir anda bu acı haberle birlikte yasa boğuldu. 
     
     MİNİBÜSÜN ROTASINI İZLEMİŞ 

     Mikail’in, kurtuluşundaki en büyük sırrın ise köy yolunu bulması ve buradan geçen bir minibüsün rotasını izlemek olduğu anlaşıldı. Gece soğuk hava, bölgedeki kurt ve yaban domuzlarına rağmen şans eseri zarar görmeyen ve su içerek hayatta kaldığını ifade eden Mikail’in, Hasan’ı bulmak için gösterdiği çaba ve dinç olması köylüler kadar yakınlarını da şaşırttı. 
     Mikail’in dayısı Kemal Yıldırım, çocuklarına mantar toplama gibi telkinde bulunmadıklarını söyledi. Yıldırım, "Keşke Hasan da yaşasaydı. Ama o Mikail kadar şanslı değilmiş" dedi. 
     Mikail’in babası Ramazan Bozdoğan’ın ise konuşmakta bile zorlandığı gözlendi. 
     Gedikli Köyü Muhtarı İbrahim Gün de Künye Köyü’nden, çocuğun bulunduğu yere kadar olan bölgenin yetişkin insanları bile zorlayacak coğrafi konuma sahip olduğunu ifade ederek, "Bu çocuğun buraya kadar gelerek hayatta kalması bir mucize. Çok zeki olmasının hayatta kalmasını sağladığını düşünüyorum. Küçük yaşına ve çektiği sıkıntılara rağmen, bulunduğu yer ve diğer çocuktan ayrıldığı noktayı hiç sapma olmadan birebir göstermesi bizleri hayrete düşürdü" diye konuştu. 
     Ölü bulunan Hasan Bozdoğan’ın cesedinin otopsi yapılmak üzere Adana Adli Tıp Kurumu’na gönderildiği bildirildi. Mikail Bozdoğan’ın ise köye gelen doktor tarafından yapılan sağlık kontrolünden sonra sağlık durumunun çok iyi olduğu kaydedildi. 
     
     AĞABEYİNE ÖZENDİ 

     Ormana ağabeyi Serhat gibi mantar toplamak için gittiğini belirten 6 yaşındaki Mikail Bozdoğan başından geçenleri AA muhabirine şöyle anlattı 
     "Ağabeyim Serhat, bir gün önce ormana giderek çok miktarda mantar toplayıp eve getirdi. Ben de ağabeyimin topladığı mantarlardan bulup eve getirmek için amcamın oğlu Hüseyin ile birlikte ormana gittik. 
     Yolumuzu şaşırınca gece ormanda kaldık. Sabah yürüyüp gece ağaçların altında bekledik. Yürürken yiyecek aradık ama bulamadık. Sadece su içtik. Hüseyin dereyi geçemeyip geri dönmek istedi. Ben bilmediğim yönde yürüdüm. Bekçi amca beni buldu. Hüseyin’in öldüğünü duyunca çok üzüldüm. Benimle gelebilseydi Hüseyin ölmezdi." Kayseri’nin Develi ilçesine bağlı Bakırdağı köyü Avlağı mezrasında Cuma günü mantar toplamak için evlerinden ayrılan Mikail Bozdoğan ile kuzeni Hüseyin Bozdoğan, 3 gün boyunca Jandarma ve Sivil Savunma ekiplerince aranmıştı. Mikail Bozdoğan dün Adana’nın Feke ilçesine bağlı Gedikli köyünde sağ olarak bulunmuştu. Dün akşam Adana’nın Feke ilçesine bağlı Gedikli köyü yakınlarında arazide cesedi bulunan 6 yaşındaki Hüseyin Bozdoğan’ın cenazesi bugün köyünde toprağa verilecek. 
     
</TEXT>
</DOC>
