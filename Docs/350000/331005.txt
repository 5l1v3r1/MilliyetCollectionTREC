<DOC>
<DOCNO> 331005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/idiz.html </URL>
<DATE> 2005/04/07/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Önce Iraklı, sonra Kürt 
</HEADLINE>
<TEXT>


Tarihi bir dönemden geçtiğimiz inkar edilemez. İsmine merhum Cumhurbaşkanı Turgut Özal sayesinde 1980'li yılların sonunda birden bire aşina olduğumuz Celal Talabani'nin bir gün Irak'ın devlet Başkanı olacağını o yıllarda söyleyen çıksaydı, kendisine gerçekten "meczup" gözüyle bakılırdı. Oysa bugün olan aynen budur. Yani bir Kürt ilk kez, "Kürt kimliği" ile nüfusunun büyük kısmı Arap olan bir ülkenin devlet başkanı oldu. Üstelik de o ülkedeki Araplar'ın desteği ile ve Türkiye'nin de işine gelen bir şekilde. 

Bu son sözü açmadan önce bazı tarihi anımsatmalarda bulunmakta yarar var. Talabani yıllar yılı Ankara'ya sevilmeyen biri olarak gelip gitti. Her ne kadar dünyaya açılabilmesi içi kendisine Türkiye tarafından diplomatik pasaport verildiyse de, bunun kendisine duyulan büyük bir sevgiden olmadığı, daha çok pragmatik nedenlere dayandığı herkesçe biliniyordu. Sevilmemesinin nedeni ise PKK ile olduğu söylenen yakın irtibatıydı. Bu terörist örgütü Türkiye'ye muhatap yaparcasına, taraflara, sık sık, "oturun sorunlarınızı barışçıl bir şekilde halledin" telkinlerinde bulunması ise kendisine duyulan kızgınlığı sadece arttırmıştı. 

Kaldığı Ankara'nın İçkale Oteli'nde kendisini korumakla görevlendirilen bir polisin zamanında "görevimi yapıyorum, ama inanın içim kan ağlıyor" sözleri kulaklarımda hala çınlar. O yıllarda Talabani değil, ezeli rakibi Mesut Barzani Ankara'da daha makbul sayılırdı. Nedeni ise ortada. Barzani'nin, kendisine tehdit olarak gördüğü, PKK'ya karşı - üstelik Türk güvenlik güçlerinin de katılımıyla - savaş açmış olması. 

Ancak Türkiye, kimi askeri ve sivil yetkililerin kişisel duyguları ne olursa olsun, Kuzey Iraklı Kürtler ile doğrudan veya dolaylı ilişki sürdürme gereğini hep duydu. Bu nedenle kendilerine Türk diplomatik pasaportu vermekle yetinilmemiş, Barzani'nin Irak Kürdüstan Demokrat Partisi ve Talabani'nin Irak Kürdistan Yurtseverler Birliği'ne Ankara'da birer büro açmaları için izin de verilmişti. Herhangi bir diplomatik statüleri bulunmamasına rağmen bu büroların başına gelen temsliciler de anında Ankara'daki diplomatik hayatın birer ayrılmaz parçası haline galmişlerdi. 

Bu arada, IKDP ve IKYP 1990'lı yılların ortasında kanlı bir savaşa giriştiklerinde, Türkiye arabuluculuk yapmış ve Ankara süreci denen süreç sayesinde tarafları barıştırmıştı. Bu sayede Türkiye'nin Kuzey Iraklı Kürtlerle aslında ne kadar içli dışlı olduğu da bir kez daha ortaya çıkmıştı. Tabii, Iraklı Kürtlerin, Ankara'nın izniyle İncirlik'ten kalkan uçakların koruması sayesinde kendilerine Kuzey Irak'ta bir tür özerklik sağlamış olamaları da işin cabası. 

Gelen zaman, git zaman, durum bugün de - Ortadoğu'nun kaygan zeminini yansıtırcasına -değişmiş bulunuyor. Bugün Ankara için makbul olan kişi, Irak özel temsilcimiz Büyükelçi Osman Korutürk'e de kısa bir süre önce, "Ben önce Iraklı sonra Kürt'üm" diyen Celal Talabani'dir. Kuşku ile izlenen kişi ise "bağımsız Kürdistan" hayalini ağızından düşürmeyen Mesut Barzani'dir. İşte bunun için Talabani'nin Devlet Başkanlığı Türkiye'nin işine geliyor. Zira, Türkiye'nin büyük önem verdiği ve şimdi yazılacak olan yeni Irak Anayasası'nda da "kodifiye" edilecek olan "Irak'ın toprak bütünlüğü"nu koruma ve kollama görevi, ilk etapta, ülkenin Devlet Başkanı'na, yani "önce Iraklı sonra Kürt'üm" Celal Talabani'ye ait olacak. 



</TEXT>
</DOC>
