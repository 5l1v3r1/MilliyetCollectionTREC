<DOC>
<DOCNO> 301940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo21.html </URL>
<DATE> 2004/12/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaray'ın gözdeleri oldular... 
</HEADLINE>
<TEXT>

     İkinci Futbol Ligi A Kategorisi takımlarından Çanakkale Dardanelspor'un futbolcuları Mehmet Çoğum, Hasan Kabze ve kaleci Fevzi Elmas'ta Galatasaray formasını giyme heyecanı yaşanıyor. 
     Çanakkale Dardanelspor ile Ümit Milli Takımı'nın başarılı defans oyuncusu Mehmet Çoğum, A.A muhabirine yaptığı açıklamada, Galatasaray'ın teklifinin kendisine mutluluk ve gurur verdiğini söyledi. 
     Çoğum, kulüplerin anlaşması halinde büyük hedefleri olan bir takımda görev almak isteğini belirterek, ''Transfer konusunda benim doğrudan görüşmem olmadı. Kulüpler arasındaki görüşmeler sürüyor. Ben de bunları basından takip ediyorum. Anlaşma sağlandığı takdirde takım arkadaşlarımla böyle büyük bir camianın takımında forma giymek onur verir'' dedi. 
     Attığı gollerle adından sık sık söz ettiren Hasan Kabze ise transfer konusunda Kulüp Başkanı Niyazi Önen'den yardım beklediğini ifade ederek, ''Formasını giymekten gurur duyduğum Çanakkale Dardanelspor'da verilen görevleri başarıyla yerine getirdiğime inanıyorum. Bir şekilde kulübüme borcumu ödedim. Başkanımızdan bu konuda bizlere yardımcı olmasını ve destek vermesini bekliyoruz. Şu anda görüşmeler sürüyor. Tek sorun bonservis. Bu sorun giderilirse Galatasaray forması giyeceğim'' diye konuştu. 
     Ümit Milli Takımı'nın başarılı kalecisi Fevzi Elmas da Galatasaray Kulübü yöneticisi Fatih Gökşen ile kulübün anlaştığını söyledi. 
     Bu konuda Galatasaray yönetiminden çıkacak kararın daha önemli olduğunu dile getiren Elmas, sözlerini şöyle sürdürdü 
     ''Galatasaray ile görüşmem oldu. Ancak kulüp başkanımız Niyazi Önen ile bu konuda görüşmedim. Kendisi transferime olumlu bakıyor. Her genç futbolcunun Galatasaray gibi tüm dünyanın yakından tanıdığı bir kulüpte futbol oynama isteği vardır. Önüme böyle bir şans geldi. Bunun iyi değerlendirmek istiyorum.'' 

     
</TEXT>
</DOC>
