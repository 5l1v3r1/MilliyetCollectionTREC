<DOC>
<DOCNO> 319861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/spor/spo12.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yıldızdan Türklük söylemi 
</HEADLINE>
<TEXT>




Hertha'nın yabancıları 
HERTHA Berlin'de Türkiye'yi temsil eden Yıldıray Baştürk ile İlhan Mansız, Berliner Zeitung gazetesiyle yaptıkları ortak röportajda Türklük'lerinin ağır bastığını söyledi. Muhabirin, "Ne kadar Türk, ne kadar Alman yanınız var " sorusuna Yıldıray, "İçimde çok fazla Türklük olduğuna inanıyorum" diye yanıt verdi. İlhan ise, "Belki yarı yarıya. Kendi inandığımdan daha fazla Türklüğe sahip olduğumu düşünüyorum" yanıtını verdi. 

'Türkiye'yi seçtim' 
ALMANYA'DA işçi çocuğu olarak yetişen iki oyuncudan Yıldıray, Alman Milli Takımı için teklif aldığını ancak tüm kalbiyle Türkiye'yi seçtiğini ifade etti. Milli oyuncu, şu anda Türkiye'ye transfer olmayı düşünmediğini de vurguladı. Beşiktaş'ı sevdiğini söyleyen İlhan Mansız, "Ancak hangi takımın formasını giyersem, kalbim ona aittir" dedi. Golcü, sakatlığında kendisini sadece Daum'un aradığına da dikkat çekti. 


</TEXT>
</DOC>
