<DOC>
<DOCNO> 332338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/dunya/adun.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Gandi'nin yolundan gidecek 
</HEADLINE>
<TEXT>


Filistinli gençleri şiddetten uzaklaştırarak 'sivil itaatsizlik' yöntemlerini öğretmek amacıyla, Gazze ve Batı Şeria sinemalarında Oscarlı 'Gandi' filmi bedava gösteriliyor 

DIŞ HABERLER SERVİSİ 


İngiliz sömürgeciliğine karşı "sivil itaatsizlik" yöntemiyle direnerek Hindistan'a bağımsızlık yolunu açan Hintli lider Mahatma Gandi'nin hayatını konu alan Oscar Ödüllü "Gandi" filmi, Filistinlilere bedava gösteriliyor. Amaç İsrail'e karşı on yıllardır aktif direniş yapan Filistinlileri Gandi'nin pasifist mücadele tarzına ikna etmek ve şiddet içeren yöntemlerden uzaklaştırmak. 
BBC'nin haberine göre, Filistinlileri şiddetten uzaklaştırma kampanyasının sponsorluğunu internetteki açık artırma sitesi eBay'in kurucularından Jeff Skoll yapıyor. Kampanya için Filistin Yönetimi'nin olurunu aldıklarını açıklayan Skoll, "Filistin lideri Mahmud Abbas'la görüştük. Projeyi desteklediğini bildirdi" dedi. 

DVD'si de bedava dağıtılacak 
Batı Şeria ve Gazze'de bedava gösterilmeye başlanan 1982 yapımı ve başrolünü Ben Kingsley'in üstlendiği epik filmin Ramallah'ta yapılan prömiyerine İngiliz aktörün yanı sıra Filistin Yönetimi lideri Mahmud Abbas da katıldı. 
Film, Lübnan, Suriye ve Ürdün'de yaşayan Filistinlilere de gösterilecek, ayrıca DVD'leri de gençlere ücretsiz dağıtılacak. Kampanyanın özellikle mülteci kamplarındaki militan grupları hedef aldığı ve onları davalarından vazgeçirme niyeti taşımadığı, sadece direniş yönteminin değiştirilmesini amaçladığı belirtildi. 

Küçük generaller 'out' 
Ancak BBC, filmi izleyen kimi Filistinlilerin pek ikna olmuşa benzemediğini belirtti. 21 yaşındaki Filistinli Dea Opahi, "Hindistan ile Filistin arasında çok büyük farklar var. İsrail'e karşı direnmekten vazgeçersek tüm topraklarımızı elimizden alırlar" derken, bir başkası "Bir sene içinde 5 bin, 20 bin Gandi'miz olur" diye konuştu. 
İsrail askerlerine taş atan Filistinli çocuklar, efsanevi lider Yaser Arafat tarafından "Benim küçük generallerim" diye övülüyordu. 

Pasif direnişin sembolü olmuştu 

1869 - 1948 yılları arasında yaşayan Mahatma Büyük Ruh Gandi, mensubu olduğu Hintlilere karşı ırkçı ayırımcılığa ilk olarak 1896'da iş için bulunduğu Güney Afrika'da bayrak açtı. G. Afrika'daki beyaz yöneticilerin Hintlileri aşağılamasına karşı "Satyagraha" Sanskritçe gerçek ve kararlılık anlamına geliyor politikasını geliştiren Gandi, Rus yazar Toltsoy ve Hz. İsa'nın öğretilerinden esinlendi. Amerikalı yazar Henry David Thoreau'nun "sivil itaatsizlik" adlı eseri de Hintli lideri derinden etkiledi. 
Gandi'nin politikasının temelinde, haksızlığa karşı şiddete başvurmadan direnme ve yetkililerle işbirliği yapmayı reddetme anlayışı yer alıyor. 
Birinci Dünya Savaşı'ndan sonra Hindistan'da İngiltere karşıtı muhalif hareketin önderi durumuna gelen Gandi, İkinci Dünya Savaşı patlak verdiğinde bağımsızlık talebini ortaya attı. Sayısız sivil itaatsizlik eylemi düzenledi ve sonunda İngiltere'yi dize getirerek Hindistan'ın 1947'de bağımsızlığını kazanmasını sağladı. 


</TEXT>
</DOC>
