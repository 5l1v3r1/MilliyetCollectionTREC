<DOC>
<DOCNO> 334919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur30.html </URL>
<DATE> 2005/04/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Liselilerde alkol, sigara azaldı, uyuşturucu kullanımı arttı 
</HEADLINE>
<TEXT>

     Yeniden Sağlık ve Eğitim Derneği'nce İstanbul'da yapılan bir araştırma, lise 2. sınıf öğrencileri arasında tütün kullanımının 2004 yılında 2001'e göre yüzde 72.7, alkol kullanımının da yüzde 17.6 oranında düştüğünü ortaya çıkardı. İstanbul Bilgi Üniversitesi'nin Dolapdere Yerleşkesi'nde araştırma sonuçları hakkında bilgi veren Araştırma Koordinatörü Doç. Dr. Kültegin Ögel, İstanbul'un 15 ilçesindeki 43 okulda, 104 sınıfta eğitim gören 3 bin 168 lise 2 öğrencisine bir anketle sorular yöneltildiğini anlattı. 
     Doç. Dr. Ögel, Avrupa ülkelerinde ve ABD'de kullanılan anket formlarının temel alındığını ifade ederek, her ilçede anketör olarak görevlendirilen rehber öğretmenler aracılığıyla araştırmanın yapıldığını söyledi. 
     Anket sonucu elde edilen bulguları açıklayan Doç. Dr. Ögel, ankette yöneltilen soruların 2001 yılında gerçekleştirilen anketle aynı olduğunu, böylece bire bir karşılaştırma yapılabildiğini kaydetti. 
     Doç. Dr. Ögel, 2004'te 2001 yılına göre lise 2. sınıf öğrencileri arasında tütün kullanımının yüzde 72.7, alkol kullanımının da yüzde 17.6 oranında düşüş gösterdiğini bildirdi. 
     Tütün kullanımındaki düşüşü yasak ve kampanyalara bağladıklarını vurgulayan Doç. Dr. Kültegin Ögel, esrar kullanımının ise 2001 yılına göre yüzde 75 artış gösterdiğine dikkat çekti. 
     
     SENTETİK HAP KULLANIMINDAKİ ARTIŞ- 
     Doç. Dr. Ögel, ayrıca uçucu madde kullanımının yüzde 40.5, yeşil reçete ile satılan yatıştırıcı hap kullanımının yüzde 15.8, uyuşturucu hap kullanımının yüzde 184.6, sentetik hap kullanımının yüzde 287.5, eroinin de yüzde 100 artış gösterdiğinin saptandığını dile getirdi. Madde kullanımının erkeklerde kızlara göre daha yaygın olduğunu da belirten Doç. Dr. Ögel, ancak son yıllarda kızlarda da artış kaydedildiğini söyledi. 
     Doç. Dr. Ögel, en kolay bulunabilen zararlı maddenin 2001'de uçucu maddeler iken, 2004'te esrar olduğunu, bulunabilirliği en fazla olan maddenin de sentetik hap olan ecstasy olduğunu kaydetti. Türkiye'de ilk kez karşılaştırılabilir bir çalışma yapıldığını anlatan Doç. Dr. Kültegin Ögel, sonuçların İstanbul genelini yansıttığını ve bu konularda politika üretilebilmesi açısından da önemli olduğunu sözlerine ekledi. 
     
</TEXT>
</DOC>
