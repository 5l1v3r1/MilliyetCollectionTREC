<DOC>
<DOCNO> 303539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/siyaset/axsiy02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinenin nabzı Köşk'te 
</HEADLINE>
<TEXT>


Erdoğan'ın bugün Cumhurbaşkanı Sezer'le yapacağı görüşmede, hükümette revizyon konusunun gündeme gelebileceği belirtildi 

ELÇİN ERGÜN Ankara 


Kabinede değişikliğe gidilip gidilmeyeceği yönündeki sorulara "açık uçlu" yanıtlar vererek revizyona yeşil ışık yakan Başbakan Recep Tayyip Erdoğan, bugün Çankaya Köşkü'ne çıkacak. Erdoğan'ın Cumhurbaşkanı Sezer ile yapacağı görüşmede olası revizyon öncesi "nabız" tutabileceği belirtildi. 
Erdoğan'ın gelecek günlerde kabinede beklenen değişikliği yapabileceği kaydediliyor. Bu çerçevede Erdoğan'ın, bugün Çankaya Köşkü'nde yapacağı görüşmeye de kritik gözle bakılıyor. Kaynaklar, "haftalık olağan görüşme" formatında gerçekleşeceğini söylediği buluşmanın, Başbakan'ın Ankara dışı programı nedeniyle bir gün önceye çekildiğini belirtti. 

Erdoğan - Putin zirvesi 
Erdoğan, Türkiye - Rusya Ticaret Merkezi'nin açılışı için gideceği Rusya gezisini de 10 Ocak'a aldı. Erdoğan'ın, Rusya Devlet Başkanı Vladimir Putin ile baş başa görüşüp yemek yiyeceği ve bölgesel sorunları konuşacağı öğrenildi. 


</TEXT>
</DOC>
