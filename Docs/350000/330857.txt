<DOC>
<DOCNO> 330857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur42.html </URL>
<DATE> 2005/04/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
8 metre tünel kazarak NATO Petrol Boru Hattı'ndan hırsızlık yaptılar .. 
</HEADLINE>
<TEXT>

     Osmaniye'de düzenlenen operasyonda bir akaryakıt tankerinde 20 ton uçak yakıtı ele geçirildi. Uçak yakıtının 2 kişi tarafından kiralanan evin bodrum katından NATO Petrol Boru Hattı'na 8 metre tünel kazılarak çalındığı iddia edildi. 
     İl Jandarma Komutanlığı yetkililerinden alınan bilgiye göre, İ.Ö. 35 ve M.E. 36 , yaklaşık 20 gün önce NATO Petrol Boru Hattı'nın geçtiği Mareşal Fevzi Çakmak Mahallesi'nde aileleriyle birlikte ev kiraladılar. 
     Bir süre sonra ailelerini geri gönderen İ.Ö. ve M.E'nin, evin bodrum katından 8 metre tünel kazarak boru hattından yaklaşık 20 ton uçak yakıtı çaldıkları ileri sürüldü. 
     Petrol hattında basınç düşmesi sonucu sistemin alarm vermesi üzerine yetkililer tarafından inceleme yapıldı. Boru hattından hırsızlık yapıldığını tespit eden yetkililer, durumu jandarma ekiplerine bildirdi. 
     Yapılan araştırmada, M.E. ve İ.Ö'nün evlerine giden tüneli belirleyen jandarma ekipleri, eve operasyon düzenledi. 
     Operasyonda, evin önündeki 21 EN 039 plakalı tankerde yaklaşık 20 ton uçak yakıtı ele geçirildi. 
     M.E. ve İ.Ö. yakalanması için çalışma başlatıldığı bildirildi. 
     
</TEXT>
</DOC>
