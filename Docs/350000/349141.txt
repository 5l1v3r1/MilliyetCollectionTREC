<DOC>
<DOCNO> 349141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo16.html </URL>
<DATE> 2005/06/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kirita Gaziantep'e yarın imza atıyor 
</HEADLINE>
<TEXT>

     Gaziantepspor'da, yeni sezonda daha güçlü bir kadro oluşturabilmek için transfer arayışları sürüyor. 
     Kırmızı-siyahlı ekipte yönetim, bir taraftan teknik direktör arayışlarını sürdürürken, diğer taraftan da güçlü bir kadro oluşturmak için değişik kulüplerde görev yapan futbolularla görüşmelerde bulunuyor. 
     Gaziantepspor Kulübü Asbaşkanı Bülent Mamatoğlu, transfer konusunda çok titiz bir çalışma yaptıklarını ve hedeflerinin başarılı olabilecek güçlü bir takım oluşturmak olduğunu söyledi. 
     Daha önce 3 yıllık ön anlaşma imzalanan Samsunspor'un eski orta alan oyuncusu Kirita ile yarın sözleşme imzalanacağını ifade eden Mamatoğlu, şöyle konuştu 
     ''Bir taraftan teknik direktör için transfer çalışmalarımızı sürdürürken, diğer taraftan da gerçekten takıma yararlı olacağına inandığımız futbolcularla görüşmelerde bulunuyoruz. Transfer konusunda çok dikkatli hareket edip, gerçekten başarılı olacağına inandığımız futbolcuları renklerimize bağlamaya çalışıyoruz. Şu ana kadar ismini açıklamak istemediğim birçok futbolcuyla görüşmelerde bulunduk. 
     Transfer konusunda tek somut adımı Kirita ile attık. Yarın, Kirita ile sözleşme imzaladıktan sonra anlaşacağımız futbolcuları da kadromuza dahil etmek istiyoruz. Çok acele etmeye gerek yok. Futbolda başarılı olmak için transferin çok iyi yapılması gerekir. Yönetim olarak bu konuda üzerimize düşeni yapacağız. Hangi mevkilerde, hangi futbolcuya ihtiyacımız olduğunu biliyoruz. Bu konuda daha önceden teknik heyet tarafından hazırlanmış olan rapor doğrultusunda hareket ediyoruz.'' Mamatoğlu, teknik direktörlük konusunda da henüz net bir isim veremediğini belirterek, ''Gaziantepspor'u başarıya taşıyabilecek bir teknik direktöre ihtiyacımız var. Bu konuda da çalışmalarımız devam ediyor. Teknik direktör yerli veya yabancı olabilir. Önemli olan, Gaziantepspor'da başarılı olacağına inandığımız bir teknik adamı bulabilmek. Birçok isim var, bunlarla da görüşmelerde bulunuyoruz. En kısa sürede, bu konuda somut bir adım atacağımıza inanıyorum'' diye konuştu. 
     
</TEXT>
</DOC>
