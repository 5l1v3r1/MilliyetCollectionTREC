<DOC>
<DOCNO> 319928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun34.html </URL>
<DATE> 2005/03/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Filistin, AB'den daha fazla destek istedi 
</HEADLINE>
<TEXT>

     Filistin Devlet Başkanı Mahmud Abbas, Ortadoğu sorununun çözümünde AB'nin siyasi rolünü ve etkinliğini artırmasını istedi. 
     AB Komisyonu Başkanı Jose Manuel Durao Barroso ve AB Yüksek Temsilcisi Javier Solana ile görüşmelerde bulunan Abbas, basına yaptığı açıklamalarda, AB'nin Filistin halkına verdiği siyasi ve ekonomik desteklerden duyulan memnuniyeti dile getirirken, Filistin Devleti'nin en kısa zamanda kurulması için çaba harcadıklarını belirtti. 
     Londra Konferansı'nda Filistinlilere sağlanan destekten duydukları mutluluğu da yansıtan Abbas, konferansta elde edilen olumlu sonuçlarda AB'nin etkin rol oynadığını ifade etti. 
     Abbas, İsrail'deki son terör saldırısını tüm Filistinlilerin ve siyasi oluşumların kınadığını kaydederek, bu tür şiddet eylemlerinin barış sürecini baltaladığı üzerinde durdu. 
     Barroso ve Solana da açıklamalarında, Ortadoğu'daki son gelişmelerin umut verici bir ortam yarattığını belirttiler ve terör olaylarının barış sürecine olumsuz etkisinin altını çizdiler. 
     Barroso, AB'nin, Ortadoğu barış sürecine desteğinin, ABD ve İsrail ile diyalog içinde devam edeceğini söyledi. 
     Abbas, AB Dönem Başkanı Lüksemburg Başbakanı Jean-Claude Juncker ve Avrupa Parlamentosu Başkanı Joseph Borrell ile görüşmelerinde de Ortadoğu'da son durum değerlendirmesi yapıldığını ve AB desteğinin artmasını bekledikleri mesajı verdiğini ifade etti. 
     
     KUREY GÖRÜŞMELER BİR YIL İÇİNDE BAŞLASIN 
     Öte yandan, Filistin Başbakanı Ahmet Kurey, ABD bölgedeki ateşkesi güçlendirmeyi istediği takdirde, İsrail ile Filistin'in nihai statüsü konusundaki görüşmelerin bir yıl içinde başlaması gerektiğini bildirdi. 
     Kurey, Filistin yönetimine destek için dün Londra'da yapılan konferanstan sonra Reuters'e verdiği demeçte, ''ABD, bu çatışmayı bitirmek istiyorsa, İsrailli ve Filistinli tarafları nihai statü görüşmelerini başlatmak amacıyla 6 ay ila bir yıl içinde uzlaşma masasına getirmesi gerekir'' diye konuştu. 
     Buna hazır ve istekli olduklarını belirten Kurey, Filistinlilerin geçici bir devlet statüsünü kabul etmeyeceğini, bunun bütün hayalleri yıkacağını ve bir adım geri attıracağını kaydetti. 
     İsrail, Filistin yönetimi silahlı gruplara karşı önlem almadığı takdirde, Ortadoğu barışı olarak bilinen yol haritasına dayalı görüşmelerin başlatılmasını reddediyor. İsrail, geçen cuma Tel Aviv'de 5 kişinin öldüğü intihar saldırısının, bu hedeften çok uzakta kalındığını gösterdiğini söylüyor. 
     Filistin'in nihai statüsüyle ilgili görüşmelerin başlayabilmesi için, yol haritası uyarınca Filistinlilerin şiddeti durdurması ve İsrail'in de Batı Şeria'da Yahudi yerleşim yerlerini genişletmeye son vermesi gerekiyor. 
     
</TEXT>
</DOC>
