<DOC>
<DOCNO> 349875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yasam/axyas01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj çöpten geçilmiyor 
</HEADLINE>
<TEXT>


Başbakan Recep Tayyip Erdoğan'ın katılımıyla 20 gün sonra açılması planlanan Artvin'deki Muratlı Barajı'na belediyelerin katı atıkları geçit vermiyor 

Şükran Özçakmak 

Bayburt'tan başlayıp Erzurum ve Artvin'e kadar uzanan Çoruh Nehri üzerindeki belediyelerin katı atıkları, debisi yüksek Muratlı Barajı'nın regülatörleri önünde birikti. Göller bölgesi olması planlanan Artvin, 'çöpler bölgesi' görünümüne büründü. 
Baraj açılışının ise Başbakan Recep Tayyip Erdoğan ile TBMM Başkanı Bülent Arınç'ın katılacağı bir törenle, 29 Haziran'da yapılması planlanıyor. 

'Verim düşer' 
DSİ yetkilileri, suyu sık sık temizlemelerine rağmen, çöpün atılmaya devam edilmesi nedeniyle kirlenmenin önüne geçemediklerini söylüyor. Barajı, katı atıkların yanı sıra Murgul Bakır İşletmeleri'nin maden atıkları da tehdit ediyor. Uzmanlar, çöp ve maden atıklarının oksitlenmeyi hızlandırıp verim düşüklüğüne yol açabileceğine dikkat çekiyor. 

Teşkilatlanma şart 
Artvin Valiliği'nin kurduğu Katı Atık Yönetim Birliği, kirlenmeye karşı proje üretiyor. Ancak, çöpler Bayburt ve Erzurum bölgesinden de atıldığı için çözüm bulunamıyor. Artvin Valisi Orhan Kırlı ise Çoruh üzerindeki diğer illerin belediyeleriyle bir teşkilatlanmaya gidilmesi gerektiğini söylüyor. 



</TEXT>
</DOC>
