<DOC>
<DOCNO> 309712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas18.html </URL>
<DATE> 2005/01/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kış mevsiminde cildinizi nemli tutun... 
</HEADLINE>
<TEXT>

     Soğuk havanın, özellikle deri kuruluğu bulunan kişilerde daha kötü etkiler bıraktığı belirtildi. 
     Atatürk Üniversitesi Tıp Fakültesi Araştırma Hastanesi Dermatoloji Bölümü Öğretim Üyesi Prof. Dr. Akın Aktaş, AA muhabirine yaptığı açıklamada, özellikle Doğu Anadolu Bölgesi'nde kış mevsiminin sert geçtiğini, mevsimin önemli bölümünde karla birlikte soğuk rüzgarın hakim olduğunu kaydetti. 
     Doğu'da yaşayan kişilerin derisinin soğuk ve dondurucu havaya daha fazla maruz kaldığını ifade eden Aktaş, bu nedenle bölgede yaşayanların derilerini soğuğa karşı koruma konusunda daha duyarlı davranmaları gerektiğini söyledi. 
     Derinin bu tür soğukların olumsuz etkilerine maruz kalmasını önlemek için cildin nemli tutulmasına dikkat edilmesi gerektiğini belirten Aktaş, ''Soğuk hava, özellikle deri kuruluğu bulunan kişilerin ciltlerinde daha kötü ve kalıcı etkiler bırakır. Bu kişiler derilerini nemlendirmeleri gerekiyor'' diye konuştu. 
     Aktaş, bunun yanında fazla süre aşırı soğukta kalma sonucu bazı kişilerin özellikle ellerinde kalıcı morluklar oluşabileceğini ifade etti. 
     Bu tür durumların önüne geçebilmek için soğuk havadan korunmanın da önemine değinen Aktaş, özellikle küçük çocukların, aşırı soğuklarda zorunlu olmadıkça dışarı çıkarılmamasını tavsiye etti. 
     
     BRONZLAŞIRKEN CİLDİNİZİ KORUYUN 
     Kayakseverleri de ciltlerini koruma konusunda uyaran Aktaş, kayma anında süratin önemli oranda arttığını, bu sırada kişinin yüzünün güneş ve kardan yansıyan güneş ışığından önemli oranda etkilendiğini söyledi. Aktaş, ''Bunların üzerine karın vermiş olduğu yüzdeki nemin de etkisiyle, kayakseverin yüzünde bronzluk oluşabilir. Ancak bunun fazlası ciltte olumsuz etkiler de yapar'' diye konuştu. 
     Bronzlaşmaya çalışan kayakseverlerin ciltlerini korumayı da ihmal etmemeleri gerektiğini kaydeden Aktaş, bu duruma maruz kalınmaması için kayak öncesinde, cildi koruyucu kremlerin kullanılması ya da yüzün iyi saklanmasının yararlı olacağını ifade etti. 
     
</TEXT>
</DOC>
