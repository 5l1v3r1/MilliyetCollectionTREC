<DOC>
<DOCNO> 304563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/spor/spo02.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan hodri meydan 
</HEADLINE>
<TEXT>


Fenerbahçe Başkanı, Türk Sporu'nda son 7 yılın incelenmesini istedi, "Herkes eteğindekini döksün. Bazılarının gitmesi gerekirse, ben de dahil olmak üzere katkıda bulunurum" dedi 


'Raporlar saptırılıyor' 
FENERBAHÇE Başkanı Aziz Yıldırım, İstanbulspor'un futbolcularına yaptığı ödemelerle ilgili Tasarruf Mevduatı Sigorta Fonu'nun TMSF savcılığa havale ettiği soruşturmada raporların saptırıldığını ve başka noktalara çekildiğini savundu. Yıldırım, "TMSF'nin raporlarını inceledim. Hiçbir anlamda Fenerbahçe için teşvikle ilgili bir ima yok. Ayrıca ödeme planı olan belgedeki toplam miktar 600 değil, 982 milyar lira" dedi. 

'Tüm bedelleri ödedik' 
YILDIRIM, Fenerbahçe üzerinde oyunlar oynanmaya çalışıldığını da ileri sürdü. Selçuk ve Mehmet Yozgatlı ile ilgili tüm bedelleri İstanbulspor ile anlaşarak vergi dairesine ödediklerini ifade eden Fenerbahçe Başkanı, resmi yazışmaları da basına gösterirken, "Petkov için İstanbulspor'a para ödemedik. Kendisi bonservisini alıp geldi. O yüzden bizim muhatabımız Petkov'dur. Biz ona, o da İstanbulspor'a ödeme yaptı" diye konuştu. 

'Altında ezilirler' 
TÜRK sporuna müdahale etmek isteyen dış güçlerin ortadan kalkması gerektiğini belirten Aziz Yıldırım, "Bizim sportif anlamda, tesisleşmede büyümemizi görenler, rahatsız eden bir operasyon yapmaya çalışıyorlar. Buna müsaade etmeyiz, altında ezilirler" yorumunu yaptı. Yıldırım, bütün kurumlara çağrıda bulunarak, Türk sporunda son 7 yılın belgelerle incelenmesini istedi, "Biz herşeyin hesabını veririz" ifadesini kullandı. 

'Gereğini yapacağız' 
AZİZ Yıldırım, "Herkesi önce önünü temizlemeye davet ediyorum. Herkes eteğindekini döksün. Türk sporu için bazılarının gitmesi gerekirse de, ben de dahil olmak üzere, katkıda bulunurum. Herkes emin olsun. Bazı insanların bu camiaya saldırmasını hazmedemem, gereğini de yaparım. Gereği de kanundur. Kanunlar çerçevesinde gerekli işlemleri başlatıyoruz" dedi. 

Antalya'yı salladılar 

YUSUF KOBAL 

İKİNCİ yarı hazırlıklarını sürdürmek için dün sabah Antalya'ya giden Fenerbahçe'yi kalabalık bir taraftar topluluğu karşıladı. Teknik Direktör Daum'un Belek'e geleceğini duyan Alman turistler otele akın edince, tecrübeli çalıştırıcı, antrenmana çıkardığı oyuncularını odalarına geri gönderdi ve idmanı 14.30'a aldı. İki antrenmanı birleştirmek zorunda kalan Daum'un bir hayli sinirli olduğu gözlendi. 
OTEL görevlileri, Brezilyalı oyuncular Alex, Luciano, Nobre, Aurelio ve Fabiano için ülkelerine özgü yemekler hazırladılar. Bu arada Tuncay, Mahmut, Recep, Servet ile PAF takımından Necati ve Ilgar cuma namazına gittiler. Aynı camiye gelen eski Fenerbahçeli Ceyhun ise görüntü alınmasına kızarak, kameramanlarla tartıştı. Fenerbahçe'nin son günlerde başını ağrıtan İstanbulspor ile aynı otelde kalması dikkat çekti. 

Serhat sürprizi 

SAKATLIĞININ geçmemesi nedeniyle İsviçre'ye kontrole gönderildiği açıklanan Serhat'ın dün aniden Antalya'ya gelmesi şaşkınlık yarattı. Genç oyuncu Teknik Direktör Daum'un isteği üzerine soluğu kampta alırken, tedavisinin burada devam edeceği öğrenildi. Bu arada ülkesine giden van Hooijdonk'un da 24 Ocak'ta geri döneceği, ikinci yarının en kötü ikinci maçına yetiştirilmeye çalışıldığı ifade edildi. 

Malmö'den gol şov 

BU yıl dördüncüsü düzenlenen Efes Cup Futbol Turnuvası'nın ilk maçında İsveç'in Malmö takımı, Hollanda temsilcisi Vitesse Arnheim'i 6 - 0 mağlup etti. Antalya Atatürk Stadı'nda oynanan karşılaşmada Malmö'nün gollerini Skoog 2 , Rosenberg, Persson, Andersson ve Chanko attı. 


</TEXT>
</DOC>
