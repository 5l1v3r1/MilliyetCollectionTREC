<DOC>
<DOCNO> 336832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/guncel/axgun01.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalarını Çanakkale Türküsü'yle andılar 
</HEADLINE>
<TEXT>


30 bin Avustralya ve Yeni Zelandalı, Gelibolu'da atalarını andı. Şafak ayininde, 'Çanakkale Türküsü' çalındı. Törenlerde Prens Charles büyük ilgi gördü 

Elçin Ergün - Çanakkale 

Avustralyalı ve Yeni Zelandalı askerlerin torunları, Çanakkale Savaşı'nda ölen atalarını, ülkelerinden çok uzaktaki Gelibolu'da törenlerle andı. 
Çanakkale zaferlerinin 90. yıl anma törenlerinin ikinci günü dün sabah 05.30'da Anzaklar'ın Gelibolu'da karaya çıktığı Anzak Koyu'nda başladı. Törenlerde, Yeni Zelanda Başbakanı Helen Clark, Avustralya Başbakanı John Howard ve İngiltere Veliaht Prensi Charles hazır bulundu. 
Yaklaşık 30 bin Avustralya ve Yeni Zelanda vatandaşı, geceyi Anzak Koyu'nda uyku tulumlarında geçirdi. Avustralya ve Yeni Zelanda hükümetleri, içki içilmemesi için gece boyu denetim yaptı. 

Geniş yol işe yaradı 
Şafak ayini sırasında Yeni Zelanda yerlileri olan aborjinlere özgü müzik aletleriyle "Çanakkale Türküsü" ve "K tibim" çalındı. Avustralyalıların oluşturduğu koronun okuduğu İstiklal Marşı da alkış aldı. 
Ayinde konuşan Yeni Zelenda Başbakanı, atalarının mirasıyla, Yeni Zelanda'nın 21. yüzyılda kendini silahsızlanmaya adadığını kaydetti. Avustralya Başbakanı da Irak ve Afganistan'daki savaşlarda ölenleri andı. 
Kabatepe Tanıtım Merkezi ile Anafartalar köyü arasındaki Anafartalar Sahil Yolu'nun genişletilmesi, Anzakları rahatlattı. Avustralyalıların "Çalışmalar sırasında Anzak mezarlarını kazıyorlar" dediği yol, izdihamı önledi. 

Haka tartışması gücendirdi 

DIŞ HABERLER SERVİSİ 
TÖRENE katılan Yeni Zelanda Başbakanı Helen Clark, geleneksel giysili "Maori Savaşçıları" ile bir araya geldi solda . Bu arada, Maorilerin geleneksel savaş dansı "Haka"nın, müstehcen hareketler içerdiği gerekçesiyle Gelibolu'daki anma törenlerinde devlet protokolünün önünde yapılmamasının istenmesi Yeni Zelandalıları kızdırdı. Maori Partisi Eşbaşkanı Pita Sharples, "Yapılan yorumlar beni derinden kırdı" dedi. Başbakanlığın, Haka dansının devlet protokolünün önünde yapılmasını istemediği belirtilmiş, Başbakan Recep Tayyip Erdoğan da önceki gün Gelibolu'da yapılan törenlerde bu dansı izlememişti. 


</TEXT>
</DOC>
