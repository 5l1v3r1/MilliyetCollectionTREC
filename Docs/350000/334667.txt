<DOC>
<DOCNO> 334667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/spo06.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderin fenomeni 
</HEADLINE>
<TEXT>


İki Olimpiyat ve Dünya Şampiyonluğu bulunan Hamza Yerlikaya, son olarak Avrupa Şampiyonası'ndaki zaferiyle güreş tarihine geçti. Asrın Güreşçisi, madalyalarla dolu kariyeriyle faal sporcular arasında zirveye kuruldu 


17 yaşında Dünya Şampiyonluğuna ulaşarak Uluslararası Güreş Federasyonu FILA tarafından "Asrın Güreşçisi" unvanını alan, kariyerine birçok zaferler sığdıran Hamza Yerlikaya, son olarak Bulgaristan'daki başarısıyla madalya avına geri döndü. 
Avrupa Şampiyonası'nda serbest ve bayanlarda özlem duyulan altın madalya hasretine grekoromende son veren Yerlikaya, müthiş kariyeriyle de faal güreşçiler arasında dünyada ilk sırayı aldı. 
Güreşe 1986 yılında başlayan, 1991'de ilk uluslararası sınavında Yıldızlar Dünya 4.'sü olan milli sporcumuz, ikişer Olimpiyat ve Dünya, yedi Avrupa, iki Akdeniz Oyunları Şampiyonluğu ve gençler kategorisinde elde ettiği başarılarla ismini tüm dünyaya duyurdu. 

Hedef 2008 Pekin 
2004 Atina'da ulaşamadığı hedefini, 2008 Pekin Olimpiyat Oyunları'nda yakalamak isteyen Hamza Yerlikaya, Çin'de üçüncü kez birincilik kürsüsüne çıkarak, efsanevi Rus güreşçi Aleksandr Karelin'in rekorunu egale etmek amacında... Pekin'de hedefine ulaşmak için şimdiden kolları sıvayan 29 yaşındaki güreşçimiz, "Sporu zirvede tamamlayarak bırakmak istiyorum. Kariyerimin finalini 2008 olimpiyatında yapacağım" açıklamasını yaptı. 

Dördü bir arada 
Bulgaristan'ın Varna kentinde düzenlenen Avrupa Grekoromen Güreş Şampiyonası'nın madalya avcıları Milliyet için bir araya geldi. Altın madalya kazanan Hamza Yerlikaya ile gümüşte kalan Yekta Yılmaz Gül, bronz madalyayla yetinen Serkan Özden ve Bayram Özdemir, gözlerini Macaristan'a çevirdi. 4 sporcu, 26 Eylül'de başkent Budapeşte'de yapılacak Dünya Şampiyonası'nda kürsüyü hedef gösterdi. 

KARİYERİ Yıl Yer Kategori Kilo Başarı 1991 Kanada Dünya Yıldızlar 65 4. 1992 Türkiye Dünya Yıldızlar 76 1. 1992 Kolombiya Dünya Gençler 76 2. 1993 Fransa Akdeniz Oyun. 82 3. 1993 Avusturya Avrupa Gençler 81 1. 1993 Türkiye Avrupa Büyükler 82 2. 1993 İsveç Dünya Büyükler 82 1. 1994 Yunanistan Avrupa Büyükler 82 5. 1994 Türkiye Avrupa Ümitler 82 1. 1994 Macaristan Dünya Gençler 88 1. 1995 Fransa Avrupa Büyükler 82 7. 1995 Çekoslovakya Dünya Büyükler 82 1. 1995 İran Dünya Ümitler 82 3. 1996 Macaristan Avrupa Büyükler 82 1. 1996 ABD Atlanta-1996 82 1. 1997 İran Dünya Kupası 85 1. 1997 Finlandiya Avrupa Büyükler 85 1. 1997 İtalya Akdeniz Oyunları 85 1. 1997 Polonya Dünya Büyükler 85 2. 1998 İsveç Dünya Büyükler 85 5. 1998 Belarus Avrupa Büyükler 85 1. 1999 Bulgaristan Avrupa Büyükler 85 1. 1999 İsveç İsveç Cup 85 1. 2000 Avustralya Sydney 2000 85 1. 2001 Türkiye Avrupa Büyükler 85 1. 2002 Finlandiya Avrupa Büyükler 84 1. 2005 Bulgaristan Avrupa Büyükler 96 1. 

Ayhan'a izin yok 

GSGM Hukuk Kurulu, milli atletin Federasyon'dan destek istediği yurtdışı kamp programının IAAF kurallarına aykırı olduğuna karar verdi 

MURAT AĞCA 

GSGM Merkez Ceza Kurulu tarafından atletizmden bir yıl men edilen Avrupa şampiyonu Süreyya Ayhan'a yurtdışı kamp kapıları da kapandı. 
Ayhan'ın antrenörü ve eşi Yücel Kop tarafından hazırlanarak Atletizm Federasyonu'na sunulan altı aylık ABD ve Almanya kampı programı, konuyu inceleyen Hukuk Kurulu Başkanlığı tarafından uygun bulunmadı. Kurul kararını, IAAF Kurallar Kitabı'nın Kural 40 10 maddesine dayanarak atletlerin yasaklı dönemde sadece anti doping eğitimi ile rehabilitasyonu programlarına katılabilecekleri ve bunun dışındaki aktiviteler için federasyonlar veya IAAF'tan yardım alamayacağı hükmüne dayandırdı. 
Atletizm Federasyonu Başkanı Mehmet Terzi, tedbirli bir sporcunun bu talebine verilecek onayın yasal uygunluğu için üç hafta önce Hukuk Kurulu'na başvurmuştu. Federasyonun bugün yapacağı yönetim kurulu toplantısında Hukuk Kurulu'nun gönderdiği raporu görüşerek karara bağlaması bekleniyor. 

Herküller sahnede 

Bulgaristan'ın başkenti Sofya'da başlayacak Avrupa Halter Şampiyonası'nın ilk gününde 4 sporcumuz podyuma çıkacak 


2004'e başarıları ve skandallarıyla damgasını vuran halterciler, bugün Bulgaristan'da başlayacak Avrupa Şampiyonası'nda madalya kovalayacak. 
Başkent Sofya'da gerçekleştirilecek olan organizasyonda Ay - Yıldızlı ekibimiz, ilk gün 4 sporcuyla mücadele edecek. Özellikle bayanlarda genç bir kadroyla şampiyonaya katılan milli takımımızda, 16 sporcu podyuma çıkacak. 
Bugün sporcularımızın mücadele edeceği sıkletlerde program şöyle 
15.00 Bayanlar 48 kilo Emine Karademir. 17.00 53 kilo Sibel Özkan ve Bediha Tunadağı. 20.00 Erkekler 56 kilo Sedat Artuç. 
20 Nisan 15.00 Bayanlar 58 kilo Seda İnce, Aygül Alev Daşdelen. 20.00 Erkekler 62 kilo Halil Mutlu. 
21 Nisan 15.00 Bayanlar 69 kilo Gülşah Baydar, 17.30 Bayanlar 75 kilo Ümmühan Uçar, 20.00 Erkekler 69 kilo Ekrem Halil, İbrahim Celil, Ferit Şen. 
22 Nisan 20.00 Erkekler 77 kilo Taner Sağır, İzzet İnce. 
23 Nisan 15.30 Erkekler 94 kilo Hakan Yılmaz. 
24 Nisan 13.00 Erkekler 105 kilo Bünyamin Sudaş. 


</TEXT>
</DOC>
