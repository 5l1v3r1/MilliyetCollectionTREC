<DOC>
<DOCNO> 313721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun10.html </URL>
<DATE> 2005/02/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Arınç Meseleler diplomasi yoluyla çözülmeli... 
</HEADLINE>
<TEXT>

     TBMM Başkanı Bülent Arınç, İran'ın nükleer araştırmalarına ABD'nin tepki göstermesi konusunda, ''Türkiye, meselelerin diplomasi yoluyla çözülmesi gerektiğini düşünüyor'' dedi. 
     Arınç, Bakü'deki temaslarını tamamladıktan sonra düzenlediği basın toplantısında, İran'ın nükleer araştırmaları ve ABD'nin tepkisiyle ilgili bir soru üzerine, ''Biz komşularımızın ve dünyadaki tüm devletlerin, varsa sorunlarını diplomasi yoluyla, barış çabalarıyla çözmesini istiyoruz. Bugün İran için söz konusu gelişmelerin BM denetiminde çözülebileceğine inanıyoruz'' diye konuştu. 
     Bu sorunun, silahlı, askeri bir operasyonun veya karşı koymanın değil, bütün diplomatik imkanların sonuna kadar kullanılmasıyla çözülmesi gerektiğini belirten Arınç, ''Bölgemizde meydana gelebilecek bir olumsuz hareketin bütün dünyaya zararı olacağını düşünüyoruz. Eğer nükleer gelişmeler İran için söz konusuysa ve bu konuda dünya büyük bir tehlike seziyorsa bu nükleer çalışmaların yerinde denetimi mümkündür. Bu çabalara İran'ın da destek verdiğini biliyoruz'' ifadesini kullandı. 
     Arınç, Türkiye'nin barış ve diplomasi yoluyla çözümü desteklediğini vurgulayarak, ''Bunun dışındaki çabaların dünya barışına katkı yapamayacağını söylemek istiyoruz'' diye konuştu. 
     
     FİLİSTİN-İSRAİL SORUNU 
     Filistin ile İsrail arasında imzalanan barış anlaşmayla ilgili bir soru üzerine Arınç, bölgedeki temel sorunun Filistin-İsrail anlaşmazlığı olduğuna işaret ederek, ''Bu çözülürse hem bölgeye, hem dünyaya barış gelecektir'' dedi. 
     Filistin'in kanayan bir yara olduğunu vurgulayarak, ''bunun çözülmesi hepimizin arzusudur'' diyen Arınç, Şarm El Şeyh'te yapılan görüşmelerin ve varılan anlaşmanın, tarafların istekli ve gayretli olduğunu gösterdiğini belirtti. 
     Türkiye'nin bu tür girişimleri her zaman desteklediğini ifade eden Arınç, bu girişimin de başarılı olmasını umduklarını kaydetti. 
     
     BAKÜ'DEKİ TEMASLAR 
     Bakü'deki temasları sırasında her konudaki görüşmelerin çok olumlu geçtiğini belirten Arınç, temas ve incelemelerinde edindiği izlenimlerden de mutlu olduğunu kaydetti. 
     Avrasya'nın önemli bir bölge olduğunu, Azerbaycan'ın da bu bölgede önde gelen bir Türk cumhuriyeti olduğunu söyleyen Arınç, ''hızla gelişen Azerbaycan'da demokrasi, insan hakları, hukuk normlarının daha da gelişeceğini sevinerek gördüklerini'' belirtti. 
     Diğer Türk cumhuriyetlerinde de benzer gelişmeler olduğuna işaret eden Arınç, şöyle devam etti 
     ''Dünyanın gözü hepimizin üzerinde, bütün Türk cumhuriyetleriyle birlikte Türk rüzgarı esecek, bu rüzgar dünyaya daha çok barış, daha çok istikrar getirecektir. Kaybedecek zamanımız yok. Dünya bizden siyaset, barış konusunda daha aktif, daha katılımcı olmamızı bekliyor. Bu yüzden gelecek için güçlü programlar hazırlanmalı.'' Türkiye'nin iki yıldır son 50 yılda görmediği ilgiyi gördüğünü belirten Arınç, ''zengin ve kudretli bir ülke olmak, bölgede ve dünyada siyasetin akışına yön vermede daha etkili olmak için çaba harcadıklarını'' kaydetti. 
     Bu süreçte gelişmiş Türk cumhuriyetlerinin de etkisi olacağını belirten Arınç, ''Türkiye, yanında güçlenmiş Türk cumhuriyetlerini görünce daha güçlü olacaktır'' diye konuştu. 
     Arınç, Ermeniler tarafından yapılan Hocalı soykırımının TBMM'de gündeme alınıp alınmayacağına ilişkin bir soru üzerine, milletvekillerinin gündem dışı söz alarak bu konuyu Meclis oturumlarına getirebileceklerini, böylelikle bu olayın bir kez daha hatırlanması ve bilgi sahibi olunmasının sağlanabileceğini ifade etti. 
     
</TEXT>
</DOC>
