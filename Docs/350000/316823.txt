<DOC>
<DOCNO> 316823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/ekonomi/eko03.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks düzeltmede ilk direnç 28.000'de 
</HEADLINE>
<TEXT>


Uzun vadeli çıkış eğilimini sürdüren endekste teknik olarak 28.402 puan geçilmedikçe kısa vadeli düzeltme süreci devam edecektir 

Zeynep Candan Aktaş 

Salı günü 28.325'e dek süren alımlar IMF ile hükümet arasındaki teşvik tartışmalarıyla hız kesmişken, çarşamba günü İran'dan gelen patlama haberi panik satışlara neden oldu. Endeks 26.868 puana dek geriledi. Haftanın son iki gününde daha çok tutunma çabaları izlenen endekste kapanış 27.293 puandan gerçekleşti. Son dönemde endekste ve senetlerde izlenen teknik yorgunluklar satışların bu derece sert gelişmesinde etkili oldu. Ancak teknik olarak, satışlar da kısa süreli düzeltmelerin gerçekleştirilmesini sağladı. Senet bazında her senedin düzeltme miktarı ve süreci farklı olduğundan bazıları düzeltmeye devam ediyorken, bazıları da yeniden zirve arayışlarına başlayacaklardır. Bunun endekse yansıması ise çok olumsuz bir gelişme olmasza 28.000'lerin test edilmesi şeklinde olabilir. Kısa vadeli göstergelerin aşırı satım bölgelerine gerilemesi ve alım sinyalleri üretmeye başlaması bu olasılığı güçlendiriyor. Diğer taraftan İMKB'deki hisselerin yaklaşık yüzde 58'i yabancı yatırımcıların eline geçti.Takasbank'a göre İMKB'de ilk 10 yatırımcının piyasa payı yüzde 13 seviyesinde. Senetlerin büyük portföylerde toplanması derinliği artırdığı için olumlu olmakla birlikte, büyük portföylerin piyasayı yönlendirebilecek boyuta ulaşması arz ve talebin sağlıklı şartlarda oluşmasını engelliyor. İMKB'de yüzde 13'ü hareket ettirebilecek 10 yatırımcının birlikteliği piyasanın kolayca yönlendirilmesini ve öngörülemeyen, veya rasyonel olmayan hareketlerin ortaya çıkmasını sağlayabilir. Halbuki etkin bir piyasa için, piyasada çok sayıda alıcı ve satıcı bulunmalı ve alıcı ve satıcıların tek başlarına piyasayı etkileyecek boyutta olmamaları gerekir. 
Bol kazançlı haftalar dileğiyle. 


</TEXT>
</DOC>
