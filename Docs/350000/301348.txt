<DOC>
<DOCNO> 301348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo26.html </URL>
<DATE> 2004/12/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Tümer Del Bosque hakkında olumsuz bir kelime kullanmadım 
</HEADLINE>
<TEXT>

     Beşiktaş'ın deneyimli futbolcusu Tümer Metin, TED Zonguldak Koleji Vakfı Özel İlköğretim Okulu'nda katıldığı panelde yaptığı açıklamaların medyaya yanlış olarak yansıdığını söyledi. 
     Tümer Metin, Beşiktaş Kulübü'nün resmi internet sitesine yaptığı açıklamada, 24 Aralık'ta yaklaşık 2 saat süren ve çok güzel bir ortamda gerçekleşen panelde, öğrencilerin tüm sorularını yanıtladığını belirterek, şunları söyledi 
     ''Bir öğrenci, Mircea Lucescu ile Del Bosque arasındaki farklar nelerdir diye bir soru yöneltti. Her iki hocamın özelliklerini anlattığım bu soruda, kesinlikle teknik direktörümüz Del Bosque hakkında tek bir olumsuz kelime kullanmadım. Cevabımda kesinlikle medyaya yansıdığı gibi, bir karşılaştırma veya yorum yapmadım. Öğrencileri bilgilendirmek için katıldığım bu panelde, birbirinden güzel mesajların gözardı edilerek, söylemediğim ifadelerin kullanılması ve kamuoyunun yanlış şekilde yönlendirilmesi beni son derece üzmüştür.'' 
     
</TEXT>
</DOC>
