<DOC>
<DOCNO> 322188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko41.html </URL>
<DATE> 2005/03/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Serdengeçti MB piyasaların içindedir ve olmaya devam edecektir 
</HEADLINE>
<TEXT>

     Türkiye Cumhuriyet Merkez Bankası MB Başkanı Süreyya Serdengeçti, Merkez Bankası'nın piyasalarda olmaması diye bir durumun söz konusu olamayacağını belirterek, ''Merkez Bankası, fiyat istikrarına önem verdiği kadar kur istikrarına da önem verecektir'' dedi. 
     Adana Sanayi Odası ASO ve Dünya gazetesi tarafından düzenlenen ''Para Politikaları'' konulu konferansa katılan Serdengeçti, banka olarak fiyat istikrarının sağlanması yönünde çalışmalar yaptıklarını söyledi. 
     Bankanın sadece enflasyonun düşürülmesine kilitlendiği şeklindeki yorumların haksızlık olduğunu kaydeden Serdengeçti, Türkiye'nin 30 yıldır kronik enflasyon ortamında yaşadığını ve enflasyonun açtığı tahribatın görüldüğünü, son 15 yılda kamu borçlarının artarak Türkiye'nin inişli- çıkışlı bir büyüme ortamında bulunduğunu söyledi. 
     Bu nedenlerle her defasında krizlerin çıktığını hatırlatan Serdengeçti, şunları kaydetti 
     ''Ama bugün o durumlar yok. Fiyat istikrarı sağlandı mı, sürdürülebilir büyümeye geçildi mi Hayır. Ancak, kamu borçlarının düştüğü, büyüme rakamlarının pozitif olduğu bir ortamdayız. Enflasyon eğilimi aşağı yöndedir. Bu çalışmalarımız sırasında iletişim politikamızı değiştirdik. Şeffaf bir şekilde politikalarımızı kamuoyuyla paylaştık. Dürüst, şeffaf ve duyarlı bir iletişim politikası izledik ve bundan sonra da izlemeye devam edeceğiz. 
     Türkiye'de geçmişte Türk Lirası'nın reel olarak çok kazandırdığı dönem olmuş ama enflasyon hiç bu kadar düşmemişti. Bunu sadece düşük kurla yapmadık. Bazıları enflasyona kısa vadeli bakış açıları ile yaklaşarak bir ay enflasyon yüksek çıktığı zaman hedefin tutmayacağını, düşük çıktığında ise deflasyona gidildiğini söylüyorlar. Bu inanılır gibi değil. Enflasyonda genel bir düşüş var.'' Serdengeçti, bu yıl yüzde 5.7 oranında bir büyümenin hedeflendiğini kaydederek, ''Geçtiğimiz yıllarda da enflasyon düşerken hızlı büyüme olmuştur. Enflasyonla mücadele büyümeyi kösteklemez, destekler. Yüksek sürdürülebilir büyümeye ulaşmak fiyat istikrarının sağlanmasıyla mümkün olur'' dedi. 
     Uygulanan sıkı maliye politikasının da düşen enflasyonu desteklediğini belirten Serdengeçti, kamu borçlarının vadelerinin uzatılması gerektiğini söyledi. 
     Serdengeçti, dünyadan YTL'ye büyük talep olduğunu bildirerek, ''ihracatın da büyümeye katkısı oluyor, artık büyümenin yatırımları değil, yatırımların büyümeyi takip ettiği bir dönem başladı'' diye konuştu. 
     
     CARİ DENGE AÇIĞI 

     Serdengeçti, bugünlerde açıklanması beklenen büyüme hızının yüzde 8.5 oranında çıkacağının tahmin edildiğini ifade ederek, şöyle devam etti 
     ''Bu rakam yüzde 5 olarak hedeflenmişti. Fark az bir fark değil. Ancak, cari açığın yükselmesinin geçmişte olduğu gibi ödemeler dengesi ile ilgisi yok. Cari açık krize yol açar mı diye soracak olursanız artık koşullar geçmiştekinden farklı. Artık geçmişteki gibi olmayacak. Dalgalı kur rejimi uygulaması var. 2001 yılındaki krizde bankacılık sektörünün açık pozisyonları vardı. Bankalar dalgalı kur rejiminin farkında ve açık pozisyonları yok. Ancak, reel sektör durumuna iyi bakmalı, çünkü veriler sağlıklı değil. Bilançoda döviz farklılıklarınızı iyi dengeleyin, yoksa açık verirsiniz.'' MB olarak 3 yılda piyasalardan 18.8 milyar dolar topladıklarını ve döviz rezervlerinin yüksek seviyelerde olduğunu anlatan Serdengeçti, düşük olmakla birlikte Türkiye'de yabancı sermaye yatırımlarının başladığını ifade etti. 
     Serdengeçti, faiz politikalarının açık olduğunu, kararların gelecekteki enflasyona göre alındığını ifade ederek, ''Bunun için geniş bir sepete bakılmaktadır. Lütfen, kur şöyle oldu, böyle yaptılar denilmesin. Faiz politikasında enflasyon en başta gelmektedir. Son yıllarda faizlerde düşüşler sağlanmıştır. Yapısal reformlar devam ettikçe ve kamu borçları azaldıkça reel faizler düşecektir'' diye konuştu. 
     
     DALGALI KUR REJİMİ 

     ''Dalgalı kur rejimi uygulanıyor diye MB piyasalarda olmayacak diye bir şeyin olamayacağını'' kaydeden Serdengeçti, şöyle devam etti 
     ''MB fiyat istikrarına önem verdiği kadar kur istikrarına da önem verecektir. Duyuru yaparak, belki satın alarak piyasalara girecektir. Belki şu saatlerde giriyordur, bilemiyorum. Şeffaf ihaleler düzenleyerek bir miktar döviz alımı yapıyoruz, rezervi artırmak için. Çünkü artırmamız lazım. Şu anki döviz rezervimiz 40 milyar dolara yükseldi. Ülkemizin çok dış borç servisi vardır. Bunu yapmak durumundadır. Borç ödenirken kimsenin başının ağrımaması lazım. Bu nedenle MB piyasaların içindedir ve içinde olmaya devam edecektir.'' Konuşmasında, ''TL değer kazanıyorsa bunu, yaşanan olumlu sürecin yansımaları olarak görelim'' diyen Serdengeçti, ''Enflasyon düşüyor, büyüme artıyorsa bunların neticesinde TL'ye geçiş olacaktır, faizler aşağıya inecektir. Bu durumda MB'nin yapacağı tek şey döviz almaktır'' dedi. 
     Serdengeçti, toplantıda kendisinden önce söz alan Adana Sanayi Odası ASO Başkanı Ümit Özgümüş'ün, Uluslararası Bir Finans Dergisi'nce kendisinin yılın başkanı seçilmesini eleştirmesine de değinerek, bunu hayretle karşıladığını söyledi. 
     Konuşmasının ardından, katılımcıların sorularını yanıtlayan Serdengeçti, faiz oranlarında bugün değişiklik yapıldığını, Türkiye'de artık dövizden geçmişte olduğu gibi para kazanma devrinin bittiğini söyledi. 
     
     ASO BAŞKANI ÖZGÜMÜŞ 

     Adana Sanayi Odası ASO Başkanı Ümit Özgümüş ise, uygulanan yanlış kur politikası nedeniyle ihracatın tıkandığını, konfeksiyonun bittiğini, tekstilin sıkıntıda olduğunu savunarak, döviz kurlarının geçmiş yıllardaki seviyelerine gerilediğini kaydetti. 
     Türkiye'nin şu anda dünyanın hiçbir yerinde kazanılmayacak kadar fazla paranın kazanıldığı bir ülke haline geldiğini ifade eden Özgümüş, ''Türkiye'de şu anda kırılganlık devam ediyor. Bu bilerek yapılıyor. Bu böyle sürdürülemez. Cari işlemler açığı artıyor. Ekonomi yönetiminin bunu tersine çevirebilecek bir önerisi var mı '' dedi. 
     Özgümüş, bu ortamda uluslararası bir kuruluş tarafından MB Başkanı'nın yılın başkanı seçilmesini de eleştirdi. 
     Seyhan Oteli'ndeki toplantıya, Adana Vali Yardımcısı Nevzat Ünsal, bankacılar ve çok sayıda davetli katıldı. 
     
</TEXT>
</DOC>
