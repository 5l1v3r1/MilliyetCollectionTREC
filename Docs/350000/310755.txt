<DOC>
<DOCNO> 310755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko08.html </URL>
<DATE> 2005/01/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TOKİ yeni yıla hızlı girdi... 
</HEADLINE>
<TEXT>

     Toplam 100 bin konut yapımını sosyal donatılar ve çevre düzenlemeleri ile yapmayı planlayan Toplu Konut İdaresi Başkanlığı yeni yılın en büyük boyutlu konut programı sözleşmelerini ilgili firmalarla imzaladı. 
     Edinilen bilgiye göre, Toplu Konut İdaresi Başkanlığı'nın geçtiğimiz günlerde 11 ilde yapımını planladığı ve toplam mukavele bedeli 182 trilyon lirayı bulan proje paketi toplam 7 bin 800 adet konut yapımını kapsıyor. 
     
     İLLER, KONUT SAYISI VE MUKAVELE TUTARLARI 
     TOKİ tarafından ihaleleri sonuçlanarak mukaveleleri imzalanan konut programı kapsamında ilk sırayı Ankara aldı. 
     Ankara-Yenikent toplu konut alanı 1. grupta yapılacak 932 adet konut inşaatının mukavele bedeli 29 trilyon 738 milyar lira olurken, aynı bölgede 896 adet konut inşaatı için de ilgili firmayla 27 trilyon 744 milyar 296 milyon lira tutarında anlaşma imzalandı. 
     Yine aynı bölgede 960 konut için 29 trilyon 883 milyar lira inşaat anlaşması da imzalanırken, Elazığ ili Palu ilçesinde 192 adet konut için 7 trilyon 184 milyar liralık ihale sonuçlandırıldı. Konya Ereğli'de 400, Halkapınar'da 80 olmak üzere toplam 480 adet konut için de toplam 15 trilyon 650 milyar liralık konut anlaşmaları aynı paket içinde gerçekleştirildi. 
     Yozgat Merkez 2. bölgede 492 konut için üstlenici firmayla 25 trilyon 725 milyar lira karşılığında anlaşma yapılırken, Bursa İli Orhangazi ilçesinde 26 adet konut içeren 9 trilyon 257 milyar, Ankara protokol yolu üzerindeki 400 adet konut inşaatı için de ilgili firmalarla 18 trilyon 899 milyar liralık sözleşmeler imzalandı. 
     Gümüşhane Kelkit'te 112 adet ve Şiran'da 96 adet olmak üzere toplam 208 konut için 9 trilyon 337 milyar 780 milyar lira mukavele bedelli anlaşmaları gerçekleştiren TOKİ Erzurum Yıldızkent'te 9 trilyon 240 milyar lira karşılığında 280 konut inşaatı ve Kırıkkale Bahşili'de de 176 adet konut için de 5 trilyon 800 milyar liralık ihaleleri sözleşmeyle sonuçlandırdı. 
     
</TEXT>
</DOC>
