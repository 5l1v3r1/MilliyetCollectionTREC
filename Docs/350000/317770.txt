<DOC>
<DOCNO> 317770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yasam/axyas02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerpiç depremi 
</HEADLINE>
<TEXT>


İran'ın Zerend kentinde dün meydana gelen 6.4 büyüklüğündeki depremde yaklaşık 420 kişi hayatını kaybetti. Kerpiçten yapılan evlerin tamamı yıkıldı 

DIŞ HABERLER SERVİSİ 

Başkent Tahran'ın 700 kilometre güneydoğusundaki Zerend'de yerel saatle 05.55'te Türkiye saatiyle 04 55 meydana gelen depremde en fazla can kaybı, Hutken, Ketkuiye, Serbanan, Davudiye ve Reyhanşehr köylerinde meydana geldi. 
Tüm evleri kerpiçten yapılan Davudiye tamamen yıkıldı diğer köylerde hasar yüzde 90'ı buldu. Kirman Eyalet Valisi Muhammed Ali Kerimi, devlet televizyonuna yaptığı açıklamada, ölü sayısının 420'ye, yaralı sayısının da 900'e çıktığını belirtti. İran devlet televizyonu, 30 bin kişiyi barındıran 40 köyün depremden etkilendiğini duyurdu. 
Vali Kerimi, şiddetli yağışın yardım çalışmalarını olumsuz etkilediğini, UNICEF'in İran temsilcisi Kari Egge de yolların kapanması nedeniyle bazı köylere ulaşmakta zorluk çekildiğini söyledi. Yağmurun ve kötü hava şartlarının, yardım malzemesi taşıyan helikopterlerin de bölgeye inmesini zorlaştırdığı kaydedildi. 
Yetkililer, artçı depremler nedeniyle halka evlerine girmemesi ve yardım ekiplerinin çalışmalarını kolaylaştırmak için cep telefonlarını kullanmaması çağrısında bulundu. Zerend bölgesinde 67 artçı sarsıntı olduğu açıklandı. 2 hastanenin tamamının yaralılarla dolu olduğu belirtildi. 

ABD yardım önerdi 
ABD ve İngiltere, İran'daki depremin kurbanlarına geçmiş olsun dileğinde bulunarak, İran'a yardım önerisinde bulundu. 

"Türkiye'yi etkilemez" 

SERHAT OĞUZ İstanbul 
Bilim adamlarına göre, İran'daki depremi oluşturan fay sistemiyle Türkiye'deki fay sistemi arasında bir ilişki yok. Bu nedenle İran'ı vuran depremin Türkiye'deki fayları tetikleme ihtimali sıfır. YTÜ Öğretim Üyesi Prof. Dr. Şükrü Ersoy, bu depremin 2003'te Bem'de 31 bin kişinin ölümüne neden olan 6.6 büyüklüğündeki depremin devamı gibi göründüğünü söyledi. Ulusal Deprem Konseyi Başkanı Prof. Dr. Haluk Eyidoğan da, "Bu depremle Türkiye arasında bağlantı kurmak çok yanlış" dedi. 


</TEXT>
</DOC>
