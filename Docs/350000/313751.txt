<DOC>
<DOCNO> 313751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun40.html </URL>
<DATE> 2005/02/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Alman CSU Saldırı tehdidinde bulunan bir ülke AB'ye hazır değildir 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı Edmund Stoiber, Türkiye'nin Irak'a müdahale tehdidinde bulunduğunu öne sürerek, ''saldırı tehdidinde bulunan bir ülkenin AB'ye girmeye hazır olmadığını'' söyledi. 
     Stoiber, karnaval döneminin sona ermesi dolayısıyla partisi tarafından Passau kentinde düzenlenen bir toplantıda yaptığı konuşmada, Başbakan Recep Tayyip Erdoğan'ın Kerkük ile ilgili sözlerini, ''Irak'a müdahale tehdidi'' şeklinde yorumladı. 
     Almanya Başbakanı Gerhard Schröder ve Dışişleri Bakanı Joschka Fischer'in tepki göstermelerini isteyen Stoiber, şunları söyledi 
     ''Başbakan Erdoğan, hafta sonunda Irak'taki Kürtlerin seçimleri kazanması durumunda Irak'a müdahale etme tehdidinde bulundu. Başbakan Schröder'in ve Dışişleri Bakanı Fischer'in buna tepkisi nerede. Bu konuda da ABD'yi eleştirdikleri gibi açık bir tepki bekliyorum. Böyle bir açıklamadan sonra Türkiye'nin AB üyeliği konusu hal olmuş olmalı. Saldırı tehdidinde bulunan bir ülke AB'ye girmeye hazır değildir'' dedi. 
     Bu görüşlerinin Avrupa'da gittikçe daha fazla takdir topladığını, bunun da Hıristiyan Demokrat Birlik Partisi CDU Genel Başkanı Angela Merkel'in başarısı olduğunu ifade eden Stoiber, sözlerini şöyle sürdürdü 
     ''Avrupa'daki muhafazakar partilerle bu konuda sıkı işbirliği yapıyoruz ve üyelik müzakerelerinin 'ucu açık' sürdürülmesini sağladık. Şimdi Fransız UPM partisinin Başkanı Nicholas Sarkozy açıkça Türkiye'nin AB üyeliğine karşı olduğunu söyleyerek, Fransa Cumhurbaşkanı Jacques Chirac'a karşı çıkıyor. Sarkozy, parti kurultayımıza da katılacak. En büyük Fransız partisiyle en büyük Alman partisi işbirliği yaparsa iktidara geldiğimiz takdirde, bizim isteğimize karşın Türkiye ile başlatılması kararlaştırılan müzakere sürecini, Schröder ve Fischer'in yaptığı gibi laçka şekilde izlemesinden çok daha farklı bir şekilde izleyeceğiz''. 
     İktidar partilerinin çok kültürlü bir toplum istediğini, kendilerinin ise paralel toplumların oluşmasına karşı çıktığını belirten Stoiber, ''Biz göçün sınırlandırılmasını istiyoruz. Burada yaşamak isteyenler bizim mantalitemizi kabul etmek zorunda. Aksi takdirde burada kendini yurdunda hissetmez. Bizim değil, onların değişmesi lazım'' dedi. 
     Alman iktidar partilerinin her ne pahasına olursa olsun Türkiye'yi AB'ye almak istediğini kaydeden Stoiber, ''Biz imtiyazlı ortaklığa 'evet', tam üyeliğe 'hayır' diyoruz. Tam üyelik Avrupa'yı zorlar. İnsan hakları ihlallerinden dolayı bu kadar çok ilticacı ülkemize gelmesine rağmen bu konuda suskun kalıyor ve böyle bir ülkenin AB'ye tam üyeliği için çaba harcıyorlar'' diye konuştu. 
     Türkiye ile Almanya arasında derin bir dostluğun olduğunu, ancak Türkiye'nin üyeliğinin AB'yi zorlayacağını savunan Stoiber, ''Türkiye'nin kültürü bizim kültürümüzden farklı. AB Komisyonu da insan hakları konusunda büyük eksikliklerin olduğunu ifade etti'' dedi. 
     Toplantıya katılan partililer de ''Türkiye'nin AB üyeliğine hayır'' yazılı pankartlar taşıdı. 
     
</TEXT>
</DOC>
