<DOC>
<DOCNO> 333301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko07.html </URL>
<DATE> 2005/04/14/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Tekel'in Küba purası hayali pahalıya patladı 
</HEADLINE>
<TEXT>

     TEKEL'in Küba purosu hayali pahalıyla patladı. 
     Küba'nın CATEC firması ortaklığıyla kurulan TEKA Puro Fabrikası, faaliyette kaldığı yaklaşık 1 yıllık sürede 5.1 milyon adet puro üretirken, yaklaşık 700 bin puro satılabildi. Mart 2002'de faaliyeti durdurulan fabrikanın TEKEL'e borcu 447 milyar liraya ulaşırken, yönetim ve denetim kurulu üyelerine de her ay toplam 15 milyar lira ücret ödeniyor. 
     Yüksek Denetleme Kurulu'nun raporu, pazar payı araştırılmadan başlanan Küba purosu hayalinin, faturasını ortaya koydu. Türkiye ve Küba arasında 1997 yılında imzalanan anlaşma kapsamında, TEKEL ve Küba CATEC firmasının ortaklığıyla kurulan TEKA Puro Fabrikası, 2001 yılında üretime başladı. Fabrikada, "FONSECA" markasıyla Mart 2002'ye kadar 3.4 milyon adet mini, 1.7 milyon adet de midi 
     olmak üzere toplam 5.1 milyon adet puro üretildi. Üretilen purolardan 585 bini, TEKEL tarafından yurt içinde satılırken, TEKA yurt dışına yalnızca 124 bin adet puro satabildi. Kuruluş aşamasında, ürünlerinin yurt içi ve yurt dışı talebiyle satış potansiyeli sağlıklı bir şekilde değerlendirilmeyen fabrika, satılamayan stoklar nedeniyle Mart 2002'de faaliyetlerini durdurdu ve 34 işçinin sözleşmeleri fesh edildi. 
     
     ÇALIŞMAYAN FABRİKADAN MAAŞ 
     2000 yılında 185 milyar, 2001 yılında 102 milyar ve 
     2003 yılında da 193 milyar zarar eden Fabrika'nın bu süreçte 
     de TEKEL'e olan borçlar 447 milyar liraya ulaştı. Fabrikayla ilgili olarak 2003 yılında tasfiye kararı alınırken, 5 yönetim kurulu ve 2 denetim kurulu üyesi ile birlikte 3 tasfiye memuruna da ücret ödenmeye başlandı. Ücret ödemeleriyle birlikte şirketin toplam aylık gideri 15 milyar liraya yükselirken, raporda, "Hiçbir nakit girdisi olmayan ve 403.6 milyar düzeyindeki stokları paraya çevrilemeyen şirketin, TEKEL A.Ş.'ye olan borçları 447 milyar lira dolayındadır. Netice olarak, tasfiye sürecinin mevcut biçimiyle yürütülmesi durumunda TEKEL'in sermayeden doğan alacağı, zarara dönüşeceği gibi şirketin personel giderlerinin finansmanı zorunluluğu karşısında TEKEL A.Ş.'nin zararı büyük boyutlara yükselecektir" denildi. Raporda, "hiçbir işlevi olmayan, her ay büyük boyutlara ulaşan" ve TEKEL A.Ş. tarafından karşılanması zorunluluğu bulunan yönetim ve denetim kurulu üyelik ücretlerinin azaltılması istendi. Bu kapsamda, yönetim ve denetim kurulu üye sayılarının en aza indirilmesi, bunun mümkün olmaması durumunda ise tasfiye memurlarının değerlendirme raporu doğrultusunda şirketin iflası gibi diğer tasfiye seçeneklerinden birinin uygulamaya konulması önerildi. 
     
</TEXT>
</DOC>
