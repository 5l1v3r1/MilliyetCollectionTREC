<DOC>
<DOCNO> 328974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy25.html </URL>
<DATE> 2005/03/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İsviçre Dışişleri Bakanı Türkiye'nin üyeliği bizim açımızdan da önemli 
</HEADLINE>
<TEXT>

     İsviçre Dışişleri Bakanı Micheline Calmy-Rey, ''Türkiye açısından Avrupa Birliği'ne AB üyelik, kendisi için ne kadar olumluysa İsviçre açısından da büyük önem taşımaktadır'' dedi. 
     Calmy-Rey, Türkiye'de İsviçre Ticaret Odası Derneği'nce Çırağan Sarayı'nda düzenlenen toplantıda, Türk ve İsviçreli işadamlarına, ''İsviçre'nin Avrupa'daki konumu ve Türkiye ile ilişkileri'' başlıklı bir konuşma yaptı. 
     Konuk Dışişleri Bakanı Calmy-Rey, İsviçre'nin Avrupa'da tüm ülkelerle iyi ilişkileri bulunduğunu ve tarafsız bir ülke olarak tanındığını söyledi. 
     İsviçre'nin AB üyesi ülkelerle ilişkilerini ikili anlaşmalar ve ticaret ortaklıkları şeklinde sürdürdüğünü vurgulayan Calmy-Rey, Türkiye ile de aynı şekilde uzun yıllara dayanan iyi ilişkileri bulunduğunu dile getirdi. 
     Türkiye'nin AB'ye üyeliğinin önemine işaret eden Calmy-Rey, üyeliğin Türkiye'nin bütün komşu bölgesinin de istikrarına katkıda bulunacağını, AB'nin siyasi ve ekonomik standartlarının bu bölgede büyük bir çekicilik kazanacağını, jeopolitik istikrara da katkıda bulunulması açısından Türkiye'nin üyeliğinin İsviçre için ilgi çekici olduğunu kaydetti. 
     Calmy-Rey, ''Türkiye'nin üyeliği AB'nin kendi yapısı içinde kültürel ve dini kökleri açısından çok farklı halkları da özümseme yeteneğini kanıtlayacaktır. AB değerleri ve standartları dışlamayı değil, açık olmayı ve entegrasyonu içermektedir'' dedi. 
     
     ''ZİYARETİM GÖSTERGEDİR'' 
     Türkiye'nin birliğe üyeliğinin İsviçre açısından bir paradoksu da getirdiğini ifade eden Calmy-Rey, Türkiye AB'ye yaklaştıkça, İsviçre'nin değer verdiği ilkelere yaklaştıkça, İsviçre'nin öneminin Türkiye için küçüleceği endişesini taşıdıklarını söyledi. 
     ''İsviçre'nin Türkiye ile ilişkilerini geliştirmek için artık daha da kararlı olduğunu belirtmek anlamında bu ziyaretim bir göstergedir'' diyen Calmy-Rey, İsviçre'de yaşayan ve çoğu anadili Kürtçe olan 80 bin Türk vatandaşının bu ülkedeki entegrasyonunu çok başarılı bulduğunu bildirdi. 
     Calmy-Rey, ''Türkiye açısından AB'ye üyelik, kendisi için ne kadar olumluysa İsviçre açısından da büyük önem taşımaktadır. Umarım her iki ülke, ikili ilişkilerinin geliştirilmesinin ne kadar önemli olduğunun farkındadır. Türkiye, bölgedeki istikrar unsuru olarak gerçekten güvenimizi hak ediyor'' diye konuştu. 
     
     TÜRKİYE-İSVİÇRE ARASINDAKİ TİCARİ İLİŞKİLER... 
     Türkiye ve İsviçre arasındaki ticari ilişkilere de değinen İsviçre Dışişleri Bakanı Micheline Calmy-Rey, Türkiye pazarının İsviçre için Polonya, Danimarka, Finlandiya gibi AB ülkelerinden önce geldiğini ve iki ülke arasındaki ihracat-ithalat ilişkilerinin her yıl artış gösterdiğini bildirdi. 
     İsviçre'nin Türkiye'deki 6. büyük dış yatırımcı olduğunu, özellikle ilaç ve kimya sanayisiyle ilgili yatırımlarının bulunduğunu anlatan Calmy-Rey, İsviçre kuruluşlarının Türkiye'de 9 bin kişiye istihdam sağladığını ve İsviçre katılımının ağırlıklı olduğu şirket sayısının 2004 yılında 304'e ulaştığını vurguladı. 
     
     SORULARI YANITLADI 
     Daha sonra salonda bulunanların sorularını yanıtlayan Calmy-Rey, Ermeni soykırımı iddialarına ilişkin İsviçre'nin tavrına yönelik bir soruya, şu karşılığı verdi 
     ''Bu konuda İsviçre Federal Hükümeti çok açıktır. Her ülkenin kendi geçmişiyle kendisinin baş etmesi gerektiğini düşünüyoruz. Biz de İsviçre'de İkinci Dünya Savaşı sonrasında kaçırılan fonların ne olacağıyla yüzleşmek durumundayız. Dışişleri Bakanı Abdullah Gül ile de üzerinde anlaşmaya vardığımız konu uluslararası bir uzmanlar komisyonunun bu sorunu ele almasıdır. Ermeni diasporasından da bu komisyona katılım olması gerektiğini düşünüyoruz.'' Toplantı ve ardından verilen yemeğe, Türkiye'de İsviçre Ticaret Odası Başkanı Raymond Bilger, İsviçre'nin Ankara Büyükelçisi Walter Gyger ve işadamları katıldı. 
     
</TEXT>
</DOC>
