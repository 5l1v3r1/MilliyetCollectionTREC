<DOC>
<DOCNO> 338584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/spo06.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan balık büyük 1-1 
</HEADLINE>
<TEXT>


Samsunspor'a konuk olan Sakaryaspor özellikle ikinci yarıda yakaladığı net fırsatları harcayınca galibiyet şansını kullanamadı, sahadan 1 puanla ayrıldı 


Sakaryaspor zorlu Samsunspor deplasmanında beraberliğe razı oldu. 
Konuk ekibin 42. dakikada Burak'la kazandığı gole Samsunspor 1 dakika sonra Adnan'la yanıt verdi. Maçın son dakikalarında rakip kalede büyük baskı kuran Sakaryaspor üst üste yakaladığı net fırsatlardan gol çıkarmayı başaramayınca mücadele 1-1 bitti. 

Maçın karnesi 
HAKEMLER Fırat Aydınus, Orkun Aktaş, Mesut Doğukan 
SAMSUNSPOR Shorunmu 6 - Tolga 6 , Kenan 6 , Petkov 5 , Muhammed 5 - Caner 5 Musa Dk. 60 5 , Adnan 6 , Kais 5 Ergin Dk. 84 , Celil 6 - İvanov 5 , Serkan 5 
SAKARYASPOR Şenol 7 - Gökhan Kök 6 , Mesut 6 , Cemil 6 , Abdülkadir 6 Gökhan Çalışal Dk. 59 6 - M'Bayo 7 , Emre 6 , Ragıp 6 , Kabongo 6 - Burak 6 Serdal Dk. 89 , Makasi 5 Aydın Dk. 71 5 
GOLLER Burak Dk.42 , Adnan Dk.43 
SARI KARTLAR Petkov Samsunspor , Emre Sakaryaspor 

Görüntü farkı 

Kritik Necmi KEPÇETUTAN 

Geçen hafta 36 puana ulaşan Samsunspor'un rehaveti ile kümede kalma savaşı veren Sakaryaspor'un temkinli oyunu birleşince ortaya berbat bir futbol çıktı. İlk yarı boyunca iki taraf da temposuz, pozisyonsuz, pas hatalarıyla dolu futbol sergiledi. Teknik adamlar Ertuğrul Sağlam ile Şaban Yıldırım kenardan yaptıkları müdahalelerle oyuncularından çok efor sarfetti dersek abartmış olmayız. 
İlk 45 dakikada akılda kalan iki pozisyon vardı. Birinde M'Bayo'nun gayreti, kaleci Shorunmu'nun akıl almaz ikramı ve ardından Burak'ın Sakaryaspor'u öne geçiren golü. Diğerinde de Samsunsporlu Adnan'ın uzun süre hafızalardan silinmeyecek nefis gol vuruşu. 
İkinci yarıda ne olduysa her şey baştan aşağıya değişti. Önce Samsunspor oyuna ağırlığını koydu. Sağlı, sollu ataklarla Sakaryaspor'u sıkıştırdı. Bir dolu da pozisyona girdi. Ama başta gol kralı Serkan olmak üzere Kırmızı - Beyazlı oyuncular adeta gol kaçırma yarışına girdi. Hakkını yemeyelim Sakaryaspor kalecisi Şenol da kalesinde devleşti, yerinde kurtarışlarla takımını olası bir yenilgiden kurtardı. Sadece Samsunspor değildi futbol oynamaya başlayan. Sakaryaspor da devreye girdi ilerleyen dakikalarda. Onlar da özellikle M'Bayo'nun geliştirdiği ataklarda fırsatlar yakaladı. Son dakikalarda Adnan'ın direkte patlayan şutu konuk ekip adına büyük talihsizlikti. 
Futbol işte böyle enteresan bir oyun. Tatsız - tuzsuz geçen ilk yarıda iki gol olması, aksiyonun, temponun, organizasyonun, pozisyonun yaşandığı ikinci yarıda ise gol atılamaması ancak böyle açıklanabilir. 
Samsunspor bir puanla ligdeki durumunu iyice sağlamlaştırdı. Sakaryaspor ise umudunu gelecek haftalara bıraktı. 


</TEXT>
</DOC>
