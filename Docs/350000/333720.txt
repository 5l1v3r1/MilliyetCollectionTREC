<DOC>
<DOCNO> 333720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy21.html </URL>
<DATE> 2005/04/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan, İsrail Başbakanı Şaron ile görüştü 
</HEADLINE>
<TEXT>

     Başbakan Recep Tayyip Erdoğan, İsrail Başbakanı Ariel Şaron ile telefon görüşmesi yaptı. 
     Edinilen bilgiye göre, Başbakan Erdoğan, İsrail Başbakanı Şaron'u telefonla arayarak, 1 Mayıs'ta gerçekleştireceği ziyaret öncesinde görüş alışverişinde bulundu. 
     Ziyaretin çok olumlu geçeceğine inandığını ifade eden Erdoğan'ın, ''Haremi Şerif'te Gazze'den çekilme planına karşı gösteri yapan gruplara yönelik olarak aldığınız güvenlik tedbirlerini memnuniyetle karşıladık'' dediği bildirildi. 
     İsrail Başbakanı Şaron'un da Başbakan Erdoğan'a ''İlişkilerimizi ve işbirliğimizi pekiştirecek pek çok alan olduğunu görüyorum. Türkiye'nin ve şahsınızın bölgede önemli bir rol oynayacağınızdan ve Ortadoğu'nun refah, istikrar ve barışına çok önemli katkılarda bulunacağınıza inanıyoruz. Ortadoğu'daki gelişmelere müdahil olmanıza bu nedenle çok önem veriyoruz'' dediği öğrenildi. 
     Başbakan Erdoğan'ın da Şaron'a ''Şahsım ve ülkem olarak barış sürecine katkıda bulunabilirsek ne mutlu'' dediği bildirildi. 
     
</TEXT>
</DOC>
