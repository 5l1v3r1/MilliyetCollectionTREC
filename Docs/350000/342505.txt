<DOC>
<DOCNO> 342505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sondun29.html </URL>
<DATE> 2005/05/14/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Papadopulos " Mağusa Limanı yasadışı bir limandır" 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, KKTC’nin Gazimağusa limanının "yasadışı" bir liman olduğunu iddia etti. 
     Rum haber ajansına göre, gazetecilerin Rum Telekominikasyon Kurumu’nun CYTA Romanya’dan sipariş ettiği ve Gazimağusa limanına gelen kargoyla ilgili sorularını yanıtlayan Papadopulos, "Mağusa limanı yasadışıdır. Dolayısıyla oradan hiçbir mal ithal edilemez" dedi. Papadopulos, "Bu yolda yapılan girişimin, AB Yeşil Hat tüzüğünün ihlali olduğunu" savundu. 
     Rum yönetimi sözcü vekili Marios Garoyan da, CYTA’ya ait kargoyu, Türk makamlarının TIR’larla Rum tarafına gönderme çabasının "kasti bir girişim" olduğunu iddia etti. 
     Türk makamlarının bu girişiminin, "Yeşil Hat tüzüğünü ihlal ettiğini ve Rum hükümeti tarafından kabulünün mümkün olmadığını" belirten Garoyan, "Türk tarafının bunu bildiğini, ancak AB yetkililerinin Kıbrıs ziyaretinden yararlanmak amacıyla bu planlı girişimi yaptığını" öne sürdü. 
     CYTA’nın Romanya’dan sipariş ettiği kargolar, 12 Mayıs Perşembe günü KKTC’nin Gazimağusa limanına gelmiş, KKTC makamları da baz istasyonu taşıyan 5 TIR’ın, Lefkoşa’daki Metehan sınır kapısından Güney Kıbrıs’a iade edilmesine karar vermişti. Ancak Rum tarafı, KKTC’nin iyi niyetli yaklaşımını reddederek TIR’ların Güney Kıbrıs’a geçişine izin vermemişti. 
     
</TEXT>
</DOC>
