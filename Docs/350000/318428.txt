<DOC>
<DOCNO> 318428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/spor/ysenay.html </URL>
<DATE> 2005/02/25/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Beyaz bayrak 
</HEADLINE>
<TEXT>



UEFA Kupası'na "beyaz bayrak" çeken Fenerbahçe'nin hazin elenişi aynı zamanda Daum efendinin, Sarı - Lacivertliler'deki iflasının açık ifadesidir. 
Fenerbahçe'nin elindeki kadro Türkiye liglerinde elini kolunu sallayarak puan toplar. Bu gerçeğe kimselerin itirazı yoktur. Ancak Daum hocanın Fenerbahçe'de camiaya gelişinin ana ilkesi, kadro ve mantalite olarak yenilenme, yarışma kavramlarını geliştirerek, "Avrupa standartlarına yelken açan bir takım olarak" çıkış yapma mantığıdır. Ama gerçek, yukarıdaki maksatlarla "360 derece" ters düşmektedir. Çünkü Fener'in bu yıl ki Avrupa maceraları hiç de iç açıcı değildir. Sarı - Lacivertli ekip, Zaragoza gibi "İspanya taşralısı" takıma, hem sahasında, hem de deplasmanda çaresizlik içine sıkışarak yenilerek pes etmiştir. Kadro yeterliliği içeriğine rağmen, Avrupa düşüncelerinin teknik çıtaları arasındaki geçerli refleksleri ile yarışması imkansızdır bu kadronun... Öyleyse Daum'la yeniden mukavele yapmayı düşünmek bile esprisini yitirmiştir. Haaa yönetim, hocasında gelecek yıl da, benim gibi düşünenlerin dışında, bizlerin anlayamadığı kerametleri görebiliyorsa, buna da hiçbir itirazımız olamaz ve bizlere sadece "Tanrı'nın himayeleri Fenerbahçe'nin üstünde olsun" demek düşer... 

Gafil avlandı 
Zaragoza'nın sahasında Fener'i elemek için futbol oyununun hergeleliklerini maça süreceği gayet de iyi bilinmekteydi. Sahasına çekilip, Fenerbahçe'nin "maksatsız çıkışlarını" turu kurtarma adına hedef olan bir anlayışı sergileyerek, bizim gibi düşünenleri haklı çıkarmaktaydı Munoz... Fener'e işe yaramaz bölgelerde pas yapma boşluğunu özellikle bırakmıştı İspanyollar... Maksat Sarı - Lacivertliler'in pas yapma isteklerine, gol yaratma kulvarlarına "yalan aynaları tutmak" ve presle kapılan toplarla da İstanbul'da olduğu gibi Fener'i gafil avlamaktı. Öyle de oldu. Selçuk ilk yarıda yaptığı mantık dışı faulle ikramda bulundu İspanyollar'a "Buyurun tur sizin olsun" dercesine... Ama kabahat Selçuk'ta değildi ki... Fenerbahçe'nin sahasındaki oyunda bu futbolcuya biraz da haksızca "sesle tavır koyan taraftar" aslında Daum'un göremediği kadro yanlışını işaretlemek istiyor, ama Alman hoca ve soyunma odası kalabalığı, pazar günkü "7 gollü Kayseri oyununda" her sayı sonrası Selçuk'a koşuyor, tribünlere tekzip göndermeyi marifet sayarak, "Siz, bizi İspanya'da görün" demeye getiriyorlardı tavırlarını. 
Uzun lafa gerek yok... Fenerbahçe, Daum'la gelecek yıla girecekse, bu kararı verenlerin "yolları açık olsun" ... Ama dost ikazları biraz dikkate alınacaksa eğer, sakin düşünüp, ligi kovalamak ve de "Avrupa vitrinleri" adına yeni "düşünce fırtınalarına" soyunmak kaçınılmazdır. 


</TEXT>
</DOC>
