<DOC>
<DOCNO> 333523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/siyaset/siy03.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi zehirleyerek öldürmek istediler' 
</HEADLINE>
<TEXT>


Rahşan Ecevit, "Çeşit çeşit kuruluşlar var, onlardan bir tanesi bizi zehirleyerek öldürmek istedi" dedi 

ANKARA Milliyet 


Rahşan Ecevit, Yeni Şafak gazetesinde yer alan habere göre, ATR televizyonu için hazırlanan belgesel programına açıklama yaparken, daha önce de gündeme gelen, kendilerine yönelik suikast girişimleri olduğu iddialarını yineledi. Ecevit, "Sizi ve eşinizi zehirlediler mi " sorusuna, "Her şey olabilir, herkesin dostu olduğu kadar düşmanı da vardır. Fazla açamam, birilerini suçlamış olurum. Siyaseten ve sözle yok edemediklerini, bedenen yok etme ihtiyacından ileri geliyor. Çeşit çeşit kuruluşlar var, onlardan bir tanesi bizi zehirleyerek öldürmek istedi" yanıtını verdi. 
Bülent Ecevit ise, "Benim öyle bir izlenimim olmadı" dedi. Ecevit, 1977 seçimlerinden önce 29 Mayıs'ta Çiğli Havaalanı'nda bir saldırıya uğradıklarını, arkadaşları Mehmet İsvan'ın yaralandığını anlatırken, Türkiye'nin resmi envanterinde bulunmayan bir mermi bulunduğunu kaydetti. 
Ecevit, "Anlamaya çalıştık, anlayamadık" diye konuştu. 


</TEXT>
</DOC>
