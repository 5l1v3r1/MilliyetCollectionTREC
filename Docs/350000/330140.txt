<DOC>
<DOCNO> 330140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy13.html </URL>
<DATE> 2005/04/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ekşi'den Erdoğan'a "Çıkar talebinde bulunan gazetecileri açıkla" 
</HEADLINE>
<TEXT>

     Basın Konseyi Başkanı Oktay Ekşi, Başbakan Tayyip Erdoğan'ın ''kendisinden çıkar talebinde bulunan gazetecileri'' açıklamasını isteyerek, ''Mesleğimizde bu tür kişiler varsa, onların ayıklanması için Basın Konseyi olarak bize düşenleri yapmaya hazırız'' dedi. 
     Ekşi, yaptığı yazılı açıklamada, Başbakan Erdoğan'ın AK Parti Kadınlar Kolu 1. Olağan Kurultayı'nda bazı gazetecileri ''Hortumları kesildiği için çılgına döndüler'' diyerek suçladığını, Hürriyet Gazetesi'nin 3 Nisan 2005 tarihli sayısında da Fatih Altaylı'nın sorusunu yanıtlarken, ''gazeteci'' sıfatıyla randevu alan bazı kişilerin gizli planlarını ortaya koydukları, kimi zaman yatırım projesi, kimi zaman ihale, kimi zaman da kredi konulu taleplerini dile getirdiklerini söylediğini ifade etti. 
     Başbakan Erdoğan'ın ''Bunları açıklarsam hepsinin dengeleri bozulur'' dediğini belirten Ekşi, Erdoğan'ın ''Hortumları kesildiği için çılgına dönenler'' açıklaması için yaptıkları çağrıya cevap vermediğini ifade ederek, şunları kaydetti 
     ''Sayın Başbakan, böylece bir ahlaksızlığı kamuoyundan saklamış oldu. Şimdi Sayın Başbakan, Basın Meslek İlkeleri'nin 'Kamusal bir görev olan gazetecilik, ahlaka aykırı özel amaç ve çıkarlara alet edilemez' şeklindeki 3'üncü maddesini açıkça çiğneyenlerden söz ediyor. 
     Mesleğimizde bu tür kişiler varsa, onların ayıklanması için Basın Konseyi olarak bize düşenleri yapmaya hazırız. Ancak bunu yapabilmemiz için 'ahlaki değerler'e Sayın Başbakan'ın da en az bizim kadar sahip çıkması ve bu isimleri, kendisinden ne zaman ne istendiğini belirterek açıklaması gerekir. Aksi takdirde Sayın Başbakan'ın 'ahlaki değerlere sahip çıkma' konusundaki duyarlığından kuşku duymak zorunda kalırız. 
     Sayın Başbakan, herhalde 'hortumcular'ın ve 'meslek ahlakına aykırı davrananlar'ın dengelerini değil, 'ahlaki değerleri' korumakla yükümlüdür.'' 
     
</TEXT>
</DOC>
