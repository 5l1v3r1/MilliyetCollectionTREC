<DOC>
<DOCNO> 341151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun17.html </URL>
<DATE> 2005/05/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denktaş Rumlar'ın mülk siyaseti insanları silahlı kavgaya götürür 
</HEADLINE>
<TEXT>

     KKTC’nin 1. 
     Cumhurbaşkanı Rauf Denktaş, Rumların Kıbrıslı Türklere açtığı mal-mülk davalarının, Kıbrıs sorununu çözüme götürmeyeceğini, Rumların mülk konusundaki bu siyasetinin insanları silahlı kavgaya götüreceğini belirterek, "Rum aklını ve siyasetini değiştirmelidir" dedi. 
     Yeni çalışma ofisinde AA muhabirinin sorularını yanıtlayan Denktaş, KKTC hükümetinin Rumların mülk davaları konusunda müdafaa kararı aldığını ve hükümetin bu kararın arkasında duracağını belirterek, Kıbrıs Türklerinin Rumların oyununu görmesini ve artık buna göre kendine bir yol çizmesini istedi. Denktaş, "O yol da devleti ve egemenliği korumak yoludur. Türkiye’den kopmamak yoludur" dedi. 
     Denktaş, eski Rum yönetimi lideri Glafkos Klerides döneminde, Türkiye kökenli KKTC vatandaşlarıyla ilgili bilgilerin, İçişleri Bakanlığı’ndaki bir kişi tarafından, Rumlara para karşılığında satıldığını ve bu durumu rapor ettiğini söyledi. 
     Daha rahat bir ortamda olduğunu ifade eden Denktaş, İngiliz arşivlerini inceleyerek, Türkçe’ye çeviriyor. Denktaş, gazetelere yazı yazdığını ve Anadolu’nun her yerinden, "yürüdüğü yolun doğru yol olduğunu" teyit eden mesajlar aldığını belirtti. 
     
     KARPAZ’I ZİYARET 
     2.5 yıldan sonra ilk kez hafta sonu Karpaz Burnu’na kadar 
     gittiğini ve iki köyü ziyaret ettiğini anlatan Denktaş, "Bu da bana büyük bir ferahlık verdi" dedi. Köylülerin, Rumların mülk davaları nedeniyle büyük endişe duyduğunu ifade eden Denktaş, köylülere, Rum tarafından bu yönde gelen sesleri umursamamalarını, devletlerine ve tapularına sahip çıkmalarını söylediğini aktardı. Mal-mülk konusunun siyasi masada oturup halledileceğini kaydeden Denktaş, Rum tarafının Türk mallarını ya tahrip ettiğini ya da mecburi istimlak adı altında el koyduğunu söyledi. Denktaş, "Bunların tazminatını vermezken, Kıbrıslı Türkleri takip etmesi, AB’yi arkasına alarak bu çözümü yapması niyetlerini göstermiş olur, halkımızı da uyandırmış olur. Rum aklını değiştirmelidir, siyasetini değiştirmelidir. Bu akıl, ’Kıbrıs benimdir’ aklıdır. Kıbrıs iki halkın vatanıdır" dedi. Uzlaşmaya hazır olduklarını, ancak tapuların ayrı olması gerektiğini kaydeden Denktaş, "Bir daha bizi yeniden istilaya kalkamasınlar ve anlaşma kalıcı olsun. Bunu istiyoruz" ifadesini kullandı. Rum tarafının, Türk askerinin adadan çıkması yönündeki talebine de değinen Denktaş, "Rum tarafı kuzeyi istila etmek niyetinden vazgeçtiğini, kuzeyi tanımakla ispat ettiği gün tabiatıyla askerin sınırlarımızı koruması ihtiyacı ortadan kalkar, ona göre yeni bir anlaşma yapılır. Ama ’benim kuzeye gelmek hakkımdır, kuzeyi Türkten arındıracağım, bütün emlakımı gelip alacağım, bunlar hep haktır’ diye diye silahlanan Rum tarafı karşısında Türk tarafı garantörlük görevini yapıyor" diye konuştu. Türk halkının "aman ne oldum ne oluyorum" dememesi gerektiğini, ne olduklarının ortada olduğunu kaydeden Denktaş, devlet olduklarını, ekonomik olarak geçmişi bilmeyenlerin bugünü takdir etmeyebileceğini söyledi. Denktaş, ancak halkın verdiği mücadele ile bağımsızlığa kavuşulduğunu ve Türkiye’nin yardımları sayesinde hayal edilemeyecek yere gelindiğini ifade etti. KKTC’nin vatandaşları arasında ayrım olmadığını belirten Denktaş, "Papadopulos’un tahriklerine, Yunanistan’ın AB’yi Türkiye aleyhine el altından kullanmasına alışmalıyız. Bunlar karşısında soğukkanlı olmalıyız ve sağlam durmalıyız" dedi. 
     
     MÜLK DAVALARI 
     KKTC’nin 1. Cumhurbaşkanı Denktaş, Rumların Kıbrıslı Türkler aleyhine açtığı mal-mülk davalarının, Kıbrıs sorununu çözümsüzlüğe götüreceğine işaret ederek, "Çözüm olmaz, hiçbir şey yapamazlar" dedi. Denktaş, Rumların, Rum tarafında alacakları kararları kuzeyde icra edemeyeceğini, Rum tebligat memurlarının da kuzeyde görev yapamayacağını söyledi. Rumların celpnameleri mektupla da gönderdiğine işaret eden Denktaş, "Eğer herhangi bir kimse taahhütlü mektup beklemiyorsa ve şimdiye kadar hiç almamışsa bundan sonra da gelen taahhütlü mektubu almasın, iade etsin. Böylelikle Rumların oyununa gelmeyelim" dedi. 
     Tazmin komisyonu kurduklarını ve Rum yönetiminin, Rumların bu komisyona başvurmasını engellediğini belirten Denktaş, Rumların uzlaşma istemediğini, Kıbrıs’ın tümünü istediğini söyledi. Kıbrıs Türklerinin bunu görmesini ve artık buna göre kendine bir yol çizmesini isteyen Denktaş, "O yol da devleti ve egemenliği korumak yoludur. Türkiye’den kopmamak yoludur" dedi. 
     KKTC’de son günlerde asayiş olaylarının artması bahane edilerek heyecana kapılmanın ve Türkiye’den kimlikle girişlerin eleştirilmesinin doğru olmadığını ifade eden Denktaş, "Pasaport istensin gibi devamlı Türkiye’ye yönelik edebiyat ayıptır, günahtır ve yersizdir" diye konuştu. 
     
     "HÜKÜMETİN KARARI, TESLİMİYET DEĞİL MÜDAFAA KARARIDIR" 
     Denktaş, "KKTC hükümetinin, Rumların Kıbrıslı Türklere açtığı mülk davalarındaki tavrını nasıl buluyorsunuz " sorusuna karşılık, hükümetin konuyu değerlendirerek bir karar aldığını ve bunun da arkasında duracağını belirterek, şunları söyledi 
     "Yani teslimiyet kararı değildir, müdafaa kararıdır. Hükümetin temas ettiği avukatların gösterdiği yoldan bir müdafaa hattı çizilmiştir. Bunu görelim nereye gidecek. Benim kendilerine önerim, bizim zamanımızda bu konularda temas ettiğimiz İngiliz avukatlar vardır. Özellikle yabancıları İngiltere’de taciz edebilecekleri için, bu avukatlarla teması sürdürmelidirler. Bunların görüşlerini almalıdırlar. Bunları hatta Kıbrıs’a davet ederek, buradaki durumu göstermelidirler." Hafta sonu Karpaz’a giderken etrafa, bir Avrupa İnsan Hakları Mahkemesi’nin AİHM hakimi gözüyle baktığına işaret eden Denktaş, mal-mülk konusunun mahkeme yoluyla halledilmesinin mümkün olmadığını vurguladı ve "Ancak insanları silahlı kavgaya götürür" dedi. 
     Denktaş, her yerin değiştiğini, tarlaların apartmana dönüştüğünü, bu konunun karşılıklı tüm malların masaya getirilmesi suretiyle çözüleceğini söyledi. Denktaş, bunun için yıllar önce toplu değerlendirme, takas ve teminat önerdiklerini anımsattı. Denktaş, Türk tarafının, Rumlardan alacağının peşine düşmesi gerektiğini vurguladı. 
     
     "BİLGİLER RUMLARA SATILDI" 
     Rauf Denktaş, Rumların mülk davalarında, Kıbrıslı Türklerin kimlik kartı almak için verdiği bilgileri kullandığı yönündeki haberlerin anımsatılması üzerine, Rumların ellerine geçen her bilgiyi değerlendireceğini söyledi. 
     Rumların Türk tarafından parayla bilgi aldığına işaret eden Denktaş, şunları söyledi 
     "Klerides ile Annan planını zamanında konuşurken, ’Türkiye’den gelenler şu kadardır’ dediğimde, ’Denktaş, senin söylediğinin çok üstündedir, şimdi istersen sana mahalle mahalle listelerini getirebilirim’ dedi. Bizim de bilgimiz, bizim İçişleri Bakanlığı’ndan birisi bu bilgileri satmıştır. Bu gerçektir. Ben o günden bunun raporunu verdim. İçişleri Bakanlığı’ndan bir kişi o bilgileri maalesef Rumlara satmıştır." Denktaş, "Annan planı kapsamında BM’ye verilen Türkiye kökenli KKTC vatandaşlarının listesinin de Rumların eline geçtiği yönünde" iddialar olduğunun anımsatılması üzerine ise şöyle konuştu 
     " BM Genel Sekreteri’nin eski Kıbrıs Özel Temsilcisi Alvaro de Soto vermiş olabilir. Hiç şaşmam. Bizim elde edemediğimiz bu isim listesini de Soto Rumlara vermiş olabilir, yahut de Soto’nun etrafındaki bir memuru. Onun da etrafında bir hayli kaypak insan vardı çünkü." Bunların mesele yapılmamasını isteyen Denktaş, "Esas mesele bu devlete, bu egemenliğe sahip çıkmaktır. Şunu bunu neden ederek kendi moralimizi bozmayalım. Neyi müdafaa ettiğimizi, niçin müdafaa ettiğimizi bilelim" dedi. 
     
     "ORTADOĞU’YA ALLAH YARDIMCI OLSUN..." 
     Denktaş, Alvaro de Soto’nun BM’nin Ortadoğu Özel Temsilcisi olduğunun anımsatılması üzerine, "Kendisini kutlarım. Ortadoğu’ya Allah yardımcı olsun. İnşallah bize yaptığını Ortadoğu’ya yapmaz" ifadesini kullandı. 
     Denktaş, tarafların anlaşmadığı belgelerin referanduma sunulduğunu, de Soto’unun kendilerine en büyük kötülüğü bu şekilde yaptığını ifade ederek, de Soto’nun, 9 bin sayfalık son mühürlü Annan planını 23 Nisan’da öğleden sonra kendilerine getirdiğini, 24 Nisan’da da referanduma gidildiğini, "dünyanın hiçbir yerinde böyle rezilliğin yapılamadığını" söyledi. 
     Denktaş, "Türk hükümetinin Kıbrıs politikasını nasıl buluyorsunuz " sorusuna karşılık, Başbakan Recep Tayyip Erdoğan’ın, "Kıbrıs bizim canımız, Kıbrıs bizim her şeyimizdir, Kıbrıs’tan taviz verilmez" sözlerini anımsattı ve "Ben ona inanmak isterim ve inanırım. Ama ne zorluklar içerisine girdiklerini, Annan planını kabul etmekle herhalde kendileri de görmektedirler. Vadedilenlerin hiçbiri ne bize ne Türkiye’ye verilmiş değildir" dedi. 
     Görevi 24 Nisan’da devrettiği Cumhurbaşkanı Mehmet Ali Talat’la bir araya gelmediğini ve birkaç kez telefonla ülke meselelerini konuştuğunu ifade eden Denktaş, "Yeni yaşamınıza alıştınız mı " sorusuna, "Hem de nasıl, bal gibi" karşılığını verdi. 
     
</TEXT>
</DOC>
