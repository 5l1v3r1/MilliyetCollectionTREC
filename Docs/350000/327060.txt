<DOC>
<DOCNO> 327060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy15.html </URL>
<DATE> 2005/03/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
''Romanya'daki Türk yatırımcılar gerçek bir başarı öyküsüdür'' 
</HEADLINE>
<TEXT>

     Romanya Dışişleri Bakanı Mihai-Razvan Ungureanu, Türkiye ile Romanya arasında çok iyi ilişkiler olduğunu belirterek, Türkiye'nin yılda 3 milyar dolarlık ticaret hacmiyle Romanya'nın dördüncü büyük ticaret ortağı haline geldiğini söyledi. 
     AA'nın sorularını yanıtlayan Ungureanu, Romanya'da Türklerin gıda, tekstil ve bankacılık sektörlerinde önemli yatırımları olduğunu belirtti ve ''Romanya'daki Türk yatırımcılar gerçek bir başarı öyküsüdür'' diye konuştu. 
     Türk yatırımcıların Romanya'ya gelen ilk yatırımcılar olduğunu ifade eden Ungureanu, ''Önemli kapılar açtılar, örnek oldular'' dedi. Ungureanu, iki ülke arasında doğrudan enerji hatları oluşturulmasına büyük önem verdiklerini de söyledi. 
     Ungureanu, ülkesinin 2007 olarak planlanan AB üyeliğinin ertelenme olasılığının son dönemde dile getirildiğinin hatırlatılması üzerine, AB ile entegrasyonda kendilerine önceden bir rota çizmiş olduklarını ve bu yolda daha dikkatli yürümeleri gerektiğini belirtti. 
     Hükümetlerinin henüz 3 aydır görev başında olduğunu ve ellerinde tamamlamaları gereken işlerin listesinin bulunduğunu ifade eden Ungureanu, bu listenin başında da yolsuzluk konularının geldiğini kaydetti. 
     Ungureanu, atılan adımların sonucunda ülkesinin planlandığı gibi 2007 yılında AB ile entegrasyonu tamamlayabileceğine inandığını bildirdi. 
     Özellikle adalet ve içişleri alanlarında önemli reformlara imza attıklarına işaret eden Ungureanu, bunların uygulanması aşamasında olduklarını belirtti. 
     Yolsuzlukla mücadelenin birçok yöntemi olduğunu söyleyen Ungureanu, bugüne dek önemli adımlar atıldığını, ''yolsuzluk konusunda sonuçlardan çok nedenler üzerinde durulmasının'' daha kalıcı çözüm getireceğini bildirdi. 
     Yolsuzluğun yasal tanımını değiştirdiklerini, yolsuzluğun artık ikincil derece suç değil, Romanya ulusal güvenliğine tehdit olarak tanımlandığını anlatan Ungureanu, bir yandan da yolsuzluğun nedenlerini ortadan kaldırmaya yönelik çalışmaları çerçevesinde yeni bir vergi sistemi geliştirmekte olduklarını kaydetti. 
     
     AB'NİN HIRVATİSTAN KARARI 
     AB'nin Hırvatistan ile müzakerelere başlamayı ertelemesi ve bu kararın Türkiye için uyarı niteliği taşıdığı yönündeki yorumlarla ilgili olarak da Ungureanu, objektif bir perspektiften bakıldığı zaman genişleme sürecinin netlik kazanmaya başladığını söyledi. 
     Genişleme hareketinin Avrupa'nın bugüne kadar karşı karşıya kaldığı en önemli tarihsel olaylardan biri olduğunu ifade eden Ungureanu, özellikle Avrupa Parlamentosu'nun karar verme süreci içinde daha etkin hale geldiğinin altını çizerek, ''Öyle görünüyor ki genişleme, siyasi kararın ardından heyetler arasında yapılan teknik nitelikli görüşmeler değil, en sonunda yine bir siyaset konusu haline geldi, bu da Hırvatistan ve ardından Türkiye'nin anlaması gereken ve karşı karşıya kaldığı durumdur'' diye konuştu. 
     
</TEXT>
</DOC>
