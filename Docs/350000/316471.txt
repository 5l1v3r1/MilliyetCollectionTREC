<DOC>
<DOCNO> 316471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy30.html </URL>
<DATE> 2005/02/18/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
Kocaoğlu, Yüksel'in doğruları söylediği için görevden alındığını söyledi 
</HEADLINE>
<TEXT>

     İzmir Büyükşehir Belediye Başkanı Aziz Kocaoğlu, CHP İzmir İl Başkanı Alaattin Yüksel'in Genel merkez tarafından görevden alınması konusunda, ''Yüksel'in sadece doğruları söylediği için görevden alınmasına karşı çıkıyorum, ölünceye kadar da karşı çıkacağım'' dedi. 
     CHP Genel Merkezi tarafından görevden alınan CHP İzmir İl Başkanı Alaattin Yüksel, Küba gezisinden dönüşü sırasında Adnan Menderes Havalimanı'nda partililer tarafından karşılandı. Yüksel, buradan uzun bir araç konvoyuyla Kültürpark İsmet İnönü Kültür Merkezi'ne geçti. Yüksel'e İzmir Büyükşehir Belediye Başkanı Kocaoğlu'nun yanı sıra bazı milletvekilleri eşlik etti. 
     Yüksel, CHP Genel Başkanı Deniz Baykal aleyhine atılan sloganlar arasında burada toplanan partililere yaptığı konuşmada, ''Bugün gösterdiniz ki, bu ruh, bu birlik Alaattin Yüksel'in il başkanlığı veya İzmir il yönetim kurulunun görevden alınması değildir. Bu sizin, özgür iradenizi görevden almaktır. Sizi görevden aldılar'' dedi. 
     Yüksel, görevden alınacak bir suç işlemediğini, yerel ve genel seçimlerde CHP'yi İzmir'de birinci parti yaptıklarını söyledi. Siyaseti kendileri için sıçrama yeri görmediklerini, partiyi sıçratmak için çalışma yürüttüklerini anlatan Yüksel, konuşmasını şöyle tamamladı 
     ''Baykal ile gençlik yıllarımda siyaset yaptığımda, sayın İsmet İnönü'ye kurultayda yüzde 51 oy aldığında 'yüzde 51 ile İnönü gitmeli' diyordu. Bu kurultayda sayın Baykal yüzde 54 oy aldı. Yüzde 54 ile orada oturulmaz. Atatürk ve Gandi'nin yaşam sırlarını zaman zaman okurum. Onlar, başarmanın mümkün olmadığı durumlarda yılgınlığı, umutsuzluğa düşülmemesini öğütler. Ayaktayız, CHP'yi iktidara taşımak için yola çıkıyoruz.'' Daha sonra, İzmir Milletvekili Hakkı Ülkü, 41 milletvekilinin imzaladığı, görevden alınmayı kınayan metni okudu. 
     
     BÜYÜKŞEHİR BELEDİYE BAŞKANI KOCAOĞLU 
     İzmir Büyükşehir Belediye Başkanı Aziz Kocaoğlu da, Belediye Başkanı seçildiği günden beri parti içindeki çekişmelere, tartışmalara müdahil olmadığını bildirdi. Kocaoğlu, şöyle dedi 
     ''İzmir'in belediye başkanı olmam sıfatıyla siyasete karışmadım, müdahil olmadım. Çünkü belediye başkanlığı böyle bir görev, böyle bir misyon yüklüyordu. Ama 35 yıllık mücadele arkadaşım, beraber büyüdüğümüz, hiç bir zaman ayrılmadığımız, İzmir'de efsane olmuş, mit olmuş, partiyi İzmir'de hem yerelde hem genelde iktidara taşımış, birinci parti yapmış, hepimizde emeği olan Alaattin Yüksel'in, sadece ve sadece kurultay sürecinde başka bir genel başkan adayını desteklediği, yahut partide doğruları söyleme hakkını kullandığı için il başkanlığından alınmasına karşı çıkıyorum. Ölünceye kadar karşı çıkacağım. Bizi buraya örgüt getirdi. Görevi, görevleri ancak örgüt alır düşüncesini taşıyorum.'' Toplantıya CHP Milletvekilleri Hasan Ören Manisa , Nejat Gencan Edirne , Mehmet Kesimoğlu Kırklareli , İsmail Özay Çanakkale , Yüksel Çorbacıoğlu Artvin , Sıdıka Sarıbekir İstanbul ve Hakkı Ülkü İzmir katıldı. 
     Toplantıya katılanlar yakalarında ''Kara Gözüktü Hareketi'' yazılı etiketler taşıdılar. 
     
</TEXT>
</DOC>
