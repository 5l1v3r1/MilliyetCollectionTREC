<DOC>
<DOCNO> 309915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy01.html </URL>
<DATE> 2005/01/27/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Başkent'te "çekilme" söylentileri 
</HEADLINE>
<TEXT>

     ANKARA Milliyet 

Başkentte dün akşam CHP'nin olağanüstü kurultayında aday olması beklenen Zülfü Livaneli ile Hurşit Güneş'in yeterli imzaya ulaşamadıkları için adaylıktan çekilecekleri söylentileri yayıldı. Güneş'in, 260 imzaya ulaşma ihtimalinin çok düşük olması nedeniyle çekilmesine kesin gözüyle bakılırken, Livaneli cephesi söylentileri "manüplasyon" olarak nitelendirdi. 
     Şişli Belediye Başkanı Sarıgül ile görüşmesinden sonra Ertuğrul Günay ve Hasan Fehmi Güneş ile biraraya gelen Livaneli'nin bu cephenin de desteğini aldığı belirtildi. 
     Livaneli akşam aatlerinde de seçim bürosunda milletvekilleri ile toplandı. Livaneli'ye yakın milletvekilleri çekilme söylentilerini "Sarıgül görüşmesinden önce olsa bu tür söylentiler tutardı. Ancak şimdi tam şahlanışa geçiyoruz. Kazanacağımıza olan inancımız artıyor" diye yorumladı. Livaneli'nin de "Bugünkü koşullarda adaylık kararım sürüyor" ifadelerini kullandığı kaydedildi. 
     Genel merkez cephesi ise Sarıgül ekibinin 178, Livaneli'nin 33 imzada kaldığını savundu. Ancak Sarıgül ekibi 500 imzaya ulaştıklarını, Livaneli ekibi de 260'ı geçtiklerini iddia etti. 
     
</TEXT>
</DOC>
