<DOC>
<DOCNO> 343285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko07.html </URL>
<DATE> 2005/05/17/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kamu toplu iş görüşmeleri için ilk randevu 19 Mayıs'ta... 
</HEADLINE>
<TEXT>

     Yaklaşık 400 bin kamu işçisini ilgilendiren toplu iş sözleşmesi görüşmelerinde, Hükümetle Türk-İş arasındaki ilk görüşme 19 Mayıs’ta gerçekleştirilecek. 
     Türk-İş yönetimi toplu iş sözleşmesi görüşmelerinden sorumlu Devlet Bakanı Mehmet Ali Şahin’le akşam yemeğinde buluşacak. 
     2005-2006 yıllarını kapsayan kamu kesimi toplu iş 
     sözleşmesi görüşmeleri kapsamında toplam 371 bin 129 işçinin 2 yıllık ücret zamları belirlenecek. Görüşmeler sonucunda imzalanacak toplu iş sözleşmeleri ise çoğunlukla ocak, şubat ve mart aylarından yürürlüğe girecek. Toplu iş sözleşmesi görüşmelerinde sendikalar arasında eşgüdümü sağlamak amacıyla oluşturulan ve Türk-İş yönetimiyle 6 sendikanın genel başkanından oluşan "Kamu Toplu İş Sözleşmeleri Koordinasyon Kurulu" bugün Hükümetle yürütülecek görüşmelerde izlenecek stratejiyi belirleyecek. Daha sonra da Türk-İş yönetimi Hükümet adına toplu görüşmelerden sorumlu Devlet Bakanı Mehmet Ali Şahin ile 19 Mayıs’ta akşam yemeğinde biraraya gelecek. Söz konusu görüşmede Türk-İş yönetiminin kamu kesimi toplu iş sözleşmelerine ilişkin taleplerini Bakan Şahin’e iletmesi bekleniyor. 
     
     THY VE TELEKOM’DA GREVE DOĞRU 
     Öte yandan, toplu iş sözleşmesi görüşmelerine şubat ayında başlanan Karayolları Genel Müdürlüğü, Türk Telekom, Posta İşletmesi Genel Müdürlüğü ve Türk Hava Yolları’nda yaklaşık 70 bin işçi adına yürütülen görüşmelerde sona yaklaşıldı. Söz konusu iş yerlerinde iki aylık müzakere süreci geçen ay sonunda tamamlandı. Bu iş yerlerinde bir aylık arabulucu aşamasında anlaşma sağlanamaması durumunda grev kararının alınması öngörülüyor. 
     Diğer sendikaların örgütlü oldukları iş yerlerinde ise görüşmeler devam ediyor. Bu iş yerlerinde de iki ay içinde anlaşma sağlanamaması durumunda grev kararı alınması bekleniyor. 
     
     ÇALIŞMA SÜRESİ DEĞİŞTİRİLMEK İSTENİYOR 
     Şimdiye kadar sendikalarla kamu işveren sendikaları arasında yürütülen görüşmelerde, özellikle İş Yasası’nda bulunan esnek çalışma koşullarının toplu iş sözleşmesine yansıtılmasını istiyor. İşçi sendikaları ise kuralsızlık getireceği gerekçesiyle bu talebi kabul etmiyor. 
     Görüşmelerde, çalışma süresinin esnekletirilmesi ve İş Yasası’nda günde 11 saata kadar fazla mesai olmaksızın çalıştırılma önerilerinin en çok zorlanılacak değişiklik olarak değerlendiriliyor. Bu durumda da işin özelliğine göre bu iş yerlerinde günde 11 saat çalışma olanağı getirildiğinde, haftanın diğer günlerinde izinli veya kısa süreli çalıştırmayla fazla mesai ödenmesinin önlenmesinin amaçlandığı savunuluyor. 

ANKA 
     
</TEXT>
</DOC>
