<DOC>
<DOCNO> 345749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo52.html </URL>
<DATE> 2005/05/25/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Emre Aşık Bursa'da mağaza açtı... 
</HEADLINE>
<TEXT>

     Beşiktaş’ın deneyimli futbolcusu Emre Aşık, ablalarıyla birlikte Bursa’da mağaza açtı. 
     Kükürtlü Mahallesi’nde, 0-17 yaş çocuk ve genç odası mobilyaları satan mağazanın açılışına, Bursa Valisi Oğuz Kağan Köksal, Bursa Emniyet Müdürü Hüseyin Çapkın, Emre’nin takım arkadaşları Ali Güneş, Mustafa Doğan, İbrahim Toraman ve M.Koray Avcı ile kalabalık davetli topluluğu katıldı. 
     Mağazının açılış kurdelesini vali Köksal, emniyet müdürü Çapkın ve Emre birlikte kesti. 
     Emre, önce Türkiye’ye daha sonra da dünyaya açılmak istediklerini belirterek, "Mağaza zincirinin 3’ncüsünü memleketim olan Bursa’ya açmayı uygun gördük" dedi. 
     Açılışta gazetecilerin sorularını da yanıtlayan Emre, "Tranfer teklifleri var mı, Beşiktaş’tan ayrılmayı düşünüyor musunuz " yönündeki bir soruya, "Beşiktaş ile 1 yıllık daha sözleşmem var. 
     Gelen teklifler var ama ben Beşiktaş’ta mutluyum ve ayrılmayı düşünmüyorum" yanıtını verdi. 
     Beşiktaş’ın sezon ortasında Çaykur Rizespor’dan renklerine bağladığı M.Koray Avcı da, siyah-beyazlı taraftarların gelecek yıl çok başarılı bir Beşiktaş izleyeceklerini savundu. 
     Ligin ikinci yarısında takımın başına Rıza Çalımbay’ın gelmesiyle Beşiktaş’ın büyük bir çıkış yakaladığını dile getiren Avcı, "Eğer sezon başındaki puan kayıpları olmasaydı, biz de şampiyonluk yarışında olurduk. Fenerbahçe’yi şampiyonluğundan dolayı teşekkür ediyorum. 
     Gelecek yıl Beşiktaş çok başarılı olacak. UEFA Kupası’nda da gidebildiğimiz yere kadar gitmek istiyoruz" diye konuştu. 
     Açılışta hazır bulunan Ali Güneş ise Fenerbahçe’nin çok üstün bir performans sergileyerek şampiyon olmadığını söyledi. 
     Beşiktaş’ın, ilk yarıdaki şanssız puan kayıpları nedeniyle zirve yarışından erken koptuğunu, Galatasaray’ın da yeterli direnci gösteremediğini anlatan Ali Güneş, Beşiktaş’ın çok iyi bir kadrosu bulunduğunu, gidenlerin yerine yapılacak birkaç takviyeyle çok daha iyi bir konuma gelebileceklerine değinerek, "Aslında iyi bir takımız. 
     İlk yarıda şanssız puan kayıpları olmasaydı, daha farklı bir duruma gelebilirdik. Seneye daha farklı olacak. Lige iyi başlayıp, sezon sonunda şampiyonluğa ulaşmak için elimizden geleni yapacağız" diye konuştu. 
     
</TEXT>
</DOC>
