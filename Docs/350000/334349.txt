<DOC>
<DOCNO> 334349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/ygokce.html </URL>
<DATE> 2005/04/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tarihe kayıt 
</HEADLINE>
<TEXT>



Bu maç, her yönüyle derbilerin unutulmaz mücadeleleri arasında çok özel, tarihi bir yere sahip olacaktır. Hem Fenerbahçe, hem Beşiktaş, hem de ilk derbisini yöneten Bülent Demirlek için... 
İki takım da birbirlerine karşı yürek hoplatan, soluk kesen ve alkışı hak eden çabalarla dürüstçe, kazanmak için oynadılar. Fenerbahçe sahasındaki krallığına toz kondurmamak için olağanüstü dikkatli, tedbirli ve her zamanki gibi ataktı. Beşiktaş ise ligdeki durumu ve kadrosunun kapasitesi ne olursa olsun, giydiği nostalji formalarının hakkını vermek için ruhuyla oyuna ağırlığını koyuyor, skor tabelasının sürekli önde giden takımı oluyordu. 
Daum, bildiğimiz gibi taşları yine oynak kullandı. Aurelio'nun yanına Selçuk'u vererek orta alanı daha sağlam tutması anlaşılır bir şeydi. Ancak Anelka'nın hücum gücünü, kale ağzındaki yaratıcılığını, orta alandan pozisyon hazırlamadaki yeteneklerini unutmuş, anlaşılmaz biçimde Fransız'ı sağ kanatta görevlendirmişti. 

Tedirgin görüntü 
Beşiktaş'a bakacak olursak... Çalımbay'ın Anelka'yı durdurmak için solda stoper olarak Ali Güneş'i görevlendirmesi kötü bir sürprizdi. Üst üste çalımlar yiyerek morali bozulan Ali Güneş, Rıza'nın da doğruyu görmesiyle asli yerine sağa döndü. Bu değişiklik, Beşiktaş'ın savunmadaki direncini artırıyor, ne var ki kesilen ve kazanılan topların hücuma dönmesini engelliyordu. Beşiktaş, Çalımbay'ın uyarılarına rağmen rakibine üst üste ölü top kullanma fırsatları sunarak tedirgin bir takım görüntüsü verdi. Ancak Cordoba, Ahmet Dursun ve Tümer'in oluşturduğu pas zincirinde Tümer'in Luciano'yu ekarte edip Deniz'den kaçarak attığı gol Beşiktaş adına tarihin başlangıcı oldu. Sonrası karşılıklı yıldız savaşlarıydı. Luciano, Carew, Alex, İbrahim Akın... Birbirinden güzel ve şık goller izledik. 

Onurla, gururla 
Gelelim Demirlek'e... Cordoba'nın Tuncay'a yaptığı hareket tartışmaya açıktı... Ancak sonradan Cordoba'nın kırmızı kartla sonuçlanan itirazlar, yere şişe atma ve ikinci sarı kartı görme olayı Demirlek adına taşıyamadığı bir derbi hükmü yarattı. Cordoba'nın ilk sarı kartını Pancu'nun oyuna girişi sırasında değişikliği beklerken görmesi, Demirlek'in bizce yanlış bir kararıydı. İkinci sarı da tartışılır. Yine de bu maçı hakem bulamacıyla sulandırmayalım... 
Beşiktaş onurla, gururla, inançla mücadele ederek son 15 dakikasını Pancu'nun zorunlu kaleci olarak oynadığı maçta penaltıdan yediği beraberlik golüne Koray'la karşılık vererek hem takım gururunu yaşadı, hem gücünü kabul ettirdi, hem de derbilerin tılsımını... 




</TEXT>
</DOC>
