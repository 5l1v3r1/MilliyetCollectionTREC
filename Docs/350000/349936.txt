<DOC>
<DOCNO> 349936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun37.html </URL>
<DATE> 2005/06/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Schröder, genişleme isteğini yineledi 
</HEADLINE>
<TEXT>

     Almanya Başbakanı Gerhard Schröder, bir kez daha Avrupa'nın entegrasyonu ve genişleme sürecinin sürdürülmesinden yana olduğunu söyledi. 
     Schröder, bugün başkent Berlin'de Makedonya Başbakanı Vlado Buçkovski ile bir araya geldi. 
     Gerhard Schröder, görüşmeden sonra yaptığı açıklamada, Avrupa'nın entegrasyonu ve genişlemesinin sürdürülmesi gerektiğini belirterek, Avrupa fikrinin yok edilmesi ile zorlu günlerden sonra entegrasyon ve genişleme sürecine devam edilmesi arasında bir karar vermek durumunda olduklarını kaydetti. 
     Balkanların batısındaki ülkelerin AB ve NATO ile yakınlaştırılmaları gerektiğini ifade eden Schröder, bu ülkelerin ne zaman AB'ye girebilecekleri konusunda henüz bir şey söyleyemeyeceğini, ancak Makedonya'nın, gerçekleştirdiği reformlardan dolayı büyük şansı olduğunu söyledi. 
     Buçkovski de ekim ayında Kosova'nın statüsüne ilişkin olarak yapılacak müzakerelere işaret ederek, hükümetinin, Belgrad ile Priştine yönetimleri arasında kabul edilecek her türlü karara saygı göstereceğini, ancak bu kararların ülkesinin toprak bütünlüğünü tehdit etmemesi gerektiğini belirtti. 
     Buçkovski, Schröder'e Avrupa'nın entegrasyonu ve genişlemesi konusunda verdiği ''açık mesaj'' için de teşekkür etti. 
     
</TEXT>
</DOC>
