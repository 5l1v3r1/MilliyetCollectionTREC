<DOC>
<DOCNO> 342614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur35.html </URL>
<DATE> 2005/05/14/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Shakira Antalya'da alışveriş yaptı... 
</HEADLINE>
<TEXT>

     Kolombiyalı ünlü pop sanatçısı Shakira, Antalya’nın Serik ilçesi’nde bir bakkaldan, kuru fasulye, nohut, pirinç, makarna, bisküvi, gofret, dondurma satın aldı. 
     Alman Devlet Televizyonu ZDF’de yayınlanan ve Almanya’nın en çok izlenen programı olarak gösterilen "Bahse Var mısın" adlı televizyon programının çekimleri için Antalya’ya, erkek arkadaşı Antonio de Rua ile gelen Shakira, kent merkezindeki bir otelde bir süre dinlendi. 
     Shakira daha sonra kaldığı otelden ayrılarak, bir minibüsle yarın gece yayınlanacak televizyon programının gerçekleştirileceği Aspendos Antik Tiyatrosu’na gitti. 
     Shakira ve beraberindekiler, Serik İlçesi’nden geçerken, Antalya-Alanya karayolundaki bir bakkala uğradı. Yardımcılarıyla birlikte bakkala giren Shakira, yaklaşık 10 dakika kaldığı bakkaldan kucağında, kuru fasulye, nohut, pirinç, makarna, bisküvi, gofret ve dondurma paketleriyle çıktı. Buzdolabından dondurmasını seçen Shakira, bir de dergi satın aldı. Shakira’nın alışveriş karşılığında 22 YTL ödediği öğrenildi. 
     
</TEXT>
</DOC>
