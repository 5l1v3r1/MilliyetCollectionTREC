<DOC>
<DOCNO> 300387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/ekonomi/aeko.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolarda hızlı düşüş 
</HEADLINE>
<TEXT>


Bush yönetiminin doların düşüşünü önlemeyeceğine yönelik söylentilerle dolar, euro karşısında değer yitirirken, parite 1.3507'ye kadar çıkarak rekor kırdı 

EKONOMİ SERVİSİ 

Euro, dolar karşısında bir rekor daha kırdı. Parite 1.3507'ye çıkarken son rekorda ABD'de George W. Bush yönetiminin doların düşüşünü önlemek için harekete geçmeyeceğine yönelik söylentiler etkili oldu. Dolar, Japon Yeni'ne karşı ise 104.83'ten 103.93'e kadar düştü. Doların değer kaybında ABD ekonomisindeki bütçe ve cari açıkların etkili olduğu biliniyor. Euro - dolar paritesinin bundan önceki rekoru 7 Aralık'ta kırılmış ve parite 1.3470'e kadar çıkmıştı. 

'Felakete gidiyoruz' 
Fransa Maliye Bakanı Herve Gaymard, 'Gelişmiş ülkelerin eşgüdümlü bir para politikası izlememeleri durumunda dünyanın bir ekonomik felaket riskine gireceği' uyarısında bulundu. Gaymard, şubat ayında yapılacak G - 7 toplantısında sanayileşmiş ülkelerin dünya ölçeğinde eşgüdümlü bir para yönetimi üzerinde anlaşması gerektiğini söyledi. 
ABD'nin dünya çapında ortak hareket etmenin önemini anlaması gerektiğini belirten Fransa Maliye Bakanı, ABD, Avrupa ve Asya birlikte hareket etmediği ve bugünkü eşgüdümden uzak durum devam ettiği takdirde, dünya ekonomisinin bir felakete sürükleneceğinin düşünülebileceğini ifade etti. Gaymard, daha önceki bir açıklamasında da ABD Doları'nın değer kaybetmesini Fransa'nın ekonomik büyümesi önündeki 'bir numaralı risk faktörü' olarak nitelemişti. 
ABD Doları'nın euro karşısında rekor gerilemesi, ihraç ürünlerinin göreli fiyatlarını artırarak rekabet gücünü azalttığı için Avrupa iş çevrelerinde kaygı uyandırıyor. 


</TEXT>
</DOC>
