<DOC>
<DOCNO> 342184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko15.html </URL>
<DATE> 2005/05/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Petrol fiyatlarında hızlı gerileme... 
</HEADLINE>
<TEXT>

     Doların önemli paralar karşısında güçlenmesi ve ABD’nin stoklarında kaydedilen artış, uluslararası borsalarda petrol fiyatlarının 48 dolar sınırına kadar gerilemesini sağladı. 
     New York Borsası’nda dünkü 2 dolarlık düşüşünün ardından bugün de 13 sent gerileyen ABD hafif petrolünün varil fiyatı 48.41 dolara indi. 
     Londra Borsası’nda işlem gören Brent petrolünün varil fiyatı ise dün 1.61 dolar gerilemişti. Borsada bugün de 33 sent gerileyen Brent petrolü 48.01 dolardan satılıyor. 
     Üye ülke petrollerinin ortalaması alınarak hesaplanan OPEC’in sepet fiyatı da borsalardaki son hareketleri izleyerek 45.87 dolara düştü. 
     ABD’de son açıklanan verilerden dış ticaret açığının beklentilerin altında gelmesi ve perakende satışların güçlü seyretmesiyle önemli paralar karşısında son ayların en yüksek seviyesine çıkan doların, petrol fiyatlarındaki gerilemeyi kolaylaştırdığını belirten Avustralya bankası Commonwealth’ın enerji analistlerinden David Thurtell, "Bu gerileme 47 dolara kadar sürebilir. Fakat bu seviyeye yaklaşıldığında OPEC ülkelerinden üretimin kısılması yönünde seslerin yükseldiğini görebiliriz" dedi. 
     
</TEXT>
</DOC>
