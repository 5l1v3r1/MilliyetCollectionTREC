<DOC>
<DOCNO> 343980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko13.html </URL>
<DATE> 2005/05/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Otomotivde yaz hareketliliği... 
</HEADLINE>
<TEXT>

     Çukurova’da, hava sıcaklığının artması dolayısıyla yaz aylarında sahil ve yaylaların tercih edilmesi, vatandaşın toplu taşıma araçlarını kullanmak ve güneş altında da yürümek istememesinin özellikle ikinci el otomotiv piyasasına canlılık kazandırdığı bildirildi. 
     Geçen yıl hurda indirimi uygulanması nedeniyle satış yapamamaktan yakınan ikinci el araç satışı yapan galericilerin yüzü, hava sıcaklıklarının artmasıyla gülmeye başladı. 
     Özellikle geçen yıl hükümet tarafından uygulanan, sıfır kilometre araç satışına yönelik teşviklerden büyük oranda etkilendiklerini, satışlarının taban yaptığını ifade eden galericiler, adeta dört gözle bekledikleri yaz ayının gelmesiyle rahat bir nefes aldılar. 
     Sıcak havalarda toplu taşıma araçlarını kullanmak istemeyen ve güneş altında yürümekten de kaçınan vatandaşın, otomobil satın almak amacıyla galerileri ziyaret etmeye başlaması, özellikle ikinci el piyasasının hareketlenmesine neden oldu. 
     Adana Oto Alım Satım Komisyoncuları ve Galericiler Odası Başkanı Ali Çırak, daha önce 20 yaş ve üstü araçların firmalara iadesinde tanınan ÖTV avantajından dolayı mağdur duruma düştüklerini, 38 bin YTL değerindeki aracın fiyatının 24 bin YTL’ye kadar gerilediğini söyledi. 
     Çırak, il merkezindeki yaklaşık 500 oto galericisinin sıfır kilometre otomobillerdeki kampanyalar nedeniyle geçen yılı kötü geçirdiğini ifade ederek, "Bırakın satış yapmayı, galerilere fiyat sormak için bile gelen yoktu. Galeriler ve plazalardaki yüzlerce ikinci el otomobile müşteri bulunamıyordu" dedi. 
     
     TATİL KEYFİ OTOMOBİL 
     Yaşanan olumsuz piyasa şartlarına karşın ümitlerini kesmediklerini anlatan Çırak, tatile çıkışların başlamasıyla hareketlilik gözlendiğini belirtti. 
     Çırak, yaz mevsimini hem araçsız geçirmek hem de yüksek kira ücreti ödemek istemeyen vatandaşların, birkaç ay için de olsa oto alımına yöneldiklerini vurguladı. 
     İnsanların, kiralama şirketlerinde günlüğü 70 YTL’den başlayan ücretleri fazla bulduğunu, bu nedenle pazarlar ve galerilerden otomobil satın almaya başladıklarını vurgulayan Çırak, şöyle devam etti 
     "Parasını, bu günler için bir köşede bekleten vatandaş, tatillerde gezi ve eş-dost ziyaretinde sorun yaşamamak için birkaç hafta ya da aylığına otomobile bağlıyor. Şu sıralarda bu nedenle galerilerde bir hareketlilik yaşanıyor." Çırak, bu yöntemi benimseyen kişi sayısının hayli yüksek olduğunu, uygulanan yöntemin galericilerin de işine geldiğini, en azından piyasayı hareketlendirdiğini kaydetti. 
     Bu arada, ÖTV zammının da durgunluğu büyük ölçüde giderdiğini ifade eden ve galeriler haricinde ikinci el otomobil satışının yasaklanması gerektiğini savunan Çırak, "Ekmek nasıl fırından alınırsa, otomobil de galeriden alınmalıdır. Ayrıca, galeri haricindekiler vergi vermiyorlar. Bu da ekonomik anlamda bir kayıp yaratıyor" diye konuştu. 
     
     SIFIR KİLOMETREDE OKUL AÇILIŞI VE YENİ MODEL 
     Çukurova Yetkili Otomotiv Satıcıları Derneği Başkanı Süleyman Onatça da, özellikle Ege ve Akdeniz Bölgesi’ndeki vatandaşların, sıcak havalarda yaylalara ve sahil kenarlarına yöneldiğini vurguladı. 
     Onatça, bu nedenle hem sıfır kilometre hem de ikinci el otomobil satışlarında bir artış yaşandığını vurguladı. 
     Mayıs ayı sonunda başlayan satış artışının Ağustos ayında durduğunu ifade eden Onatça, Eylül ayında okulların açılmasıyla yeniden bir hareketlilik yaşanacağını belirtti. 
     Onatça, özellikle sıfır kilometre otomobil satışlarında Ağustos ayında 2006 model araçların piyasaya çıkmasıyla bir hareketliliğin yaşanmasını beklediklerini söyledi. 
     
</TEXT>
</DOC>
