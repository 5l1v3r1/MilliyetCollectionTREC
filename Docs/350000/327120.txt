<DOC>
<DOCNO> 327120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur10.html </URL>
<DATE> 2005/03/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türk bayraklı tişört giyen Demirkazık'a dava 
</HEADLINE>
<TEXT>

     Reşit ÇELEBİOĞLU KİLİS, DHA 

      KİLİS Valiliği İl Özel İdare Kurulu Müdürü Bekir Sami Coşkun, Türk bayraklı tişört giyerek özel bir televizyon kanalında yayınlanan programa katılan Nil Demirkazık hakkında, Bayrak Kanunu'na muhalefet ettiği gerekçesiyle suç duyurusunda bulundu. 
     Coşkun, özel bir televizyon kanalındaki Kim Haklı ' programına Türk bayraklı tişörtü giyerek katılan AKP'nin milletvekili eski aday adayı olan antikacı Nil Demirkazık aleyhinde Bayrak Kanunu'na muhalefet ettiği gerekçesi ile Cumhuriyet Savcılığı'na suç duyurusunda bulunduğunu açıkladı. Bekir Sami Coşkun, "Antikacı Demirkazık, söz konusu programa üzerinde bulunan Türk bayrağından dikilmiş tişörtü giyip çıkarak 2893 Sayılı Türk Bayrağı Kanunu'nun 7'nci Maddesi'nin 1'inci Bendi'ndeki Türk Bayrağı yırtık, sökük, yamalı, delik ve kirli, soluk, buruşuk veya layık olduğu manevi değeri zedeleyecek şekilde kullanılamaz. Resmi yemin törenleri dışında her ne maksatla olursa olsun masalara, kürsülere, örtü olarak seçilemez. Oturan veya ayakla basılan yerlere konulamaz. Bu yerlere ve benzeri eşyaya bayrağın şekli yapılamaz. Elbise veya üniforma şeklinde giyilemez' hükmü çiğnenmek suretiyle TCK'nın 526'inci Maddesi'ndeki suçu işlemiştir. Bu nedenle Demirkazık hakkında Kilis Cumhuriyet Savcılığı'na Bayrak Kanunu'na muhalefet ettiği gerekçesi ile suç duyurusunda bulundum'' dedi. 
     
</TEXT>
</DOC>
