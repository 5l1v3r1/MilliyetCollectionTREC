<DOC>
<DOCNO> 301611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy08.html </URL>
<DATE> 2004/12/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TBMM'de yarın Çelik hakkındaki önerge ve vergi tasarısı görüşülecek 
</HEADLINE>
<TEXT>

     TBMM Genel Kurulu'nda yarın Milli Eğitim Bakanı Hüseyin Çelik hakkındaki soruşturma önergesi, ardından vergi kanunlarında değişiklik öngören tasarı görüşülecek. 
     TBMM Genel Kurulu, Meclis Başkanı Bülent Arınç başkanlığında saat 11.00'de çalışmalarına başladı. 2005 Mali Yılı Bütçe Yasa Tasarısı'nın tümü üzerindeki son görüşmelerden önce Danışma Kurulu'nun önerisi oylanarak kabul edildi. 
     Buna göre, Vergi Kanunlarının YTL'ye Uyumu ile Bazı Kanunlarda Değişiklik Yapılması Hakkındaki Kanun Tasarısı, gündemin ön sırasına alındı. Tasarının 48 saatlik süre de beklenmeden görüşülmesi benimsendi. Yarın 14.00-23.00 saatleri arasında çalışacak Genel Kurul'da sözlü sorular ele alınmayacak. 
     Genel Kurul'da yarın ilk olarak Milli Eğitim Bakanı Hüseyin Çelik hakkında ihaleye fesat karıştırdığı ve görevini kötüye kullandığı gerekçesiyle CHP milletvekillerince verilen soruşturma önergesi görüşülecek. Genel Kurul'da daha sonra vergi kanunlarında değişiklik öngören yasa tasarısının görüşmelerine geçilecek. 
     
</TEXT>
</DOC>
