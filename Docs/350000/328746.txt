<DOC>
<DOCNO> 328746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/guncel/gun02.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı-Emniyet krizi 
</HEADLINE>
<TEXT>


Kahramanmaraş Başsavcısı, yayımladığı yönergesinde savcılık ve polis uygulamalarını "dikkat çekerek" eleştirince, İçişleri Bakanlığı ile Adalet Bakanlığı arasında kriz çıktı 

Tolga Şardan - Ankara 

Kahramanmaraş Cumhuriyet Başsavcısı Durmuş Akif Özbek, yarın yürürlüğe girecek yeni ceza mevzuatına yönelik yayımladığı yönergede yaygın yakınma, iddia ve davalara neden olan savcılık ve polis uygulamalarına "sözünü sakınmadan" dikkat çekerek uyarılarda bulundu. İçişleri Bakanlığı, Özbek'in yönergesinden rahatsızlık duyduğunu Adalet Bakanlığı'na belli etti. 

Hak ihlali uyarıları 
Özbek'in 1 Nisan'da yürürlüğe girecek olan Yeni Türk Ceza Kanunu TCK , Ceza Muhakemeleri Kanunu CMK ve Ceza İnfaz Kanunu'na CİK ilişkin İl Emniyet Müdürlüğü, İl Jandarma Komutanlığı ve uhdesindeki savcılara gönderdiği yönergede hak ihlallerine karşı uyarılar da yapıldı. 
Tartışma yaratabilecek tespitlerin dikkat çektiği bölümler şöyle 
Yeni sistem, cumhuriyet savcısının 78 yıldır kapandığı odasından çıkıp soruşturmaya öncülük etmesini öngörmektedir.Emniyet binası içinde yapılan soruşturmalardan vatandaşımız şüphe duymaktadır. Kolluk güçlerinde şüphe doğuracak bir soruşturma yöntemi olmasa bile bu imaj silinmesi mümkün olmamıştır.Emniyet müdürlüklerinin ve diğer kolluk birimlerinin bodrum katlarında yapılan sorguların dönemi bitmiştir. Kapalı kapılar ardında alındığı imajı verilen sanık ikrarları kabul etme, onama, itiraf dönemi sona ermiştir. Kolluk güçlerinin kendi inisiyatiflerine göre kamu davasını yönlendirme ve biçimlendirme dönemi tarihe karışmıştır.Babacan karakol amirlerinin suçluları affedip eve gönderdiği dönem bitmiştir. 

Eski düzen sürmez 
Kolluk kuvvetlerinin "Biz yakalayıp getiriyoruz, adli merciler bırakıyor" şeklindeki yorumları yerine, "Yakaladık ama delil olmadığı için sanıklar serbest bırakıldı" anlayışına gidileceği bir süreç, bir milat başlamıştır. Özbek, savcılara da "'Eski düzen sürecek' şeklindeki algılamaları kabul etmenin imk nı olmadığı gibi, hazırlık soruşturmasının da kusursuz ikmali gerekmektedir" mesajı verdi. Özbek, il emniyet müdürü ile il jandarma komutanının da "adli kolluk amiri" olarak "kendisine bağlı olduğu" mesajını verdi. 

Aksu ve Çiçek görüşmedi 
Özbek'in yönergesi, daha önce polisin CMK'ye yönelik yetkilerinin tırpanlandığı yönündeki eleştirileri nedeniyle ilişkilerin gerildiği İçişleri ve Adalet bakanlıkları arasında yeni sorun yarattı. İçişleri Bakanı Abdülkadir Aksu, yönergenin ortaya çıktığı gün İngiltere'ye gittiği için Adalet Bakanı Cemil Çiçek'le görüşemedi. 


</TEXT>
</DOC>
