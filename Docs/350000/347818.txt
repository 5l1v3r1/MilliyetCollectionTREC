<DOC>
<DOCNO> 347818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko21.html </URL>
<DATE> 2005/06/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Oğuz Satıcı Tekstil ve hazır giyim en güçlü ihracat sektörü 
</HEADLINE>
<TEXT>

     Aykut Ünlüpınar AA 

Türkiye İhracatçılar Meclisi TİM Başkanı Oğuz Satıcı, 2005 Mayıs ayı ihracatının, bir önceki dönemdeki performans kaybının ardından yeniden yükselen bir ivmeye girdiğini belirterek, ''Tekstil ve hazır giyim Türkiye'nin hala en güçlü ihracat sektörüdür'' dedi. 
     Satıcı, Hatay'ın İskenderun İlçesi'ndeki Organize Sanayi Bölgesi Tosçelik Tesisleri Toplantı Salonu'nda, Mayıs ayı ihracat rakamlarını açıkladı. 
     TİM Başkanı Oğuz Satıcı, tekstil ve hazır giyimin, ihracattaki gücünü koruduğunu, bu sektörü daha ileri taşımanın herkesin görevi olduğunu kaydetti. 
     Tekstil ve hammaddeleri ihracatının Mayıs ayında 9.98'lik artışla 2005 yılında 414 milyon 380 bin dolara ulaştığına dikkati çeken Satıcı, ''Tekstil ve hazır giyim Türkiye'nin hala en güçlü ihracat sektörüdür'' dedi. 
     Satıcı, Başbakan Recep Tayyip Erdoğan ve Türkiye kamuoyuna ''50 milyar dolarlık ihracat'' sözü verdiklerini, kararlı ve hızla alınacak önlemlerle bunun 5 yılda yerine getirileceğinden kimsenin şüphesinin olmaması gerektiğini kaydetti. 
     Ekonominin istikrara kavuştuğunu, ihracatın belirli bir büyüme trendine girdiğini ifade eden Satıcı, bu dönemde sadece tekstil ve hazır giyimde değil, özellikle rekabet üstünlüğünün bulunduğu ve sanayinin temel taşı olan diğer sektörlerde de orta ve uzun vadede planlar yapmanın vaktinin geldiğini, hatta geçmek üzere olduğunu söyledi. 
     
     ÖZELLİKLE TARIM VE KÖYİŞLERİ BAKANLIĞI... 

     Satıcı, Türkiye'deki özel sektör ve hükümet temsilcilerinin, ihracatın öneminin bilincinde olarak geliştirilecek planlar ve stratejilerin hayata geçirilmesinde üzerlerine düşeni yapmak zorunda olduklarını ifade ederek, şöyle devam etti 
     ''Özellikle Tarım ve Köyişleri Bakanlığı, Türkiye'nin tarım ve hayvancılıktaki potansiyelini uluslararası piyasalara taşıyacak, bu alanda faaliyet gösteren halkımızı, refaha ve zenginliğe kavuşturacak politikalar oluşturmak için ihracatçılarla daha yoğun, daha gerçekçi ilişkiler kurmak zorundadır.'' İstihdamın, enerji ve diğer üretim girdileri üzerindeki vergi yüklerinin azaltılması gerektiğine bir kez daha dikkati çeken Satıcı, ''Özel sektör de rekabet ve piyasa koşularına göre hareket etmeli, üretim ve ihracatı planlarken dünyadaki makro ekonomik göstergeleri göz önünde bulundurmalıdır. Hükümet, üretim ve ihracatın önünü açıcı düzenlemeler yapmalıdır'' diye konuştu. 
     Satıcı, ihracatçı üzerindeki yüklerin azaltılmasının yeni alternatiflerin yaratılmasıyla gerçekleştirilebileceğini, devletten maddi teşvik beklentilerinin bulunmadığını vurgulayarak, şöyle devam etti 
     ''Sürdürülebilir ekonomik büyüme ancak reel sektörün, üretimin desteklenmesiyle sağlanabilir. Ancak bu şekilde, çok yüksek oranlarda seyreden işsizliği yenebiliriz. Böylelikle oluşan ekonomik refah, toplum tarafından adilce paylaşılabilir.'' 
     
     FRANSA'NIN 'HAYIR'I 

     Satıcı, AB Anayasası konusunda Fransa'da yapılan oylamayla da ilgili değerlendirmede bulundu. 
     Fransa halkının demokratik iradesini kullanarak AB Anayasası'na Hayır dediğini, demokrasilerde böylesi sonuçların alınmasının doğal karşılanması gerektiğini ifade eden Satıcı, şunları kaydetti 
     "Tartışmanın odak noktalarından birinin Türkiye'nin AB üyeliği olması, Fransa'daki referandumdan çıkan Hayır la, Türkiye'ye Hayır dendiğine ilişkin yorumlar yapılması yanlıştır. AB, üyelerinin toplamından daha büyük bir yapıdır. Yılların bilgi ve birikimine dayanan bir çalışma sistemi ve hukuki metinlere dayalı bir bağlayıcılık mevcuttur. 
     Fransa halkı AB'nin daha derin bir yapıya kavuşması ve uluslararası arenada daha belirgin bir aktör olarak yer almasına Hayır demiştir. Fransa'nın bu kararı, 25 üyeli AB'de güç dengelerinin yeniden düzenleneceğine dair ilk işareti vermiştir." Bu kararın Türkiye'yi yalnızca AB'nin geleceği ile ilgili yansımalar açısından ilgilendirdiğini belirten Satıcı, "3 Ekim 2005 tarihine kadar tüm hazırlıklarımızı tamamlamalı, çok dikkatli ve sağlam durabilecek siyasi ve idari kapasiteyi bir araya getirmeliyiz. Bizim önceliğimiz müzakere sürecidir, yapmamız gerekenler de bellidir" diye konuştu. 
     Satıcı, bu arada, müzakerelerin yürütülmesi için Devlet Bakanı Ali Babacan'ın görevlendirilmesini, ihracat sektörünü son derece mutlu ettiğini vurguladı. 
     
     İHRACATTA SEKTÖREL DEĞERLENDİRME 

     Satıcı, taşıt ve yan sanayi ihracatının yüzde 35.47 oranında artarak ilk defa hazır giyim ve konfeksiyonun önüne geçtiğine dikkati çekerek, "Taşıt araçları ve yan sanayi toplam ihracatımız içinde payını artırmaya devam ederken, ilk defa aylık payı yüzde 19.76 ile 182 milyon 321 bin dolarlık rakama ulaşmıştır" dedi. 
     Son bir yıllık verilere göre 13 milyar 591 milyon dolarla hazır giyim ve konfeksiyon sektörünün liderliğini devam ettirdiğini belirten Satıcı, şöyle devam etti 
     "Toplam içinde yüzde 85.9'luk pay alan sanayi ürünleri ihracatımız, Mayıs ayında yüzde 18.09 artarak 5 milyar 140 milyon dolar olarak gerçekleşti. Sanayi mamulleri içinde ihracatı en fazla artıran sektör olan makine ve aksamları Mayıs ayında yüzde 43.10 artarak 230 milyon dolar seviyesi çıkarken, 5 aylık rakamı da yaklaşık 1 milyar 61 milyon dolara ulaştı. 
     Turizm sezonunun açılmasıyla halı sektörümüz de ihracatını yüzde 40.63 oranında artırdı. Kimyevi ürünler ihracatı da belirgin bir performans sergileyerek aylık bazda yüzde 28.52 artarak 513 milyon dolara taşıdı." Tarım sektörünün de ihracatını yüzde 43.21 artırarak 698 milyon dolara ulaştığını ifade eden Satıcı, "Sektörün 5 aylık ihracatı 2 milyar 679 milyon dolar olarak gerçekleşirken, 12 aylık rakam ise 8 milyar 413 milyon dolar seviyesine ulaştı" dedi. 
     Satıcı, Mayıs ayında herhangi bir sektörün ihracatında azalma görülmediğini belirterek, "Ülkemizin büyüme hamlesinde çok önemli bir yeri olan ihracat sektörü canla başla çalışarak bunu sağlamıştır" dedi. 
     Satıcı, konuşmasından sonra, özelleştirme uygulamaları konusundaki soru üzerine de, bu kurumların Türk müteşebbisleri sayesinde bulundukları noktalardan çok daha ileri seviyelere ulaşacağına inandığını söyledi. 
     TİM Başkanı, ithalat ve ihracat rakamları arasındaki makas konusunda da, aradaki farkın subvanse edilmesi durumunda sorun yaratacak bir konumla karşılaşılmayacağını belirtti. 
     
     DİĞER KONUŞMACILAR 

     Bu arada, açılış konuşmasını yapan, Hatay kurumlar vergi rekortmeni Tosyalı Grubu Yönetim Kurulu Başkanı Fuat Tosyalı, hedeflerinin, önümüzdeki 3 yılda 1 milyar dolarlık ihracat rakamını yakalamak olduğunu belirtti. 
     Akdeniz İhracatçı Birlikleri AKİB Başkanı Tarık Bozbey, Hatay'ın tarım alanında çok önemli bir bölgede bulunduğunu, ihracatta da etkili bir noktaya geldiğini belirterek, bu potansiyelin en iyi şekilde değerlendirilmesi gerektiğini kaydetti. 
     Toplantıya, Hatay Valisi Abdulkadir Sarı, İskenderun Kaymakamı Cengiz Horozoğlu, Belediye Başkanı Mete Aslan, TİM Başkan vekili Adnan Ersoy Ulubaş, TİM Genel Sekreteri Emre Alkin, ERDEMİR Yönetim Kurulu Başkanı Recai Berber, İskenderun Ticaret ve Sanayi Odası Başkanı Halil Şahin ile çok sayıda işadamı ve davetli katıldı. 
     TİM Başkanı Satıcı ve toplantıya katılanlar, bugün ayrıca firma ziyaretlerinde bulunacaklar, "TİM Akademi Semineri"ne katılacaklar 
     
</TEXT>
</DOC>
