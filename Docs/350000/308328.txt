<DOC>
<DOCNO> 308328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/ekonomi/eko02.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak Çin malına 21 milyon YTL ceza 
</HEADLINE>
<TEXT>


Çin malı ithalatçısı 400 firmayı incelemeye aldıklarını açıklayan Gümrük Müsteşar Vekili Turagay, ilk incelemeler sonucunda firmalara 21 milyon YTL vergi farkı ve cezası tahakkuk ettirildiğini söyledi 

ANKARA Milliyet 

Gümrük Müsteşar Vekili Tuna Turagay, 49 gümrük kontrolörünün Türkiye'ye kaçak sokulan Çin mallarını tespit için 37 sektörden 400 civarındaki firmayı incelemeye aldığını açıkladı. 
İlk aşamada 138 firmanın incelendiğini belirten Turagay, 16 trilyon lirası 16 milyon YTL vergi ve fon cezası, 5 trilyon lirası da 5 milyon YTL vergi farkı olmak üzere toplam 21 trilyon liralık 21 milyon YTL ceza tahakkuk ettirildiğini kaydetti. Turagay, müfettiş ve kontrolörlerin normal fiziki muayenesi yapılan malları ikinci muayeneye tabi tuttuklarını ve bu işlem çerçevesinde Uzakdoğu'dan mal getiren antrepolarda sayımlar yapıldığını söyledi. 
İlgili sektör tarafından belirlenen referans fiyatları aracılığıyla çifte fatura incelemesi de yapıldığını kaydeden Turagay, bir malın belli bir maliyetin altında Türkiye'ye ithal edilmek istenmesi halinde, farktan kaynaklanan verginin teminata bağlandığını, ilgili ülke nezdinde kıymet araştırması yapıldığını anlattı. Turagay, Uzakdoğu'dan özellikle oyuncak, tekstil ve konfeksiyon, saat, gözlük, çakmak, seramik gibi ürünlerin getirildiğini söyledi. 

537 trilyonluk kaçakçılık 
Turagay, geçen yıl bir önceki yıla göre, yüzde 63 artışla toplam 536.8 trilyon liralık 536.8 milyon YTL kaçakçılık vakası tespit edildiğini belirtti. Turagay, kaçaçılıkla mücadele kapsamında, 2004'de 3 tane xray cihazı aldıklarını, toplam 3 motor botu devreye soktuklarını bildirdi. 

Çin, iç pazarı ele geçirdi EKONOMİ SERVİSİ 
2005 başında kotaların kalkmasıyla dünya tekstil ve hazırgiyim pazarındaki hakimiyetini daha da pekiştireceği tahmin edilen Çin, Türkiye'de de birçok kategoride pazarı ele geçirdi. 2001 yılında bazı ürünlerde kotaların kalkmasının ardından Türkiye'nin ithal ettiği birçok tekstil ürününde en yüksek pazar payına ulaşan Çin bunu da fiyat avantajıyla sağlıyor. 
İstanbul Tekstil ve Konfeksiyon İhracatçıları Birliği İTKİB verileri, 2001 yılında pazar payı yok denecek kadar az olan ürünlerde bile Çin'in Eylül 2004 itibariyle yüzde 40'lara varan pazar paylarını yakaladığını gösteriyor. 2001'de etekte yüzde 5.9 olan pazar payını eylül 2004 itibariyle yüzde 19.2'ye çıkaran Çin, yüzde 0.03 olan bornoz, gecelik ithalatındaki payını yüzde 25.1'e, yüzde 0.42 olan kadın takım elbisesindeki pazar payını da yüzde 24.7'ye çıkarmayı başardı. Çin, eldiven, eşofman, iç çamaşırı gibi kategorilerde pazar payını yüzde 90'lara kadar yükseltti. 


</TEXT>
</DOC>
