<DOC>
<DOCNO> 329248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun45.html </URL>
<DATE> 2005/04/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Talat Karmaşık, ince ayarlı günler yaşanacak 
</HEADLINE>
<TEXT>

     KKTC Başbakanı Mehmet Ali Talat, Kıbrıslı Türklerin 1963'ten bu yana ilk kez iktidar değişikliği yaşadığını ifade ederek, güç paylaşımının ilk kez değiştiğini ve başka bir yapının ortaya çıktığını söyledi. ''Karmaşık, ince ayarlı ve çok çalışmak gereken günler yaşanacağını'' ifade eden Talat, ''eskiden olduğu gibi katı ve sert bir duruşla bu sürecin geçiştirilemeyeceğini'' kaydetti. 
     Talat, İstanbul Beykoz'dan gelen yerel idarecilerden oluşan kalabalık bir heyeti kabul etti. 
     Heyette Beykoz Kaymakamı Cengiz Gökçe ve Belediye Başkanı Muharrem Ergül ile Çavuşbaşı Beldesi Belediye Başkanı Hanifi Dilmaç'ın yanı sıra bölgedeki diğer üst düzey yerel idareciler, müdürler ve muhtarlar yer alıyor. 
     Talat, heyeti kabulünde yaptığı konuşmada, tarihi günler öncesinde olunduğunu kaydederek, ''ülkede ilk kez büyük değişiklikler yaşandığını, Kıbrıslı Türklerin 1963'lerden KKTC'ye olan süreçte ilk kez bir iktidar değişikliği yaşadığını, güç paylaşımının ilk kez değiştiğini ve başka bir yapının ortaya çıktığını'' belirtti. 
     ''Bunun bir sürecin sonucu olduğunu ve sadece Kıbrıs'a ilişkin değil, Türkiye'nin değişiminin de yansımasıyla bu noktaya gelindiğini'' ifade eden Talat, ''bunları doğru anlamak gerektiğini, bu değişimin yaratıcıları olarak bu değişimi ortaya koymak durumunda olduklarını'' söyledi. 
     Önümüzdeki dönemde Kıbrıs sorununda ve Türkiye'nin AB sürecinde önemli gelişmeler beklendiğini belirten Talat, burada olumlu ve yararlı bir rol oynamak istediklerini, Kıbrıslı Türklerin Türkiye'nin AB sürecinde engel değil, yardımcı olması için çalışacaklarını söyledi. 
     ''Karmaşık, ince ayarlı ve çok çalışmak gereken günler yaşanacağını'' kaydeden Talat, ''çünkü eskiden olduğu gibi katı ve sert bir duruşla bu sürecin geçiştirilemeyeceğini, bu süreçte ilerlenemeyeceğini'' belirtti. 
     Talat, ''geçmişte tanımlanan hedef neyse o hedefe ulaşmanın kolay olduğunu, 'hayır' denildiğinde olayın bittiğini'' ifade ederek, şimdi ise 'evet ama' diye başlanan, doğru açılımları ortaya koyabilen bir yaklaşım belirlemek ve benimsemek gerektiğini'' kaydetti. ''Bunun çok kolay olmadığını ve geçmiş geleneklerden farklı olduğunu'' ifade eden Talat, bu farklı yaklaşımı başarıyla yürütme umudunu dile getirdi. 
     
     EN GÜÇLÜ MÜTTEFİK TÜRKİYE 
     ''Türkiye ile birlikte hareket etme durumunda olduklarını, en büyük ve en güçlü müttefiklerinin Türkiye olduğunu'' belirten Talat, şöyle devam etti 
     ''Yakınlığı bir yana, kültürel, dini, soy bağlantıları bir yana, ki hepsi de önemli faktörlerdir, ayrıca bire bir örtüşen bir de hedef birliğimiz var. AB üyeliği, dünyada ses getiren bir rol üstlenilmesi, Türkiye açısından bölgesel bir gücün dünyasal bir güce dönüşmesi, Kıbrıs Türkleri açısından tecrit edilmişliğin ve bir anlamda Kıbrıs'taki haklarından yoksun bırakılmışlığın ortadan kaldırılması. Bu hedefler birbiriyle bire bir, tam örtüşüyor. Bu hedefleri ileriye götüreceğiz.'' 
     
     KAYMAKAM GÖKÇE 
     Beykoz Kaymakamı Cengiz Gökçe ise ''diğer arkadaşlarıyla birlikte hem Kıbrıs'ı ziyaret etmek, hem de Talat'a desteklerini sunmak için geldiklerini'' söyledi. Gökçe, ''Biz KKTC ile bir bardak suyu, bir tabak yemeği paylaşırız. Bizim düşüncemiz, gözümüz, gönlümüz KKTC ile beraber'' dedi. 
     Beykoz Belediye Başkanı Muharrem Ergül de, ''Beykoz olarak Kıbrıs'ı yakından izlediklerini, ülkenin bu çok sıcak ortamında Başbakana destek ve bağlılıklarını ifade etmek için burada olduklarını'' söyledi. 
     Heyet, Başbakan Talat'a, ahşap sandık içerisinde üzerine Talat'ın ismi, KKTC ve Türkiye bayrakları ve tuğranın işlendiği, sadece Beykoz'a özgü el yapımı kupa şeklinde seramik hediye etti. Başbakan Talat, sandığı görünce ''Oy sandığı mı '' diye espri yaptı. 
     
</TEXT>
</DOC>
