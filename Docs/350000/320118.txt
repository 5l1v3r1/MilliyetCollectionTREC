<DOC>
<DOCNO> 320118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur40.html </URL>
<DATE> 2005/03/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Halkbank'tan usulsüz kredi davası zamanaşımına girdi 
</HEADLINE>
<TEXT>

     Eski Halkbank yöneticilerinin, ödenmeyeceğini bildikleri halde Garibaldi firmasına 14 milyon 250 bin dolar kredi kullandırarak, görevlerini kötüye kullandıkları iddiasıyla yargılandıkları dava zamanaşımı nedeniyle ortadan kaldırıldı. 
     Ankara 8. Ağır Ceza Mahkemesi'nde görülen davanın karar duruşmasına, eski Genel Müdür Yenal Ansen ve yönetim kurulu üyelerinin avukatı Haluk Pekşen katıldı. 
     Soruşturmanın genişletilmesi yönünde talebi olmayan Cumhuriyet Savcısı Vahdet Polatkan, esas hakkındaki görüşünü açıkladı. 
     Polatkan, iddiaların, Beyoğlu şubesinden Garibaldi firmasına ve firma sahibi Özkan Akkayagil'e 1996 ile 1999 yılları arasında toplam 14 milyon 250 bin dolar kredi kullandırılmasını içerdiğini anımsattı. Sanıklar hakkında sebepsiz zenginleşme ve Mal Bildiriminde Bulunulması, Rüşvet ve Yolsuzlukla Mücadele Kanunu'na muhalefet suçlarından yetkisizlik kararı verilerek, dosyanın Beyoğlu Cumhuriyet Savcılığı'na gönderildiğini anlatan Polatkan, görevde yetkiyi kötüye kullanma suçundan ise takipsizlik kararı verildiğini belirtti. 
     Polatkan, Beyoğlu Cumhuriyet Savcılığı'nın ise 21 Nisan 2003 tarihinde sanıklar hakkında ''görevi kötüye kullanmak'' suçundan dava açtığını, yargılamanın kendi mahkemelerinde devam ettiğini kaydetti. 
     
     ''DAVA AÇILDIĞINDA ZAMANAŞIMI DOLMUŞTU'' 
     Sanıkların, başka şubelerden aldıkları kredileri ödemeyen Akkayagil ve firmasına, geri ödenmeyeceğini bildikleri halde 3 seferde toplam 14 milyon 250 bin dolar kredi kullandırdıklarını anlatan Polatkan, sanıkların bu eylemleriyle bankayı zarara uğrattıklarını belirtti. 
     Savcı Polatkan, suç tarihinin, en son kredi verilen 16 Şubat 1997 tarihi olduğuna işaret ederek, iddianamenin hazırlandığı Nisan 2003'te, Türk Ceza Kanunu'nun TCK zamanaşımı sürelerini düzenleyen 102. maddesi uyarınca 5 yıllık zamanaşımı süresinin dolduğunu ifade etti. 
     İddianamenin hazırlandığı tarihe kadar zamanaşımını kesecek herhangi bir işlem de yapılmadığını bildiren Polatkan, bu durumda eylem sonucu suç oluşup oluşmadığı, eylemin 4616 sayılı Yasa uyarınca kesin hükme bağlanmasının ertelenmesi konularının irdelenmesine gerek kalmadığını kaydetti. Polatkan, zamanaşımı süresinin aşılması nedeniyle davanın ortadan kaldırılmasını talep etti. 
     Avukat Pekşen de Polatkan'ın görüşlerine katıldığını, ancak müvekkillerinin aynı eylemlerden dolayı yargılandıkları başka davalarda da beraat ettiklerini söyledi. 
     Mahkeme heyeti, savcının görüşü doğrultusunda TCK'nın 102. maddesi uyarınca davanın ortadan kaldırılmasına oybirliğiyle karar verdi. 
     İddianamede, Halkbank eski Genel Müdürü Yenal Ansen, 5 yönetim kurulu üyesi ve kredinin kullandırılmasında sorumluluğu olan şube görevlileri hakkında TCK'nın ''görevi kötüye kullanma'' suçunu tanımlayan 240. maddesi uyarınca 1'er yıldan 3'er yıla kadar hapis cezası isteniyordu. 
     
</TEXT>
</DOC>
