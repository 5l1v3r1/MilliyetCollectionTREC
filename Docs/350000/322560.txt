<DOC>
<DOCNO> 322560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy17.html </URL>
<DATE> 2005/03/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Erdoğan İstanbul'daki olayları bizim medyamız çok abarttı 
</HEADLINE>
<TEXT>

     Başbakan Recep Tayyip Erdoğan, Türkiye'nin terörizme karşı verdiği uzun ve zorlu mücadele sırasında edindiği en önemli tecrübenin, terörle sadece ulusal düzeyde mücadele edilerek başarı sağlanamayacağı olduğunu belirterek, ''Bu konuda samimi gayretler dünya genelinde henüz var mı Maalesef henüz beklenen noktada değil. Herhalde bu biraz daha zaman alacağa benziyor'' dedi. 
     Erdoğan, Esenboğa Havalimanı'ndan İspanya'ya hareketinden önce yaptığı açıklamada, Uluslararası Demokrasi Terörizm ve Güvenlik Zirvesi'nin Madrid Kulübü tarafından İspanya Kralı Juan Carlos himayesinde gerçekleştirildiğini söyledi. 
     Geçen yıl Madrid'de meydana gelen terör saldırısında yüzlerce insanın öldüğünü anımsatan Erdoğan, ''Şüphesiz ki terörist dünyanın neresinde olursa olsun, kimler terör kurbanı olursa olsun bizleri yine aynı şekilde yaralamaktadır'' dedi. 
     Erdoğan, o zaman İspanyol meslektaşlarına gönderdikleri mesajda, saldırıları nefretle ve şiddetle kınadıklarını hatırlatarak, bu konuda teröre karşı ortak eylem planı içerisinde her zaman görev almaya hazır olduklarını ifade ettiklerini kaydetti. 
     Erdoğan, dünyanın her yerinde meydana gelen terör saldırılarında hayatını kaybedenlere en içten taziyelerini yineleyerek, şöyle konuştu 
     ''Bu, terör kurbanlarıyla olan dayanışmamızın bir gereği... Her zaman ifade ettiğimiz gibi, amacı ve gerekçesi ne olursa olsun ve kim tarafından gerçekleştirilirse gerçekleştirilsin, hangi inanç grubu tarafından gerçekleştirilirse gerçekleştirilsin, hangi düşünce grubu tarafından veya düşünce örgütü tarafından gerçekleştirilirse gerçekleştirilsin her türlü terör eylemini şiddetle kınamaktayız ve Türk halkı kınamaktadır. 
     Bu vesileyle bir hususun altını çizmek istiyorum. Bizim terörizme karşı verdiğimiz uzun ve zorlu mücadele sırasında edindiğimiz en önemli tecrübe, terörle sadece ulusal düzeyde mücadele edilerek başarı sağlanamayacağıdır. Bu kaygılarımızı ve işbirliği çağrılarımızı her fırsatta, her zeminde dile getirdik ve bundan sonra da dile getirmeye devam edeceğiz. Terörizmle mücadelede uluslararası işbirliğinin genişletilmesini, terör belasını ortadan kaldırmak amacıyla ülkelerin bu noktada dayanışma içinde olmaları gereğini ifade ettik. Bu konuda samimi gayretler dünya genelinde henüz var mı Maalesef henüz beklenen noktada değil. Herhalde bu biraz daha zaman alacağa benziyor. Ama bu tür sempozyumlar inanıyorum ki öyle bir bilinç altyapısını dünya genelinde de oluşturacaktır.'' Başbakan Erdoğan, yarın Madrid'de terör saldırısında hayatını kaybedenler için bir anma töreni düzenleneceğini de kaydederek, kendisinin de bu törene katılacağını belirtti. Erdoğan, zirvenin kapanış oturumunda verilecek olan sözü en iyi şekilde değerlendireceklerini ifade ederek, zirve vesilesiyle ayrıca Madrid'de bulunacak olan bazı devlet ve hükümet başkanlarıyla da bir araya gelme fırsatı bulacağını bildirdi. 
     
     ''HAYIR DİYEN GÜNEY KIBRIS TALTİF EDİLDİ'' 
     Başbakan Erdoğan, açıklamasının ardından gazetecilerin sorularını yanıtladı. 
     BM Genel Sekreteri Kofi Annan ile görüşeceğini hatırlatan bir gazetecinin, ''Kıbrıs konusunda yeni bir teklif var mı Görüşmelerden beklentiniz var mı '' sorusuna, Erdoğan, Annan ile yapacağı görüşmede muhtemelen Kıbrıs konusunun gündeme geleceğini belirtti. Kıbrıs'la ilgili Türkiye'nin garantör ülke olarak üzerine düşen ne varsa bunu zaten yaptığına dikkati çeken Erdoğan, geçen yılki referandumda bunun çok açık ve net ortaya çıktığını kaydetti. Erdoğan, ''KKTC'deki soydaşlarımız, kardeşlerimiz BM planına yüzde 65 evet oyu vermiştir. Güney Kıbrıs ise yüzde 75 hayır oyu vermiştir'' diye konuştu. 
     Hayır oyu veren Güney Kıbrıs'ın taltif edilerek 1 Mayıs'ta AB'ye üye olarak kabul edildiğini belirten Erdoğan, Kuzey Kıbrıs'ın ise yine ambargo uygulamasıyla karşı karşıya bırakıldığını vurguladı. 
     
     ''AB'YE ÇOK ÖNEMLİ GÖREVLER DÜŞÜYOR'' 
     Başbakan Erdoğan, konuşmasını şöyle sürdürdü 
     ''Tabii burada bir haksızlık çok açık ve net ortadadır. Dolayısıyla bundan sonra herhangi bir görev veya bununla ilgili üzerine düşen vazifeyi yerine getirmek Güney Kıbrıs'a aittir. AB'ye bu noktada çok çok önemli görevler düşmektedir ki bana göre bunlar ambargonun kaldırılmasıdır. Peyderpey kaldırılmasıdır. Hangi yolu tercih ederlerse, bunun yapılması lazım. 
     Bu süreçte işin içerisinde olan başta BM Genel Sekreteri raporunda bunları çok açık ortaya koymuştur. Bundan sonraki sürece yönelik biz Kıbrıs'ta, Kuzey Kıbrıs'ta yaşayan kardeşlerimiz, soydaşlarımız barıştan yana olduklarını zaten açıklamışlardır. Barıştan yana olmadığını ifade eden Güney Kıbrıs'tır. Öyleyse Güney Kıbrıs ile bu işin konuşulması, onların bu konudaki yaklaşımı önem arz etmektedir. Zira Kuzey Kıbrıs üzerine düşen görevi yerine getirmiştir. Şu anda üzerine düşen görevi yerine getirmeyenler, bu görevi yerine getirmek durumundadırlar diye düşünüyorum. 
     Burada Sayın Annan ile görüşme fırsatımız olacak. Tabii kendilerinin şu anda ne düşündüğünü bilemiyorum. Bu vesileyle bunu da öğrenmiş olacağız.'' 
     
     ''AVRUPALI'YA BURADAN SERVİS YAPILIYOR'' 
     Başka bir gazetecinin 6 Mart'ta İstanbul'da meydana gelen olayların ardından 3 Ekim'deki müzakere tarihinin ertelenebileceği yönünde duyumlar olduğunu ifade ederek, AB Parlamentosu'nda Türk polisinin kınanması yönünde oylama yapılacağını kaydetmesi üzerine, Erdoğan, ''Tabii bunu önce bizim medyamız çok abarttı. Bunu çok açık ve net ortaya koymak lazım'' karşılığını verdi. 
     Erdoğan, sözlerini şöyle sürdürdü 
     ''Adeta sanki Avrupalıya buradan servis yapılıyor. 6 Mart'ta açıklanan bu bildiri neyle alakalıydı Eğer Dünya Kadınlar Günü ile ilgiliyse, Dünya Kadınlar Günü 8 Mart'tı. 'Niye acaba 8 Mart'ta bu açıklamalar yapılmadı da 6 Mart'ta yapıldı' diye bunu benim basınım, milli basınım niye düşünmüyor Çünkü 7'sinde Troyka toplanıyordu ve Troyka toplantısından önce adeta bu olay provake ediliyordu ve bir yerlere servis yapılıyordu. 
     Kaç kişi bir araya geliyor, bilemediniz yüz kişi... Ve basın bildirilerini açıklıyorlar... Her hangi bir olay var mı, o esnada Yok. Ama burada polisimizin duygusal davrandığı anlar olabilir. Ama bunlara da baktığınız zaman çok çok ciddi boyutlarda olmadığını görüyoruz. Polisimizin bu davranışları, bu hataları da şu anda İçişleri Bakanlığımız tarafından zaten takibat altına alınmıştır. Peki Batı'da bunlar olmuyor mu Niye acaba bizim yazılı ve görsel medyamız Batı'da olanları ve dünyanın değişik yerlerinde olan olayları anlatmıyor Niye Avrupa Parlamentosu bu tür olayları değerlendirmeye almıyor Dert başka, sıkıntı başka. 
     
     ''YASAL OLMAYAN YERLERİ ZORLARSANIZ...'' 
     Başbakan Erdoğan, özgürlüğün iyi tanınması ve iyi kavranması gerektiğini belirterek, şöyle devam etti ''Özgürlük kendi isteklerini dile getirirken, bir başkalarına zarar vermek değildir, esnafı ürkütmek değildir, trafiği durdurmak değildir, halka korku vermek değildir. Bunu yapma hakkında kimse sahip değildir. Gelirsiniz, isteğinizi yasal olan yerlerde yaparsınız, ama siz yasal olmayan yerleri bu şekilde zorlamaya kalkarsanız, o ülkenin bir defa yaşamını, o ülkedeki mutluluğu, huzuru tehdit edersiniz. 
     Bu ülkenin huzurunu ve güvenini tehdit etmeye hiç kimsenin hakkı yoktur. Burada bizim el birliği içinde olmamız lazım. Dayanışma içinde olmamız lazım. Eğer bunu başarabilirsek bu ülke bu aradığı huzuru bulur refahı bulur, çok daha rahat bir şekilde olur. Şurada Kızılay'da Ankara'da sık sık eylemler var. Niye gidip Tandoğan'da yapmıyorlar Bu eylemlerini gelip Kızılay'da yapıyorlar. Niye düşünmüyorsunuz Kızılay'daki esnafımız bizim hafta geçmiyor, ay geçmiyor ki cam-çerçeve yenilemesin. Bunun bedelini kim ödeyecek kendilerine Bu eylemleri yapanlar ödüyor mu bunu Ödemiyor. Tandoğan'da yaparsa çünkü bu şekilde orada can acıtma veya oradaki bedeller faturalar ağır olmayacağını bildikleri için Tandoğan'da değil. Olay bu kadar basit.'' Başbakan Erdoğan, Esenboğa Havalimanı'nda açıklamasından önce Bild Gazetesi muhabiriyle yaklaşık 45 dakikalık bir görüşme yaptı. 
     
</TEXT>
</DOC>
