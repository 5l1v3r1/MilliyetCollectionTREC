<DOC>
<DOCNO> 304055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko57.html </URL>
<DATE> 2005/01/06/ </DATE>
<TIME> 17.58 </TIME>
<AUTHOR>  </AUTHOR>
<HEADLINE>
Askeri tersanelerin yurt ekonomisine katkıları... 
</HEADLINE>
<TEXT>

     Deniz Kuvvetleri Komutanlığı bünyesindeki askeri tersanelerin, işçi maliyetleri bakımından yurtdışına göre bir firkateynde 65 milyon dolar, bir denizaltıda 40 milyon dolar, hücumbot ile mayın avlama gemilerinde ise 20 milyon dolar tasarruf sağladığı bildirildi. 
     Genelkurmay Başkanlığı'nın resmi internet sitesinde yer alan açıklamada, Türkiye Gemi Sanayi TGS kuruluşunda yer alan ''TGS Pendik'' ve ''TGS Alaybey'' tersanelerinin 1999 yılında Deniz Kuvvetleri Komutanlığı'na devredilerek, ''İstanbul Tersanesi Komutanlığı'' ve ''İzmir Tersanesi Komutanlığı'' adları altında faaliyetlerine devam ettiği anımsatıldı. 
     Devirlerinden bugüne kadar geçen süre içinde söz konusu tersanelerin ''Gölcük Tersanesi Komutanlığı'' ile birlikte asker-sivil tüm personeliyle yüksek verimle, maliyet etkin çalışan, yüksek kalitede üretim yapan, günün gelişmiş teknolojilerini başarıyla uygulayan birer endüstri kuruluşu olarak görev yaptığı belirtildi. 
     Deniz Kuvvetleri Komutanlığı envanterinde bulunan muhtelif tip ve boyuttaki suüstü ve sualtı yüzer platformlarının bakım, onarım, idame faaliyetleri ile bir kısım yeni askeri gemi inşa faaliyetlerinin bu üç tersanede yürütüldüğü belirtilen açıklamada, tersanelerde gemi inşa endüstrisinin gerektirdiği temel mühendislik ve işçilik hizmetlerinin yanı sıra, bu platformlarda mevcut yaklaşık 37 bin ileri teknoloji ürünü sistem ve cihaza ait bakım, onarım, idame test ve kalibrasyon işlemleri ile denizaltı bataryası üretimini de içine alan endüstriyel üretim faaliyetlerinin gerçekleştirildiği kaydedildi. 
     Tersanelerde, 2003 yılında onarım kademelerince 528 bin Adam x gün işgücü kullanılarak ana bakım overhol faaliyetleri ile ara bakım ve arıza onarımlarının yapıldığı belirtilen açıklamada, tersanelerin Deniz Kuvvetleri Komutanlığı'na devriyle birlikte, gemi inşa kabiliyetine ek olarak, denizaltılar hariç her tip donanma gemisinin büyük bakımları ile her tip ticari yolcu gemisinin bakım kabiliyetinin de kazanıldığı vurgulandı. 
     
     ''MİLYONLARCA DOLAR İŞÇİLİK TASARRUFU SAĞLANIYOR'' 
     Deniz Kuvvetleri Komutanlığı'nın, her üç tersanesinde de üretim kalitesinin daha da artırılması ve dünya standardında üretim yapılması yönündeki faaliyetlerini sürdürmekte olduğu dile getirilen açıklamada, şöyle denildi 
     ''Anılan çalışmalar sonucunda, devralınan tersaneler de dahil, tersanelerin tümü AQAP 110 kalite belgesine sahip, üretimin her alanında dünya standardında kaliteli üretim yapan, verimli ve maliyet etkin çalışan kuruluşlar haline getirilmiştir. 
     İstanbul Tersanesi'nde halihazırda çeşitli tonaj ve miktarlarda Mayın Avlama gemisi, Hücumbot, Sahil Güvenlik gemisi ve yardımcı gemi inşası sürdürülmekte ayrıca, komutanlık envanterinde bulunan muhtelif tip ve büyüklükte geminin bakım, onarım ve idamesi gerçekleştirilmektedir. Maliyetler dikkate alındığında, yurtdışında inşa edilmesi yerine askeri tersanelerde inşa edilen gemilerden bir firkateyn için yaklaşık 65 milyon ABD Doları, bir denizaltı için 40 milyon ABD Doları, bir hücumbot için yaklaşık 20 milyon ABD Doları, bir mayın avlama gemisi için 20 milyon ABD Doları işçilik tasarrufu sağlanmaktadır.'' 
     
     SİVİL GEMİLER DE İNŞA EDİLEBİLİYOR 
     Askeri tersanelerin planlı milli savunma hizmetleri sırasında, atıl kalan kapasitesiyle 3225 sayılı Döner Sermaye Kanunu çerçevesinde, kamu kurum ve kuruluşları ile yabancı ve yerli gerçek ve tüzel kişilere, sivil denizciliğe ve diğer üretim sektörlerine de hizmet verdiği hatırlatılan açıklamada, şunlar kaydedildi 
     ''Döner sermaye kapsamında verilen hizmetler mamul, yarı mamul, bakım onarım alanlarında olduğu gibi gemi inşa alanında da olabilmektedir. Talep olması halinde İstanbul Tersanesi Komutanlığı'nda 170 bin Dead Weight Ton'a DWT, geminin, özgül ağırlığı 1.025 olan bir suda yaz freebordunun karşılığı olan su hattındaki deplasmanı ile boş ağırlığı arasında metrit ton olarak ifade edilen fark kadar her türlü sivil ticari gemi inşa edilebilmektedir. 
     Sonuç olarak bugüne kadar askeri ve sivil hizmetler için tam kapasite ile çalışarak Deniz Kuvvetleri Komutanlığı'nın ihtiyaçlarını karşılayacak yapıya ve güce sahip askeri tersanelerimiz, çeşitli miktarlarda Mayın Avlama Gemisi, Hücum Bot, Denizaltı, Sahil Güvenlik Botu inşaatları başta olmak üzere, planlı gemi inşaatları ve çeşitli tonajlarda gemilerin bakım ve onarım işlemleri ile 2012 yılına kadar tam kapasite ile çalışmalarına devam edecektir.'' 
     
</TEXT>
</DOC>
