<DOC>
<DOCNO> 340156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko18.html </URL>
<DATE> 2005/05/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Binek otoya çevrilen ticari araca yüksek vergi 
</HEADLINE>
<TEXT>

     Cnntürk.com 

Gümrük Müsteşarlığı'nın ticari araçları binek araç sınıfına sokması ile ortaya çıkan vergi sorununda ara formül düşünülüyor. 
     Buna göre gerçek ticari araçlardan düşük, binek olarak kullanılanlardan ise yüksek oranlı özel tüketim vergisi ÖTV alınması için hazırlık yapılıyor. 
     Hafif ticari araçlarda tanım değişikliği ile vergi yükünü artıran Gümrük Genel Tebliği'nin uygulama tarihinin 1 hazirana ertelenmesinin ardından yeni düzenleme için çalışmalara devam ediyor. 
     
     Farklı vergi uygulaması gündemde 
     Otomotiv sektörü yetkililerinden de görüş alınarak hazırlanan yeni düzenlemede, ticari amaçla kullanılan araçlarla, bineğe dönüştürülen ticari araçlara farklı vergi uygulaması gündemde. 
     Yeni düzenleme ile gerçekten ticari araç olarak kullanılan taşıtlar, özel tüketim vergisinde yüzde 10'luk dilimde kalmaya devam edecek. Buna karşılık ticari araç adı altında üretilen veya ithal edilen, ancak binek olarak kullanılanlar, vergi rejiminde binek otomobil sınıfına sokulacak. 
     Böylece bu araçlar, motor silindir hacimlerine göre yüzde 37 ile yüzde 84 arasında özel tüketim vergisine tabi kılınacak. 
     
     ÖTV DÜZENLEMESİ 
     Gümrük Müsteşarlığı, 21 nisanda Resmi Gazete'de yer alan kararname ile ticari araçlara yönelik tarife cetvelini değiştirdi. Buna göre hem insan hem eşya taşımada kullanılan ticari araçlar, binek araç sınıfına girdi. Bu değişiklik Özel Tüketim Vergisi oranları yüzde 10 civarında olan ticari araçların vergisinin altı kata kadar yükseltilme ihtimalini de beraberinde getirdiği için sektörde büyük tartışmalara neden oldu. 
     
     Vergi oranı değişebilir 
     Bu arada toplantılarda, bu düzenlemenin yanı sıra, binek olarak değerlendirilen ticari araçlar için özel tüketim vergisinde farklı bir oranın uygulanması üzerinde de duruldu. 
     Bu formüle göre, ticari araçlardan yine yüzde 10 oranında özel tüketim vergisi alınacak. Binek olarak değerlendirilecek araçlardan ise yüzde 10 ile yüzde 37 arasında daha farklı oranda, özel tüketim vergisi alınacak. 
     Eğer bu araçlar, motor silindir hacimlerine göre lüks grubuna giriyorsa, özel tüketim vergisi oranları da binek otomobillerle aynı olabilecek. 
     
     "Voyager da ticari araç mı " 
     Öte yandan ticari araçların vergilendirilmesi çalışmalarına katılan bir yetkili, Chrysler Voyager gibi araçların ticari araç olarak ithal edildiğini ve düşük oranda vergilendirildiğini söyledi. 
     Aynı yetkili, "Her türlü konfora sahip olan ve kamudaki üst düzey makam araçlarından bile daha lüks olan bu taşıtların ticari araç sınıfına sokulması ne kadar adildir Tamam, gerçekten ticari olan araçlar, binek sınıfına sokulmasın ve düşük vergilenmeye devam etsin. Ama Voyager gibi taşıtlar da, eğer vergide adalet isteniyorsa, binek otomobillerden daha düşük bir vergilemeye tabi tutulmasın" dedi. 
     
     1 hazirana kadar süre var 
     Gümrük Müsteşarlığı'nın araçlarda yaptığı tanım değişikliği ile ortaya çıkan vergi problemini çözmek için nisan ayı sonlarında Maliye yetkilileri ile sektör temsilcileri bir araya gelmişti. Toplantıdan hafif ticari araçlarda vergi yükünü artıran Gümrük Genel Tebliği'nin uygulama tarihinin 1 hazirana ertelendiği sonucu çıkmış, ve bu tarihe kadar bir çözüm bulunacağı belirtilmişti. 
     Öte yandan Maliye Bakanı Unakıtan da, geçtiğimiz günlerde yaptığı açıklamada, bulunacak çözümün sektörü zora sokmayacak bir nitelikte olduğunu söylemişti 
     
</TEXT>
</DOC>
