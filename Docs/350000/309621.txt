<DOC>
<DOCNO> 309621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo36.html </URL>
<DATE> 2005/01/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Daum antrenmanda gol vuruşları üzerinde durdu... 
</HEADLINE>
<TEXT>

     Fenerbahçe, ligin ikinci yarısının ilk haftasında sahasında Çaykur Rizespor ile yapacağı maçın hazırlıklarını 1 günlük iznin ardından sürdürdü. 
     Teknik Direktör Christoph Daum yönetiminde, Samandıra Tesisleri'nde gerçekleştirilen antrenman, 2 saat sürerken, Alman çalıştırıcı, kanat organizasyonları ve gol vuruşlarına ağırlık verdi. 
     Takımı 2 gruba ayıran Daum, özellikle as oyunculardan oluşan grubu kontrolünde tutarak, çalışma sırasında sürekli uyarılarda bulundu. 
     Hücum oyuncuları, kanatlardan yapılan ortalarda çeşitli varyasyonlarla gol atmaya çalıştı. Kanat organizasyonu çalışmasında futbolcuların vurduğu çok sayıda şutta toplar, tesislerin dışına çıktı. 
     Sakatlığı bulunan Servet, takımdan ayrı koşu yapıp, salonda çalışırken, bu futbolcunun hafta sonu yapılacak maç öncesi ciddi bir durumunun olmadığı öğrenildi. 
     Antrenmanda, eşi doğum yaptığı için Brezilya'ya giden Luciano ve Hollanda'da tedavi gören Van Hooijdonk da yer almadı. 
     Futbol Takımı İdari Menajeri Volkan Ballı, Van Hooijdonk'un ülkesinde tedavisini sürdürdüğünü belirterek, bu oyuncunun tedavi sürecinin sonuna kadar bu ülkede kalmasına Teknik Direktör Daum'un karar verdiğini söyledi. 
     Ballı, tedavinin olumlu sonuçlar verdiğini öğrendiklerini, döneceği zamanın değil, tam iyileşerek İstanbul'a gelmesinin önemli olduğunu kaydetti. 
     Anelka'nın transferi ve buna bağlı olarak Van Hooijdonk'un takımdan gönderileceğine ilişkin haberlerin anımsatılması üzerine Volkan Ballı, Hollandalı oyuncunun gönderilmesinin söz konusu olmadığını ifade etti. 
     Sarı-lacivertliler, Çaykur Rizespor maçının hazırlıklarını yarın yapacakları çift antrenmanla sürdürecek. 
     
     YENİ GÜVENLİK UYGULAMASI 

     Statlarda meydana gelen şiddet olayları sonrası yeni güvenlik uygulamaları üzerinde çalışmalar da sürüyor. 
     Fenerbahçe Kulübü'nden yapılan açıklamada, Kadıköy Kaymakamı Kasım Eken başkanlığında yapılan İlçe Güvenlik Kurulu toplantısında alınan karar gereğince, Kadıköy Emniyet Müdürlüğü bünyesinde sosyal hizmet polisi olarak görev yapan polislerin bir bölümünün ''Spor Polisi'' gibi tecrübe kazandırılarak, kendilerine ayrılan ''Polis İrtibat Masası''nda maç süresince görev yapacağı bildirildi. 
     Taraftarların, gerektiğinde şikayetlerini özel güvenlik elemanlarıyla devamlı koordinasyon halinde bulunacak bu birime ileterek çözüm bulabilecekleri, ''Polis İrtibat Masası''na yapılacak her türlü başvurunun kayıt altına alınacağı kaydedildi. 
     Bu arada yeni sistem, hafta sonunda Fenerbahçe'nin Çaykur Rizespor ile yapacağı maçta uygulanacak. 

     
</TEXT>
</DOC>
