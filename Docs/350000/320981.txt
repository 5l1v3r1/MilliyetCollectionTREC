<DOC>
<DOCNO> 320981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun01.html </URL>
<DATE> 2005/03/05/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD Türkiye'nin hibeyi almaması ekonominin iyi olduğunu gösteriyor 
</HEADLINE>
<TEXT>

     ABD Dışişleri Bakanlığı, Türkiye'nin, Irak savaşının olası ekonomik kayıplarını karşılamak üzere ABD tarafından ayrılan 1 milyar dolarlık yardımı almayışının, Türklerin ekonomideki başarılı yönetiminin bir yansıması olduğunu bildirdi. 
     ABD Dışişleri Bakanlığı Sözcüsü Richard Boucher, düzenlediği basın toplantısında, Temsilciler Meclisi Tahsisler Komitesi'nin, Türkiye için ayrılan 1 milyar dolarlık hibeyi, görünür gelecekte kullanılmayacağı gerekçesiyle ABD Başkanı George W. Bush'un 81 milyar dolarlık Irak ve Afganistan harcamaları ek bütçesine devretme kararına ilişkin bir soruyu yanıtladı. 
     Boucher, bu konuyu Türk yetkililerle görüştüklerini belirtti ve ''Bu krediyi kullanma ihtiyacı duymayan Türklerin çok iyi gittiği görülüyor. Bu durum, Türklerin ekonomiyi ne kadar iyi yönettiğinin bir yansıması'' dedi. 
     
</TEXT>
</DOC>
