<DOC>
<DOCNO> 344186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun03.html </URL>
<DATE> 2005/05/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Selanik'te "Sözde Pontus Rum Soykırımı Anma Günü" yürüyüşü yapıldı 
</HEADLINE>
<TEXT>

     Yunanistan’ın Selanik kentinde "sözde Pontus Rum soykırımını" anma töreni ve yürüyüşü yapıldı. 
     Selanik’te akşam saatlerinde kent meydanında toplanan bir grup gösterici Türkiye aleyhtarı sloganlar eşliğinde, polisin çevresinde geniş güvenlik önlemleri aldığı, Türkiye’nin Selanik Başkonsolosluğu’na yürüdü. 
     Türkiye’nin ve dünyanın sözde "Pontus soykırımını" tanımasını isteyen göstericiler Başkonsolosluğa bir bildiri bıraktılar. 
     Göstericilere hitaben kent meydanında konuşan Makedonya ve Trakya Bakanı Nikos Çiarçionis, "dünya tarihinin karanlık bir sayfasını oluşturduğunu öne sürdüğü sözde Pontus soykırımının uluslararası alanda Ermeni ve Yahudi soykırımlarıyla birlikte tanınması gerektiğini" söyledi. 
     Selanik Belediye Başkanı Vasilis Papayorgopulos da, Selanik’te gelecek yıl bir "Pontus soykırımı" anıtı yapılması için Belediye Meclisi’nin karar aldığını açıkladı. 
     Dışişleri Bakan Yardımcısı Panayotis Skandalakis, sözde "Pontus soykırımı" ile ilgili bir mesaj yayınladı. 
     Mesajında, 19 Mayıs’ın Yunan tarihinin dönüm noktası olduğunu kaydeden Skandalakis, bugün "vatanlarından kovulanları ve onların mücadelesini andıklarını" belirtti. 
     Pontus Helenizminin mücadelesinin bugün de sürdüğünü belirten Skandalakis, "Göç hiçbir zaman sarılamayacak bir yaradır. Unutulmayan vatan, hatıralarda tüm canlılığıyla ve gururuyla varlığını sürdürmektedir. Tarihi hatıralar tahrif edilemez. Ancak, geçmiş geleceğin önüne engel de olmamalı" dedi. 
     Bu arada Yunanistan hükümet sözcüsü Teodoros Rusopulos, Başbakan Kostas Karamanlis’in 19 Mayıs sözde Rum Pontus soykırımını anma günü nedeniyle Pontus Rum Dernek ve Federasyonu’na bir mesaj gönderdiğini açıkladı. 
     
</TEXT>
</DOC>
