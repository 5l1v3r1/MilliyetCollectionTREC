<DOC>
<DOCNO> 329999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/axspo01.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Elde var sıfır 0-0 
</HEADLINE>
<TEXT>


Beşiktaş, Trabzonspor'un çelme yediği haftada Diyarbakırspor'a takıldı, puan farkını beşe indirme şansını kaçırdı. Kartal'ın baskısını kaleci Fadhel'in kurtarışları durdurdu 


90 dakika 

BİLAL MEŞE 

Çalımbay, maçı kazanmak adına elinde ne var, ne yok tüm silahlarını sahaya sürdü. Kartal'ın ilk on birindeki hücumcu sayısının "beş" olması, ofansif taktiğin en belirgin örneğiydi bizce. 
Ne var ki Çalımbay'ın ilk yarıdaki bu hesabı tutmadı, tutması da zordu Çalımbay'ın hesaplarını alt - üst eden, forvetlere geçit vermeyen kaleci Fadhel'di. Carew bu yarıda bir şut attı, birkaç tane de top indirdi, hepsi o kadar. Sol kanatta görev yapan ibrahim Akın sık sık ofansa çıktı, yakaladığı iki net pozisyonu da kaleci kurtardı. Ahmet Dursun o kadar koşmasına karşın bu yarıda bir pozisyon buldu, onu da dışarı attı 
Sahadaki futbol inanılmaz kötüydü O kadar kötüydü ki, tribünde bizler bile sıkıldık, bitse de gitsek diye dua ettik 
Çalımbay'ın ikinci yarıda İbrahim Akın'ı Okan ile, son dakikalara doğru ise Tümer'i Sergen ile değiştirmesi Kartal'a galibiyet için yeterli olmadı. İbrahim Üzülmez'in boşluğunu Ahmet Yıldırım kapamaya çalıştı, savunmada iyi, ofansa çıkışlarda yeterli değildi. İbrahim Toraman savunmanın gediklerini kaparken, günün kötü futbolunda sivrilen isimdi. 
Pozisyon kovalayan, üreten Beşiktaş idi... Ne var ki ileri uç oyuncularının son vuruşlardaki dikkatsizliği, kaleci Fadhel'in iyi gününde olması Kartal'ın ilk üçe girme hesaplarını alt - üst eden en büyük faktördü. Çalımbay'ın son kozu Veysel'di, o da rakip savunmanın arasında kaybolup giderken, Kartal zorlu deplasmanda iki ALTIN puan bıraktı. 

Topu koşturacaksın 
Kim ne derse desin, bu takımın sezon sonunda müthiş bir "revizyona" ihtiyacı var. Biliyoruz Çalımbay ve yönetim bu konuda çalışıyor. Dileriz paraya kıyarlar, yarışmacı bir takım kurarlar. Özellikle yabancı oyuncu konusunda atılacak adımlarda dileriz geçmişten "ders" alırlar 
Beşiktaş'ta inanılmaz pas hataları vardı dün... Bir de buna topla fazla dripling eklenince, galibiyeti bulmak elbette zor olurdu. Topla dripling yapmayacaksınız, topu koşturacaksınız 

Beş forvet de fayda etmedi 

Diyarbakır karşısında Carew, İbrahim Akın, Ahmed Hassan, Tümer ve Ahmet Dursun ile gol arayan Çalımbay'ın istediği olmadı 

Diyarbakır karşısına mutlak kazanma parolasıyla çıkan Beşiktaş, rakibi karşısında 5 forvetle gol aradı. Kalan tüm maçlarını kazanıp, gelecek sezon Avrupa'da yer alabilmenin hesaplarını yapan Siyah - Beyazlı ekibin Teknik Direktörü Rıza Çalımbay Carew, İbrahim Akın, Ahmed Hassan, Tümer ve Ahmet Dursun gibi gol silahlarıyla maça başladı. İkinci devrede de kulübede oturan Veysel, Sergen gibi gol ayaklarını sahaya süren Rıza hoca, Diyarbakır karşısında istediği gole bir türlü ulaşamadı. 

Çalımbay'ın teşhisi 

Beşiktaş Teknik Direktörü son vuruş başarısızlıklarının puan kaybına neden olduğunu açıkladı 

Siyah - Beyazlılar'ın teknik patronu Rıza Çalımbay, Diyarbakırspor karşılaşmasında 90 dakika boyunca etkili oynamalarına karşın gol yollarını bir türlü açamadıklarını dile getirdi. Çalımbay, görev yaptığı süre içinde en fazla korner attıkları maçı yaşadıklarını belirterek, "İstediğimiz pozisyonları bulduk ama son vuruşlarda başarısızdık. Dikkatli olsaydık, kazanarak dönebilirdik" yorumunu yaptı. 
Çalımbay, eksikleri fazla olan Diyarbakırspor'u küçümsemediklerini de söyledi. Genç teknik adam, "Bizim için her rakip aynı. Her zaman rakip rakiptir diye düşünüyoruz. Eksiklerinin olması onları fazla etkilemedi. Sahaya çıkıp çok iyi mücadele ettiler. Güzel bir karşılaşma oldu. Tek üzüntüm, iyi futbolun ardından 3 puan alamamamız" diye konuştu. 

Bir takım gidiyor 

BİLAL MEŞE 

Kirada bulunan oyuncularıyla birlikte 36 kişilik bir futbolcu ordusunu elinde bulunduran Beşiktaş, geleceğe dönük planlamasını hemen hemen tamamladı. Siyah-Beyazlı ekibin teknik heyetiyle görüşen Beşiktaş Yönetimi, takımdan 11 kişinin gitmesine karar verdi. 
Özellikle yabancı oyunculardan bir türlü istediği verimi alamayan Siyah - Beyazlılar'ın öncelikle bu isimlerden kurtulacağı vurgulandı. Yerli futbolcuların ise genelde yeni transferlerde takas için kullanılacağı belirtildi. 
Avrupa hedefine ulaşmak isteyen Beşiktaş Yönetimi'nin, iç huzursuzluğun yaşanmaması amacıyla bu isimlerin dışarı sızdırılmaması için büyük gayret gösterdiği ifade edildi. 

Yasin Sülün küskün 

Beşiktaş'tan Diyarbakır'a kiralanan Sinan Kaloğlu, Eser ve Yasin Sülün, iki kulüp arasında yapılan anlaşma gereği dünkü maçta forma giymedi. Sinan ve Eser, Kartal'ın kampına gidip arkadaşlarıyla görüşürken, Yasin'in ise gitmemesi dikkat çekti. 

Grip Pancu yetişmedi 

Romanya Milli Takımı'ndan dönüşte ağır gribe yakalanan Pancu iyileşemeyince, Diyarbakırspor maçının kadrosundan çıkarıldı. İlaç tedavisiyle, bu karşılaşmaya yetiştirilmeye çalışılan Siyah - Beyazlı futbolcunun önceki gece ateşinin yükseldiği, bu nedenle halsiz kaldığı belirtildi. Rumen oyuncuyla görüşen Teknik Direktör Rıza Çalımbay, yetersiz gördüğü Pancu'yu kadroya almadı. 
Sakatlıktan kurtulan ve oynamaya hazırlanan Sergen Yalçın, buna rağmen maça yedek başladı. Çalımbay, Ümit Milli Takımı'nda başarılı bir performans ortaya koyan İbrahim Akın'a forma verdi. İbrahim Üzülmez'in yokluğunda ise sol kanatta Ahmet Yıldırım görev aldı. 

Fadhel'e duacı 

Diyarbakırspor Teknik Direktörü Oğuz Çetin, 29 puanla maça çıkmalarının ve alt sıradaki takımların puan almasının, futbolcuların üzerinde stres yarattığını belirtti. Bu nedenle ilk devrede Beşiktaş'ın daha baskılı göründüğünü vurgulayan Çetin, "Fadel ortaya çıktı. En iyi şekilde bizi ayakta tuttu. Zaten üst düzey bir kaleci" yorumunu yaptı. 

Kalecilerin günü 

Bizce maçın iki adamı vardı... Fadhel ve Cordoba, dünkü kötü oyunda biraz olsun tribünleri futbol adına heyecanlandıran isimlerdi. Başka bir deyişle, iki kaleci de kurtardıkları pozisyonlarla skor tabelasına rakamlar yazdırmadılar. Özellikle Fadhel, çok kritik pozisyonlarda, sakatlanma uğruna kalesini müthiş savundu. Beraberliğe oynayan Diyarbakırspor'un her iki yarıda da geliştirdiği ender ataklara ise Cordoba geçit vermedi. Kolombiyalı kaleci, özellikle yan toplarda mükemmeldi. 

18 yıllık hasret bitmedi 

Beşiktaş'ın Diyarbakır deplasmanlarındaki şanssızlığı devam etti. Düne kadar oynadığı 8 karşılaşmadan sadece bir galibiyet bulabilen Siyah - Beyazlılar'ın 18 yıllık galibiyet hasreti bitmedi. Dış sahada rakibiyle dün 4. kez berabere kalan Beşiktaş, 4 karşılaşmadan da mağlubiyetle ayrılmıştı. Kartal, en son 25 Nisan 1987'de Ali Gültiken'in tek golüyle kazanmıştı. 

Maçın hakemi 
Papila'ya laf yok 
Beşiktaş Kulübü tarafından geçtiğimiz sezon Samsunspor maçındaki kırmızı kart yağmuru nedeniyle "aforoz" edilen Cem Papila, iyi bir yönetim gösterdi. Adeta "mercek" altında olan Cem Papila, pozisyonları iyi süzdü, oyunun çabuk olduğu anlarda yakın uyum sağladı, çaldığı düdüklerde hata yapmadı. Papila, yardımcılarıyla da iyi işbirliği yaptı. Papila'nın iyi yönetimine sahadaki vasat futbolun da büyük katkısı oldu. 

Maçtan notlar 
Papa için istavroz 
Hristiyan dünyasını yasa boğan Papa 2. Jean Paul'ün ölümü, Beşiktaş'ın yabancılarını da üzdü. Siyah - Beyazlı ekipte, Cordoba ile Carew, Papa'nın anısına maç öncesinde istavroz çıkardı. 

Gençlerle güldüler 
Kartal'ın A takımının yapamadığını, PAF'lar gerçekleştirdi. Diyarbakırspor'un gençleriyle karşılaşan Beşiktaş PAF Takımı, Nail 2 ve Adem'in golleriyle maçı 3-0 kazandı. 

Demirören gelemedi 
Mersin'deki Beşiktaş 100. Yıl Bulvarı ile BJK Store'un açılışı için Mersin'e giden Başkan Yıldırım Demirören, Diyarbakır maçına gelemedi. İstanbul'dan aktarmalı olarak Diyarbakır'a geçeceği belirtilen Demirören, özel işlerinin yoğunluğu nedeniyle takımı yalnız bıraktı. 

Promosyon tuttu 
Diyarbakırspor'un, "Bir forma alana üç maç bileti bedava" uygulaması tuttu. Beşiktaş karşılaşmasını fırsat bilen Yeşil - Kırmızılılar, dünkü maça giydikleri forma ve promosyon olarak aldıkları biletle geldiler. 

MAÇIN DAKİKALARI 
6 Savunmanın en iyilerinden İbrahim Toraman'ın kısa düşen geri pasına Lopes hamle yaptı, tecrübeli kaleci Cordoba sakatlanma pahasına zamanında çıktı, bu tehlikeyi uzaklaştırdı. 
19 Kartal'ın baskısı ilk pozisyonu getirdi. İbrahim Akın, iç yay üzerinde sola indi, düzeltti, soluyla sert vurdu, kaleci Fadhel son anda uçarak topu kornere tokatladı. 
29 Diyarbakırspor savunmasındaki karambolde, araya kaptan Tayfur girdi, topu sağındaki Carew'e kazandırdı. Norveçli futbolcu altı pasa kesti, Ahmet Dursun zor olanı yaptı, boş kale yerine topu yandan auta gönderdi. 
34 Carew soldan indi, yanındaki Ahmet Dursun'u gördü. Golcü futbolcu ceza alanına girdi, sağıyla sert vurdu, yine kaleci Fadhel bu tehlikeyi kornerle önledi. 
41 Yine pozisyon bulan, ancak atamayan Beşiktaş'tı. Tümer sağdan indi, solundaki İbrahim Akın'ı gördü, genç futbolcu yay üzerine indi, soluyla sert vurdu, yine Fadhel gole izin vermedi. 
64 Beşiktaş savunmasının uzaklaştıramadığı topla solda Sinan buluştu, düzeltti, sert vurdu, top kalecide kaldı. 
86 Soldan kazanılan korner atışını Okan arka direğe kesti, Sergen yükseldi, kafayı çaktı. Top yandan az farkla auta giderken, Kartal'ın galibiyet umutları da kuş misalı uçuverdi 


</TEXT>
</DOC>
