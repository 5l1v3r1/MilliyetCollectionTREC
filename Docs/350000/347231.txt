<DOC>
<DOCNO> 347231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo32.html </URL>
<DATE> 2005/05/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
A Milli Takım'ın yeni oyuncuları mutlu ve umutlu... 
</HEADLINE>
<TEXT>

     A Milli Futbol Takımı aday kadrosuna ilk kez çağrılan Trabzonsporlu Erdinç Yavuz ile Denizlisporlu Güven Varol, kadroya çağrıldıkları için mutlu, gelecek için de umutlu olduklarını söylediler. 
     Millilerin kamp yaptığı Polat Renaissance Otel'de gazetecilerin sorularını yanıtlayan Erdinç, milli takımda olmaktan büyük mutluluk duyduğunu ifade ederek, ''Benim için çok sürpriz olmadı. Zaten beklediğim bir şeydi'' dedi. 
     Milli takıma oynamak için geldiğini vurgulayan Erdinç, ''Önümüzde Yunanistan ve Kazakistan ile yapacağımız 2 önemli maç var. Buraya sırf kadroda olmak için değil, oynamak için geldim. İnşallah hocam görev verirse, başarılı olacağıma inanıyorum'' diye konuştu. 
     Güven ise hedefinin bir gün milli takımda oynamak olduğunu vurgulayarak, ''Her futbolcu gibi benim de hayalim milli takımda forma giymekti. Milli takım aday kadrosuna çağırıldığım için çok mutluyum. Önümüzdeki 2 maçı alıp, Almanya'da 2006 Dünya Kupası Finalleri öncesi grupta avantaj elde etmek istiyoruz'' ifadelerini kullandı. 
     Transferiyle menajeri Erdinç Şehit'in ilgilendiğini kaydeden Güven, ''Kulübümle 2 yıl daha sözleşmem var. Kulübümün vereceği karara saygılıyım'' dedi. 

     
</TEXT>
</DOC>
