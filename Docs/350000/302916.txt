<DOC>
<DOCNO> 302916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/axspo02.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex Tuncay 30 milyon 
</HEADLINE>
<TEXT>


Başkan Aziz Yıldırım, iki yıldızına gelebilecek teklifler için önlemini erken alarak, bonservis ücreti olarak kulüp bütçesinin yarısına yakın bir değer belirledi 

YUSUF KOBAL 


Üç yıllık sözleşme 
FENERBAHÇE Başkanı Aziz Yıldırım, Alex de Souza ile Tuncay Şanlı'nın değerlerini belirledi. Baliç ve Okocha'yı toplam 40 milyon dolara satan ve Sarı - Lacivertli kulübün kasasına önemli bir gelir sokan Yıldırım, üçer yıllık sözleşmeleri bulunan iki yıldız oyuncusuna gelecek teklifler için şimdiden önlemini aldı. Özellikle Tuncay, Şampiyonlar Ligi'ndeki performansı ile tüm Avrupa kulüplerinin iştahını kabartırken, Alex'in çizgisi de giderek yükseliyor. 

Madrid korkusu 
YÖNETİM özellikle Brezilyalı yıldızın eski hocası Lüxemburgo'nun Real Madrid'in başına geçmesinden sonra bu futbolcunun gitme olasılığını da düşünmeye başladı. Cruzeiro'da Alex ile büyük başarılar elde eden tecrübeli teknik adamın, gelecek sezon için Sambacı'nın peşine düşebileceği belirtildi. Şartlar uygun olursa her oyuncuyu satabileceğini söyleyen Başkan Aziz Yıldırım, Tuncay ile Alex'e toplam 30 milyon dolar fiyat biçti. 

Başkan'a emanet 

Laporta'ya gidecek 
SEZON sonunda Barcelona'ya geri dönmesi gereken Rüştü Reçber için Başkan Aziz Yıldırım devreye girecek. Teknik Direktör Daum'un gelecek yıl da takımda görmek istediği milli kalecinin transferini üstlenen Yıldırım, iyi ilişkiler kurduğu Barcelona Başkanı Laporta ile bir araya gelecek ve Rüştü'nün bonservisini alabilmek için pazarlık masasına oturacak. 

Satmak istiyorlar 
İSPANYOL ekibi, mayıs ayında büyük bir olasılıkla AB statüsü kazanacak olan tecrübeli file bekçisini vermeye sıcak bakmazsa, tekrar kiralık anlaşma yapılacak. Menajerler, Rüştü'nün yıllık ücretini karşılaşması halinde Fenerbahçe'nin bu oyuncuyu alabileceğini yönetime ilettiler. Bu arada Barcelona'nın da Rüştü'yü kesinlikle elinden çıkarmak istediği belirtildi. 

Cebi dolu geliyor 

İKİNCİ yarı için takıma takviye isteyen Teknik Direktör Daum tatil sonrası yönetimle tekrar masaya oturacak. Alman çalıştırıcı, UEFA'da katkı sağlayacak kaliteli oyuncu alabileceklerini açıklayan yönetime, belirlediği isimleri sunacak ve en kısa sürede transferin bitmesi için baskı yapacak. 
DAUM'UN, takımın ritmini bozmamak için yine Brezilyalı futbolcular üzerinde yoğunlaştığı ancak listesinin bir hayli kabarık olduğu öğrenildi. Yeni bir yabancının gelmesi halinde Fabiano'nun başka bir takıma kiralanmasının gündeme geldiği ancak, Brezilyalı oyuncunun bu duruma sıcak bakmadığı kaydedildi. 

Tamamen profesyonel 

BAŞKAN Aziz Yıldırım, kurumsallaşma yolunda 2005 yılında büyük bir hamle başlatacak. Başta futbol, basketbol ve voleybol olmak üzere, tüm şubelerin başına profesyonel yöneticiler getirilecek. Bunlarda en az üç yabancı dil bilme şartı aranırken, bu şahıslara büyük yetkiler verilecek. Yıldırım 2007 yılına kadar Fenerbahçe Kulübü'ndetüm birimlerde profesyonelleşmeyi hedefliyor. 


</TEXT>
</DOC>
