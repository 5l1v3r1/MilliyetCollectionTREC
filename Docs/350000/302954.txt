<DOC>
<DOCNO> 302954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/yazar/theper.html </URL>
<DATE> 2005/01/03/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Anlayana aşk olsun 
</HEADLINE>
<TEXT>


Kasım ayının başıydı. Postacı, büroma, vergi dairelerinden gelen tebliğ zarflarından birini bıraktı. Açtığımda içinden bir ödeme emri çıktı. 
Alışığız, zaman zaman böyle ödeme emirleri müvekkillerime de gelir, onlar da bize başvurur. Biz avukat olduğumuz için elbette kendi başımıza gelen böyle bir olayı halledeceğiz. Bu özgüvenle zarfı açtım. İçinden çıkan ödeme emrinde 114.000.000 TL ödemem yazılı. İyi güzel de nedir bu 
Bir köşede yazıyor "Para cezası". Peki neyin cezası Ara ki bulasın. Neyse altta bir not var, şöyle "Bu ödeme emrine ilişkin olarak vergi dairesinin vergilendirme servisinden ya da ............. numaralı telefonlarımızdan bilgi alabilirsiniz." 
Hangi numaradan Belli değil. Telefon numarası hanesi de boş. Peki nedir bu 114.000.000 TL 
Ancak ödeme emrinin arkasını çevirin, bir sürü not. Şu kadar hapis cezası, bu kadar hapis cezası. Ne için bunlar Anlayabilene aşk olsun. Neticede birilerini koşuşturup mahiyetini vergi dairesinden yalan yanlış öğrenmeye çalıştık. Efendim 1999 yılında acenteden, sıfırda bir araba almıştım. Bu arabanın 1999 yılı egzoz pulu yokmuş, bu ceza onun için. Yani acenteden çıkan arabanın egzoz pulu için. Acenteden çıkan aracın egzoz pulu olur mu Olmaz ama oldurmuşlar işte ve bize 114.000.000 TL cezayı reva görmüşler. Şimdi vergi mahkemesine gidip dava açmam gerekiyor. İyi ama vergi mahkemesi Şirinevler'de. Taksiyle gidip gelsem, bir de dava masrafı yapsam 114.000.000 TL'yi bulur. İyisi mi ödeyelim dedik ve ödedik. 
Perşembe günü büromda çalışıyorum, sekreterim, maliyeden geldiklerini söyledi, buyur ettik. Meğerse hacze gelmişler. Neyin haczi 114.000.000 TL'lik olmayan ama buna rağmen ödenmiş para cezasının haczi. Olmayan ama yine de ödenen para cezasına ilaveten bir de 18.700.000 TL daha ödedik ve bir rahatladık, bir rahatladık ki sormayın. Bunu ibret olsun diye anlattım. Acaba bir gün gelip, insan yerine konulup ödeme emrinin neyi kapsadığı yazılıp altına başvuru telefonu konacak mı Yoksa birilerinin çekip çevirip, "Vatandaşı adam yerine koyacaksın" talimatını mı bekleyeceğiz, mesela AB'nin. 



</TEXT>
</DOC>
