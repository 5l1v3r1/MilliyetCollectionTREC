<DOC>
<DOCNO> 349536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/gun07.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseler seneye 4 yıl oluyor 
</HEADLINE>
<TEXT>


Liselerde eğitim-öğretim süresini 4 yıla çıkaran karar, Bakan Hüseyin Çelik'in onayına sunuldu 


Milli Eğitim Bakanlığı MEB Talim ve Terbiye Kurulu Başkanı Prof. Ziya Selçuk, liselerde eğitim - öğretim süresinin 4 yıl olmasıyla ilgili kararın kuruldan çıkarak Milli Eğitim Bakanı Hüseyin Çelik'in onayına sunulduğunu bildirdi. Selçuk, Çelik'in de onaylaması halinde, gelecek eğitim - öğretim yılından itibaren liselerde eğitim - öğretim süresinin 4 yıl olacağını, uygulamanın gelecek yıl liseye yeni kayıt yaptıracak öğrencileri kapsayacağını belirtti. 
"Türkiye ve Almanya'da Eğitim Reformu" sempozyumunda konuşan Selçuk, mesleki eğitimde hareketlilik söz konusu olmazsa üniversite sınavı önündeki yığılmaların süreceğini söyledi. 
Selçuk, "Liselerde bitirme sınavı planlanıyor. Sınavın içeriğinde lise müfredatının yer alması, daha sonra da ÖSS ile ilişkilendirilmesi, bitirme sınavında başarılı olan çocukların ÖSS'ye girmesi söz konusu olacak. Ancak bunu yaparken sadece niceliksel dönüşümden ziyade, lisenin muhtevasında niteliksel birtakım açılımlar sağlamayı da planlıyoruz. Örneğin lise mezunu mesleki eğitimdeki modül sistemle kendi kariyerini ilişkilendirebilir" diye konuştu. 


</TEXT>
</DOC>
