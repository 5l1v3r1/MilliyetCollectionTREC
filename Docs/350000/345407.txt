<DOC>
<DOCNO> 345407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo27.html </URL>
<DATE> 2005/05/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Milan'ın kaptanı Maldini Ezan sesinden rahatsızlık duymadık... 
</HEADLINE>
<TEXT>

     AC Milan Teknik Direktörü Carlo Ancelotti, yarın Liverpool ile oynayacakları Avrupa Şampiyonlar Ligi final maçını iyi oynayarak kazanmak istediklerini söyledi. 
     Ancelotti, futbolcular Kaptan Paolu Maldini ve Clarence Seedorf ile birlikte Atatürk Olimpiyat Stadı’nda düzenlediği basın toplantısında, Liverpool’u çok iyi tanıdıklarını ve neler yapabileceğini bildiklerini ifade ederek, "Yarınki finalde 90 dakika iyi oynamak önemli. Rakibimizi iyi analiz ettik. Maçın başlarında iki takım da savunmalarına önem verecektir, daha sonra da gol için zorlayacaktır. Biz de iyi bir futbol sergileyerek sahadan galip ayrılmak istiyoruz" şeklinde konuştu. 
     İtalyan teknik adam, bir gazetecinin Türk taraftarlarla ilgili sorusuna ise, "Türk taraftarlardan endişe etmiyorum. Türkiye’de çok maç oynadık. Bu maçlar son derece dostane ve barış içinde geçti. 
     Şampiyonlar Ligi’nin havası zaten lige oranla daha yumuşaktır" diye yanıt verdi. 
     Maçın penaltılara kalıp kalmayacağı ile ilgili bir soru üzerine Ancelotti, "Bunu söylemek zor. Ama mümkün bir olay. Oyuncularım penaltı atışları için çalışmalarını yaptı. Penaltı atışları hep gergin geçer, özellikle de böyle bir finalde penaltı atmak kolay değildir" şeklinde konuştu. 
     Ancelotti, Liverpool’un yıldız oyuncusu Gerard ile ilgili bir soru karşısında da, "Gerard, dünyanın en önemli futbolcularından biri. Ama tek başına bir kişi oyunu kazanamaz. Bizde de çok yıldız futbolcu var" dedi. 

     
</TEXT>
</DOC>
