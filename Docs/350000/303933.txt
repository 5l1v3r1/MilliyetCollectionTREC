<DOC>
<DOCNO> 303933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yazar/cemal.html </URL>
<DATE> 2005/01/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kayıp yıllar ve AB farkı 
</HEADLINE>
<TEXT>


Sedat Ergin'in köşesinde yılın son günü "Şimdi bana kaybolan yıllarımı verseler" başlığı dikkati çekiyordu. Avrupa Birliği ve kalkınma yarışıyla ilgiliydi yazı. 
Daha doğrusu, AB'nin dışında kalan Türkiye'nin kalkınma yarışında Yunanistan, İspanya ve Portekiz'in nasıl gerisinde kaldığını, nasıl nal topladığını anlatıyordu. 
Oysa, yarış 1970'li yıllarda aynı hizada başlamıştı. Türkiye'nin 1975'te kişi başına milli geliri 1300 dolardı. Yunanistan'ınki 1500'dü. 1977'de Portekiz'inki 1800, İspanya'nınki 2700'dü. 
Bu üç ülke o yıllarda Avrupa yolculuğuna çıktı. Türkiye ise bu yolculuğu reddetti. İktidardaki siyaset adamları bu yolculuğun önemini kavrayamadılar. 
Kaybolan yıllara böyle girdik. 
Yunanistan, İspanya ve Portekiz, kalkınma yarışında Avrupa fonlarından yararlandılar. Doğrudan yabancı sermaye yatırımları bu ülkelere oluk gibi akmaya başladı. Bu sayede Yunanistan, İspanya ve Portekiz'de aş ve iş sorunu çözülürken, Türkiye'de yılan hik yesine döndü. 
Kayıp yılların kısa özeti 
Tarih, 12 Haziran 1975. 
Yunanistan tam üyelik başvurusunu yapıyor. O tarihte Türkiye'nin Brüksel'deki daimi temsilcisi Büyükelçi Tevfik Saraçoğlu, Ankara'ya bir kripto gönderir 
"Türkiye'nin de Avrupa Ekonomik Topluluğu'na derhal tam üyelik başvurusunu yapması, ulusal çıkarlarımız açısından hayati önem taşımaktadır. Talimatlarınıza saygılarımla arz ederim." 
Merkezden yanıt gelmez. 
Ankara'da Başbakan Demirel'dir. 
Erbakan'lı, Türkeş'li, Feyzioğlu'lu, bol yamalı Milliyetçi Cephe hükümeti iş başındadır. Büyükelçi Saraçoğlu, o sıralar Brüksel'de NATO nezdinde temsilci olan Büyükelçi Coşkun Kırca'nın da olumlu telkinleriyle kulis yapmak için Türkiye'ye gider. 
AET Genel Sekreteri Emile Noel'in Ankara'ya "Yunanistan'la birlikte siz de başvurun " diyen bir mesajı da vardır. Ama çabaları sonuçsuz kaldı Büyükelçi Saraçoğlu'nun... 
Tarih, 26 Mayıs 1978. 
Ecevit Başbakan. 
Türkiye'nin AET ile ilişkilerini donduruyor, Yunanistan'ın üyeliğinin kesinleştiği bir dönemde... 
Yıl 1980, Demirel Başbakan. 
Erbakan destekli azınlık hükümeti işbaşında. Demirel'in Dışişleri Bakanı Hayrettin Erkmen, Yunanistan'ın üyeliği kesinleşirken Türkiye'nin de AET'ye üyelik başvurusu yapmasını ister. 
Demirel, Erbakan'dan çekinir. 
1980'in temmuz ayı sonları. 
MSP lideri Erbakan, Demirel'in Dışişleri Bakanı Erkmen'i düşürmek için bir gensoru verir. CHP lideri Ecevit'in de desteklediği gensoruda şu satır yer alır 
"Türkiye'yi İslam leminden ayırarak Avrupa'ya vilayet yapmaya müncer olacak Ortak Pazar'a girme gayretleri..." 
Demirel, Erkmen'i feda eder. 
Ve bir ay sonra 12 Eylül 
Türkiye Avrupa'dan kopar. 
Sonuç 
1970'lerde kalkınma yarışı birlikte başlarken, kişi başına milli gelirler İspanya'da 2700, Portekiz'de 1800, Yunanistan'da 1500, Türkiye'de 1300 dolardı. 
2004 sonu bilançosu 
İspanya'nınki 22 bin dolar, Portekiz'inki 17 bin dolar, Yunanistan'ınki 14 bin dolar, Türkiye'ninki ise 4 bin dolar. 
İşte kayıp yıllar ve AB farkı 
Kaybolan yılların hesabını kim verecek İnsanımızın aş ve işiyle oyun oynanmayacağı, aş ve iş sorunu çözülmeyen bir Türkiye'nin hiçbir açıdan dikiş tutmayacağı gerçeğini ne zaman öğrenecek bazı kalın kafalılar, sözde milliyetçiler .. 



</TEXT>
</DOC>
