<DOC>
<DOCNO> 304581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yasam/yas05.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğanın intikamı 
</HEADLINE>
<TEXT>


Uzmanlar Doğa katledilmese, tsunami felakete dönüşmezdi 

DIŞ HABERLER 

Dünya Yaban Hayatını Koruma Fonu WWF Deniz Programı Başkanı Simon Cripps, Hint Okyanusu'nda doğanın, tsunamiyle intikam aldığını açıkladı. 
Cripps, bu bölgelerde yok edilen mercan kayalıkları ve tropikal mangrov bataklıklarının, tsunami benzeri dalgaların şiddetini azalttığını belirterek, "Bunlar dalgaları tamamıyla durduramayacaktı, ancak mangrov bölgelerinde tahribatın çok daha az olduğunu gözlemledik" dedi. 
Tropik kıyılar boyunca yetişen mangrovların karmaşık kök sistemi, dev dalgalara karşı kalkan görevi görüyor. Cripps, turistik bölgelerin gelişmesi, karides avcılığı ve ulaşım altyapısı yüzünden dünyadaki mangrov bataklıklarının yarısının son 20 - 30 yılda yok olduğunu söyledi. Mercan kayalıklarının da, dinamitle balık avlama ve iklim değişimi yüzünden suların ısınması gibi sebeplerle tahrip olduğu belirtiliyor. 




</TEXT>
</DOC>
