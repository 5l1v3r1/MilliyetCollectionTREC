<DOC>
<DOCNO> 346799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/astro/index.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğin işaretleri 
</HEADLINE>
<TEXT>

Bu hafta beklenmedik olaylar, gerginlikler bizi her zamankinden daha farklı hareket etmeye zorluyor. Özellikle 1-3 Haziran arasında öfkeyle hareket etmek, ani duygusal tepkiler görüş ayrılıklarını körükleyebilir 


Astrolojik açıdan yavaş hareket eden gezegenler, Uranüs, Neptün ve Pluto bulundukları burçlarla kuşakları birbirinden ayırdıkları gibi, örülmekte olan tarihin işaretlerini, bir bakıma zamanın ruhunu yansıtırlar. Uranüs 7 yılda, Neptün 14 yılda, Pluto ise yörünge düzleminin eğikliğinden dolayı değişken bir periyotla, 12-32 yıl arasında burç değiştiriyor. Örneğin şu anda Uranüs 2003'ten bu yana Balık'ta, Neptün 1998'ten bu yana Kova'da, Pluto ise 1995'ten bu yana Yay burcunda ilerliyor. Uranüs burçlarda, insanı özgür ve bireysel kılan kolektif araçları, devrimleri, yenilenmeyi ve ani değişimleri açıklıyor. Örneğin Uranüs'ün hava elementinden iletişimci Kova burcunda kaldığı 1995-2003 yılları arasında telekomünikasyon, bilgisayar teknolojilerindeki ani sıçramalarla internet, mobil telefonlar günlük hayatımızın ayrılmaz parçası oldu. Neptün burçlarda, kolektif düzeyde insanın yarattığı idolleri, hayalleri bu figürler güçlü bir biçimde film endüstrisine de yansıyor , sanat ve yaratıcılıkta aşkın, evrensel enerjileri, sosyalist tabanlı politikaları biçimlendiriyor. Örneğin Neptün'ün Oğlak burcuna geçtiği 1984 yılı ardından, 1989 yılında bu burçta Uranüs'le birleşmesi Sovyetler Birliği'nin dağılması ve Berlin Duvarı'nın yıkılmasına işaret ediyordu. Zira Oğlak totaliter yapıları, duvarları, devlet yapılarını açıklar. Pluto burçlarda, insanın kolektif düzeyde güç arayışını hangi yollarla gerçekleştirdiğini, köklü, derinden değişimleri ve özellikle güç kullanmayı, yıkıcı, yeraltı faaliyetlerini açıklar. 1995'ten bu yana Yay burcunda ilerleyen Pluto, özellikle inançlar alanında radikal gruplaşmaları, uluslararası terörü çok daha belirgin hale getirdi ve getirmeye devam ediyor. Bu bakımdan 2001 yılında, öngördüğüm ABD'nin müdahil olduğu savaş, 11 Eylül terörü ile Yay burcundaki Pluto'nun Satürn'le karşıt açısı altında tetiklenmişti. 

2008 sonrasında global ekonomide büyük çalkantılara tanıklık edebiliriz 

2008 yılında Pluto, Yay burcundan çıkarak Oğlak burcuna geçiyor. Bu bakımdan 2008 tarihsel açıdan önemli bir kırılma dönemine işaret edecektir. Pluto bundan önce ABD'nin de kurulduğu dönemde, yani 1762-1778 yılları arasında Oğlak burcunda kalmıştı. Bu bakımdan Pluto'nun Oğlak burcuna geçişi ABD'nin ve dolayısıyla dünyanın geleceği açısından son derece şekillendirici olacak. Oğlak insanın kurumsal yapısını, devlet düzenini, hiyerarşileri ve katı örgütlenmeleri açıklar. 1762-1778 döneminde, global ekonominin ortaya çıkışı, İngiltere'de sanayi devrimi 1776'da Adam Smith "Milletlerin Serveti" eserini tamamlamıştı ve ABD'nin doğuşu anahatlarıyla büyük sistemlerin dönüşümüne Pluto tanıklık etti. Bu bakımdan 2008 yılından itibaren dünyada sosyal yapı, örgütlenmeler yepyeni bir döneme girmiş olacak. Kuşkusuz bu durum ABD'nin önderliğini yaptığı global ekonominin önemli bir testten geçeceğini de gösterecektir. ABD'nin Güneş'i Yengeç burcunda olduğu için, Pluto karşıtlığında ABD dış politikasında çok daha ağır muhalefetlerle karşılaşabilir. Bu dönüşüm aynı zamanda dünya ekonomisinde de büyük çalkantılar getirebilir. Ayrıca 2012-2015 yılları arasında Uranüs ve Pluto kare açı içinde kalırken, bu açı kalıbının başlangıç noktası olan 1965-1967 yıllarında yaşananlar, kısaca teknolojinin sanayide artan rolü ve işçi-işveren ilişkileri artık yeni bir döneme girecek ve sosyoekonomik düzeyde, bireyin rolü, devletin görevleri büyük çaplı değişikliklere uğrayacaktır. 21'inci yüzyılı şekillendirecek olan en dikkat çekici faktörler ise 2020 yılından itibaren iyice şekillenmiş olacak ve bu dönemde Uzakdoğu'da Çin'in rolü çok daha etkin hale gelecektir. Zira 2020 yılında meydana gelecek olan Jüpiter-Satürn birleşimi Çin'in yükselen burcu Kova'da gerçekleşirken, gerçek anlamıyla Kova burcu çağı da başlamış olacaktır. 




</TEXT>
</DOC>
