<DOC>
<DOCNO> 328649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur12.html </URL>
<DATE> 2005/03/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zeytin Adası'nın 'satılamaz' şerhi kaldırıldı 
</HEADLINE>
<TEXT>

     Mustafa SARIİPEK MARMARİS Muğla , DHA 

      TASARRUF Mevduatı Sigorta Fonu'nun TMSF el koyduğu Uzanlar'a ait Zeytin Adası üzerindeki satılamaz' şerhi, mahkeme kararıyla kaldırıldı. 
     İmar Bankası operasyonu kapsamında TMSF'nin el koyduğu, üzerinde 5 bini aşılı olmak üzere 30 bin zeytin ağacı bulunan Zeytin Adası'nın tapu kayıtlarına, Milli Emlak tarafından geçen Kasım ayında ihtiyati tedbir kararıyla satılamaz' şerhi konuldu. Adanın orman arazisi olduğu belirtilerek satılamayacağı iddia edildi. 
     Durumun farkedilmesi üzerine, adayı ihaleyle satmak isteyen TMSF, bu engeli aşmak için 16 Mart 2005'te Fethiye Asliye Hukuk Mahkemesi'nde dava açtı. Dava, dün TMSF'nin isteği doğrultusunda sonuçlandı. Bölgenin orman arazisi olmadığı belirtilerek satılamaz' şerhinin kaldırılmasına karar verildi. 
     TMSF Satış Dairesi Başkanı Fethi Çalık "Bu ada 1957'den bu yana özel mülkiyet. Zaten böyle bir kararın olması yanlıştı. Ada üzerinde herhangi bir sorun yoktu. Açtığımız dava sonuçlandı ve adanın satılabileceğine dair karar çıktı. Elde edilecek para zaten devletin kasasına girecek. Bir ay içinde ihaleye çıkartacağız. İhale bedeli ise 16 milyon YTL 16 trilyon lira olacak'' dedi. 
     Kemal Uzan'ın Asil Nadir'i vekilen Ayşegül Nadir'den adayı satın alırken de tapusunda şerh olduğu, buna rağmen devrin yapıldığı iddia edildi. 
     Öte yandan 3 parselli, 350 dönüm arazili adadaki aşılı ağaçlardan toplanan 7 ton 600 kilo zeytin sıktırılarak zeytinyağı elde edildi. Özel bir firmada hazırlanan yağın, orta kalitede bir zeytinyağı olduğu ve ortalama litresinin 4- 4.5 milyon liradan satılabileceği belirtildi. Yağın satışından 6 milyar liranın üzerinde gelir bekleniyor. 
     
</TEXT>
</DOC>
