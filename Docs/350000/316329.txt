<DOC>
<DOCNO> 316329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/bila.html </URL>
<DATE> 2005/02/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gönül, müteahhidin 70 trilyonunu kesti 
</HEADLINE>
<TEXT>

Özel Kuvvetler Komutanlığı tesisleri inşaatındaki yolsuzluk iddiaları üzerine harekete geçen Milli Savunma Bakanı, Özmen'e fazladan ödenen miktarı istihkakından kestirdi 

Özel Kuvvetler Komutanlığı tesisleri inşaatıyla ilgili olarak yolsuzluk iddialarını içeren dava sürüyor. Tesislerin inşaatının ihalesiz olarak verildiği müteahhit Ali Osman Özmen, tutuklu yargılanırken, Milli Savunma Bakanı Vecdi Gönül'ün de bu süreçle birlikte harekete geçtiği öğrenildi. 
Gönül'ün, iddiaların ortaya çıkmasıyla birlikte Özel Kuvvetler inşaatını denetlettirdiği ve ihaleyi feshettirdiği öğrenildi. Milli Savunma Bakanı Vecdi Gönül'ün, denetim sonucunda Özmen'e 70 trilyon liralık fazla ödeme yapıldığının da anlaşılması üzerine, müteahhidin istihkakından bu tutarı kestirdiği de ortaya çıktı. 
Milli Savunma Bakanı Vecdi Gönül, dünkü görüşmemizde konuya ilişkin sorumuzu şöyle yanıtladı 
"İddialar gündeme geldiğinde ben de bakanlığım marifetiyle denetim yaptırdım. Müteahhit, cezaevinde olduğu için işler yürümüyordu. Bu bir fesih sebebidir. Ben de buna dayanarak 17.1.2004 günü söz konusu ihaleyi iptal ettim ve müteahhidin işlerini tasfiyeye yöneldim. Tasfiye işlemi bittikten sonra kalan iş için yeniden ihale yapılır. Tabii, incelemeler sırasında müteahhide 70 trilyon liralık fazla ödeme yapıldığını saptadık. Bunun üzerine ben de bu parayı müteahhitten kestim." 

Bakana dava 
Milli Savunma Bakanı Vecdi Gönül, ihaleyi feshedip müteahhitten 70 trilyon lira kesince, Özmen'in bakan aleyhine iki ayrı dava açtığı da anlaşıldı. Tutuklu yargılanan müteahhit Özmen'in, Vecdi Gönül aleyhine ihaleyi feshetme ve 70 trilyon liralık kesinti nedeniyle açtırdığı davalar devam ediyor. Gönül'ün kararı müteahhidin işi yürütemez hale gelmesi ve kendisine fazla ödeme yapılmasına dayanıyor. 

Davetiye usulü ihale 
Özel Kuvvetler tesisleri inşaatı 11 yıl önceye dayanıyor. İnşaat işinin 1994'te Bakanlar Kurulu kararıyla davetiye usulü yapılan ihale sonucu Ali Osman Özmen'e verildiği, projenin de yine aynı yüklenici tarafından yapılması kararı alındığı ortaya çıkıyor. Özel Kuvvetler inşaatı, o gün yürürlükte olan 2886 Sayılı Devlet İhale Kanunu'nun 89. maddesine göre verilmiş durumda. Bu madde genel kuralları dışında iş verilmesine şu koşullarda izin veriyor 
"Bu kanun hükümlerinin uygulanmasının mümkün olmayacağı haller ile Türk Silahlı Kuvvetleri'nin ve Emniyet Genel Müdürlüğü'nün yeniden teşkilatlandırılması, silah araç ve gereçlerinin modern teknik gelişmelere uygun şekilde yenileştirilmesi ve Türk Silahlı Kuvvetleri'nin Stratejik Hedef Planı'nın gerçekleştirilmesi için temin edilecek mal ve hizmetlerin ihalesinde, ilgili bakanın teklif edeceği ihaleler için bu kanun hükümleri dışında kalınmasına Bakanlar Kurulu'nca karar verilebilir. Bu ihalelerde uygulanacak usul ve esaslar idarelerince hazırlanarak ilgili bakanın onayı ile belirlenir." 
Özel Kuvvetler inşaatı, bu hükme ve Bakanlar Kurulu kararına dayanılarak, 250 milyar liralık keşif bedeliyle Özmen'e verilmiş. 

ŞENER ERUYGUR'UN YANITI 
Teknik tarafı bilgim dışındadır Söz konusu inşaatın ileriki yıllarda keşif artışlarıyla ilgili evrakı müsteşar olarak korgeneralken imzalayan ve Milli Savunma Bakanı'na sunan, Eski Jandarma Genel Komutanı, emekli Org. Şener Eruygur'un, adının geçtiği olay için ön inceleme yapılmasına izin verildi. İznin kişi olarak Org. Eruygur'un soruşturulması için değil, olayların araştırılması için verildiği bildirildi. 
Eruygur, parasal konularda aşırı titizliğiyle tanınan bir komutan. Eruygur'un, makam otosunda ailesiyle birlikte seyahat ettiğinde benzin parasını cebinden vermesi, bu titizliğine örnek gösteriliyor. 
Eruygur, şu değerlendirmeyi yapıyor "Araştırma sonucunda gerçekler ortaya çıkacaktır. Evrak bizim önümüze hukuk müşavirliğinin mütalaasıyla gelir. Ben mühendis veya hukukçu değilim. Mühendisler, hukukçular incelemeleri yaparlar, sonuçta mütalaalarını yazarlar. Eğer bu orada imzalanması uygundur deniyorsa, imzalarız. Değildir deniliyorsa imzalamayız. Prosedür budur. Bu, mütalaalara dayanılarak benden önce de yapılmış, devam eden rutin bir işlemdir. İşin teknik tarafı benim bilgim dışındadır." 

Av. Coşar'ın yanıtları Enerji Bakanlığı'nın, ÇEAŞ ve KEPEZ davalarında Uzanlara karşı tuttuğu Coşar Hukuk Bürosu, 1.2 trilyon liralık avukatlık sözleşmesi ve yapılan işlerle ilgili olarak gündeme gelen soruları yanıtladı. 
Avukat Aydın Coşar, Avukatlık Yasası nedeniyle, izin almadan demeç veremeyeceğini belirtiyor ve soru işaretlerini giderecek şekilde açıklama hazırlıklarını yürüttüğünü kaydediyor. Bu süreçte yargı kurumunun ve avukatlık mesleğinin yıpratılmaması için özen göstermeye çalıştığını vurguluyor. 
Av. Coşar'ın bu açıklamasıyla birlikte Enerji Bakanlığı'yla ilişkileri konusunda büro kaynaklarınca şu bilgiler veriliyor. 

Neden Coşar... 
Enerji Bakanı Hilmi Güler'in, neden Coşar Hukuk Bürosu'nu tercih ettiği sorusuyla ilgili olarak verilen bilgi şöyle 
"Coşar Hukuk Bürosu, ÇEAŞ-KEPEZ davalarıyla ilgili uzman bir bürodur. 1993 yılında özelleştirme kararlarıyla birlikte başlayan ÇEAŞ genel kurullarına katılmış ve ortakların haklarını savunmuştur. Daha sonra bu konuyla ilgili davaları üstlenmiştir. Adana'da TEİDAŞ'ın vekili olarak yine Uzan davalarına bakmıştır. Bu konuda en fazla deneyime ve bilgiye sahip avukatlık bürosudur. Tercih edilmesinin nedeni budur." 

Güler'le tanışmaz 
"Avukat Aydın Coşar, Enerji Bakanı Hilmi Güler, kendisini arayıncaya kadar tanımazdı. Bu konudaki uzmanlığı nedeniyle Güler kendisini arayınca tanışmıştır. Bakanlığın tercihinde Coşar ve bürosunun Uzanlar'la ilgili konulardaki uzmanlığı ve işin geçmişini biliyor olması etken olmuştur." 

Yasa değiştirildi 
Uzan davalarının takibi sırasında Coşar Bürosu'nun eskiden beri işlemler ve evraklar üzerinde çalıştığı biliniyordu. Bu belgeleri incelemek için zaten zaman yoktu. Bu zaman darlığı içinde bakanlık, Coşar Bürosu'nu görevlendirdi. Bu görevlendirmenin yapılabilmesi için bir yasa değişikliği yapıldı. Muhakemat mevzuatı değiştirildi. Coşar Bürosu zaten TEİDAŞ nedeniyle sürece dahil olmuştu. İşlemlere başladı. Bakanlık avukatları için hazırlıklar yaptı. Bakanlıkla sözleşme daha sonra yapıldı." 

Maliyeti karşılamaz 
"Enerji Bakanlığı'yla yapılan 1.2 trilyon liralık sözleşme bu işlerin maliyetini karşılaşacak bir rakam değildir. 605 milyar ödendiği söyleniyor. Ancak, bu iş için Coşar Hukuk Bürosu'nda 63 kişi çalışmaktadır. 600'e yakın dava açılmıştır. En kısası 90 sayfa olan ve 185 sayfayı bulan yüzlerce dilekçe ve rapor hazırlanmıştır. Bunlar hazırlanırken uzman kişiler çalıştırılmıştır. Bu davaların masrafı, uzmanların giderleri, uçak ve otel paraları düşünüldüğünde avukatlık hizmeti için rayiç bedellerin alınmadığı görülür. Avukatlık hizmetleri için asgari avukatlık ücretleri esas alınmıştır. Hiçbir avukat bu ücretle böyle bir davaya bakmaz. Davanın maliyeti en az 2.5 - 3 trilyon lirayı bulur. 605 milyar liralık ödeme içinde avukatlık ücreti 300 milyon liradır. Ancak, büromuz bu 600 davayı sonuna kadar 1.2 trilyon liralık ücret sözlemesiyle yüretecek, ek para talep etmeyecektir. Nitekim şu anda bu işten dolayı zarardadır. Buna karşın bu davalar büromuz tarafından bir ülke meselesi olarak görülüp hizmet anlayışıyla yürütülmektedir." 

Zapsu konusu 
"Büromuzun Cüneyd Zapsu'nun avukatlığını yürüttüğü doğrudur. Sayın Zapsu 20 yıllık müvekkilimizdir. Sadece Sayın Zapsu değil birçok ünlü kişi ve grup da müvekkilimizdir. Büromuz İstanbul, Ankara ve Adana'da üç büroya sahiptir. Büyük bir avukatlık bürosudur. Deneyimli, uzman bir kadroya sahiptir. Birçok ünlü işadamı ve holdingin avukatlık hizmetlerini de yürütmektedir." 



</TEXT>
</DOC>
