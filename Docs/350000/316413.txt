<DOC>
<DOCNO> 316413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko17.html </URL>
<DATE> 2005/02/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Akaryakıt bayileri ÖTV ve KDV'nin düşmesini bekliyor... 
</HEADLINE>
<TEXT>

     Serbest fiyat sistemine geçilmesine karşın akaryakıt fiyatlarında beklenen düşüşün yaşanmadığı, bayilerin, piyasanın beklediği indirimi yapabilmek için ÖTV ve KDV oranlarının aşağıya çekilmesini bekledikleri bildirildi. 
     TOBB Yönetim Kurulu Üyesi ve Petrol ve Gaz Sektör Kurulu Koordinatörü İlhan Parseker, 1 Ocak 2005 tarihi itibariyle serbest fiyat sistemine geçildiğini, ancak ufak tefek aksaklıkların devam ettiğini söyledi. 
     Akaryakıt bayilerinin kar marjının çok düşük olduğunu, bu nedenle beklenen fiyat indiriminin yaşanmasının şu anda mümkün görünmediğini dile getiren Parseker, vergi politikaları çerçevesinde fiyatların daha da aşağıya çekilmesinin söz konusu olabileceğini kaydetti. 
     Parseker, hükümetten ÖTV ve KDV oranlarında indirime gidilmesi konusunda taleplerinin olduğunu ancak, bunun için belli bir sürece ihtiyaç duyulduğunu ifade ederek, ''Akaryakıtta serbest fiyat mekanizmasına geçilmesi büyük bir değişiklik getirmedi. Daha rekabetçi bir ortamın oluşması için malın üzerindeki vergilerin azaltılması gerekir'' dedi. 
     
     KAÇAK AKARYAKITLA MÜCADELE 
     Akaryakıttaki vergilerin indirilebilmesi için kaçak akaryakıtın önüne geçilmesi gerektiğini anlatan Parseker, bunun sağlanması halinde rekabet ortamının oluşabileceğini vurguladı. Parseker, Enerji Piyasası Denetleme Kurulu'ndan daha sıkı denetim yapmasını beklediklerini dile getirerek, şunları söyledi 
     ''Akaryakıt ürünlerinin fiyatının yüzde 75'ini vergiler oluşturuyor. Bu vergilerde indirim olmadıkça, akaryakıtta çok fazla bir ucuzlama beklenemez. Türkiye'nin, kaçak akaryakıt yüzünden yılda yaklaşık 2 milyar dolar vergi kaybı oluyor. Denetimler sonucu bunun önüne geçilirse, sanıyorum hükümet ÖTV ve KDV oranlarında indirime gidecektir. Bu da daha rekabetçi bir ortamın oluşmasına yardımcı olacaktır. Tabi burada haksız rekabet ortamının da oluşmaması için tedbirler alınmalıdır.'' 
     
</TEXT>
</DOC>
