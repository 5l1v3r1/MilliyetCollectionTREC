<DOC>
<DOCNO> 329631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun24.html </URL>
<DATE> 2005/04/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Abhazya'nın ''başbakanı'' Ankvab'a silahlı saldırı... 
</HEADLINE>
<TEXT>

     Gürcistan'dan tek yanlı bağımsızlık ilan Abhazya'nın ''başbakanı'' Aleksandır Ankvab'ın dün akşam saatlerinde silahlı saldırıya uğradığı bildirildi. 
     Abhazya'nın Güvenlik Sekreteri Stanislav Lakoba RIA Novosti ajansına yaptığı açıklamada, bölgenin başkenti Sohumi yönünde hareket halinde olan Ankvab'ı taşıyan konvoya kimliği belirlenemeyen silahlı grup tarafından ateş açıldığını kaydetti. 
     Ankvab ve yardımcısı Leonid Lakerbaya'nın saldırıdan yara almadan kurtulduğunu ifade eden Lakoba, konvoyda bulunan kahramanlık madalyası sahibi savaş gazisi Roman Geriya'nın ise yaralandığını ve hastaneye kaldırıldığını söyledi. 
     Abhaz lider Sergey Bağapş, gazetecilere yaptığı açıklamada, bölge istikrarını bozmak isteyen güçler olduğunu kaydetti. 
     Ankvab'ı taşıyan konvoya otomatik silahlarla ateş açıldığını ve korumaların karşılık vermesi üzerine saldırganların olay yerinden uzaklaştıklarını ifade eden Bağapş, yönetimin başarılı siyasi ve ekonomik çalışmalarının engellenmek istendiğini söyledi. 
     Güvenlik birimlerinin bölgede geniş çaplı inceleme başlattıkları kaydedildi. 
     Ankvab'ın konvoyuna daha önce de aynı bölgede silahlı saldırı düzenlenmişti. 
     
</TEXT>
</DOC>
