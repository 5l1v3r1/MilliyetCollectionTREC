<DOC>
<DOCNO> 300340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur31.html </URL>
<DATE> 2004/12/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Güneydoğu'da şehit olanların son mektupları kitap oldu... 
</HEADLINE>
<TEXT>

     Koray Gürbüz ve Hüseyin Özlük adlı gaziler, Güneydoğu Anadolu Bölgesi'nde terörle mücadelede şehit olanların son mektuplarını derleyerek hazırladıkları ''Bizden size Selam Olsun Şehit Mektupları'' adlı kitabı, Ankara Ticaret Odası Başkanı ATO Sinan Aygün'e sundular. 
     Türkiye Gaziler Vakfı Yönetim Kurulu üyesi Sevgi Feyman ve gaziler Koray Gürbüz ile Hüseyin Özlük, ATO Başkanı Aygün'ü makamında ziyaret etti. 
     Gürbüz ve Özlük, burada yaptıkları konuşmada, Aygün'ün şehitlere ve gazilere bakış açısını bildiklerini, bu nedenle kendisini ziyaret ettiklerini söyledi. 
     Güneydoğu'da 1984'ten bu tarihe şehit olan kişilerden bazılarının son mektuplarını kitapta derlediklerini anlatan Gürbüz ve Özlük, bölgede yaşanan gerçekleri halkla paylaşmak istediklerini, kitapta yer alan mektupların ''geleceğe dair ışık'' olduğunu söylediler. 
     
     TÜRKİYE'DE KÜRTLERİN SORUNU YOK'' 
     Sinan Aygün de konuşmasında, ''rahat yataklarımızda yatıyorsak, iş yerlerimizde paramıza para katıyorsak, sırça köşklerimizde oturuyorsak bu, sizlerin sayesindedir, bu vatanı, Misak-ı Milli sınırlarını savunmanız sayesindedir'' dedi. 
     Güvenlik güçlerinin terörle mücadelesinde 30 bin şehit verildiğini, 125 kişinin gazi olduğunu, milyonlarca ailenin büyük sıkıntılar çektiğini hatırlatan Aygün, tüm şehit ve gazi derneklerinin arkasında olduklarını ifade etti. 
     ''Terör örgütünün siyasallaşma çabası içine girdiğini'' anlatan Aygün, şöyle konuştu 
     ''Başta Leyla Zana olmak üzere Güneydoğu'da savaştan, ateşkesten bahsediyor. Güneydoğu'da savaş yoktu, terör örgütü vardı, Türkiye'nin sınırını daraltamaya çalışan terör örgütü... Türkiye'de Kürt sorunu yok. Sorun kürtçülük yapanlardır, Kürt adı altında terör örgütü oluşturanlardır. 'Kürtlerin hakkını verin' deniyor. Türkiye'de kürtlerin sorunu yok. Ülkemizde kürtler cumhurbaşkanı oldu, başbakan oldu, parlamentoda yüzlerce Kürt kökenli milletvekili var. Kürtlere verilmeyen hangi hak var '' Aygün, kitapta yer alan şehit mektuplarından ''Sevgili ailem, ilk önce hepinizi çok sevdiğimi söylemek istiyorum. Bu mektup ancak ben öldükten sonra sizin elinize geçecektir'' cümleleriyle başlayan mektubu okudu. 
     Gürbüz ve Özlük'ten bin kitap sipariş eden Aygün, ''Bu kitaptan Abdullah Öcalan'a, Leyla Zana'ya, Ahmet Türk'e, Hatip Dicle'ye yollayacağım. Okurlarsa etkilenmemeleri mümkün değil'' dedi. 
     Aygün, daha sonra, 2002-2003 yıllarında en çok vergi ödeyen ve döviz kazandıran üyeler için dün düzenledikleri plaket töreninde verdikleri, Türk bayraklı bir plaketi Gürbüz ve Özlük'e sundu. 
     
     ''SİMİDİN EKMEKTEN PAHALI OLMASI ÇELİŞKİLİ'' 
     Aygün, vergi oranlarının düşürülmesine ilişkin bir soru üzerine, ''Bu fiyatların ucuzlamasını getirecektir. Bu konuda çalışma yapıyoruz. Tüccarın kötü niyetli şekilde faydalanmasına müsaade etmeyeceğiz. 1 Ocak'ta Yeni Türk Lirası kullanılmaya başlayacak. Bu konuda da çalışma yaptık. Ürünlerin fiyatlarını tespit ettik. Fiyatların yukarı yuvarlanmasına müsaade etmeyeceğiz'' diye konuştu. 
     ''Simitte KDV oranının yüzde 18'den yüzde 8'e düşürüleceği, ancak simitçilerin, vergi oranları düştüğünde simidin fiyatını, bir süredir zam yapmadıkları gerekçesiyle düşürmeyeceklerine'' ilişkin haberin hatırlatılması üzerine Aygün, şunları kaydetti 
     ''Bir ekmek 200 bin Türk Lirası, simit ise 300 bin Türk Lirası. Bir ekmek için kullanılan undan 6 simit hazırlanıyor. Simidin ekmekten daha pahalı olması zaten çelişkili. Simidin fiyatını artırmaları mümkün değil.'' 
     
</TEXT>
</DOC>
