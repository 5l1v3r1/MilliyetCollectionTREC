<DOC>
<DOCNO> 302068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/spo04.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in gönlünde üç takviye yatıyor 
</HEADLINE>
<TEXT>



Realist yaklaşım 
TRABZONSPOR Teknik Direktörü Şenol Güneş, transferde ince eleyip, sık dokuduklarını söyledi. Tecrübeli hoca, "Augustine, Thijs, Mehmet Kahraman ve Alişen bırakılacak oyuncular. Yerlerine de üç futbolcu alacağız. Bu olmazsa da, mutlaka bir takviye yapmak istiyoruz. Ancak hem ekonomik, hem oyuncunun buraya gelmesi bakımından zorluklarla karşılaşacağız" dedi. 

Hamit için araştırma 
YÖNETİM, Schalke 04'te forma giyen Hamit Altıntop'un transfer şartlarını öğrenmek için başlattığı araştırmayı sürdürüyor. Milli futbolcuya Şenol Güneş'in de onay verdiği, iknası için kendisinin de çaba harcayacağı bildirildi. Ayrıca Flamengo'nun 26 yaşındaki orta saha oyuncusu Da Silva, İstanbulsporlu Musa Büyük, Yalçın, Faruk ve Cem Can da transfer listesinde bulunuyor. 

İbrahim kalıyor 

SEZON başından bu yana durumu tartışılan İbrahim Ege'nin takımda kalması kararlaştırıldı. Daha önce takas edilmesi planlanan İbrahim Ege konusunda yöneticilerle görüşen Şenol Güneş'in, "İyi bir oyuncu. Gençlik hatası yapmış, güveni azalmış. Arkadaşlarıyla arasındaki ilişkileri geliştiririz. Kendisinden yararlanırız" dediği bildirildi. 

Thijs imzaladı 

SEZON başında büyük umutlarla Belçika'nın Genk Kulübü'nden transfer edilen Bernd Thijs, Mönchengladbach takımıyla üç yıllık mukavele yaptı. Bir süredir Alman kulübüyle görüşen Thijs, ön sözleşmeyi imzaladıktan sonra sağlık kontrolünden de geçti. Bordo - Mavili yöneticiler, bu transferden Belçika kulübüne ödedikleri 750 bin euroyu talep edecekler. 


</TEXT>
</DOC>
