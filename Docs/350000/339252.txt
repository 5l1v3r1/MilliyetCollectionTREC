<DOC>
<DOCNO> 339252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy26.html </URL>
<DATE> 2005/05/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ceza Muhakemesi Kanunu nasıl uygulanacak 
</HEADLINE>
<TEXT>

     Devletin güvenliğine karşı işlenen suçlar ve organize suçların yanı sıra ağır ceza mahkemelerinin görev alanına giren diğer suçlarda da tutukluluk süresi 1 Nisan 2008’e kadar uzatılıyor. 
     AK Parti Kırıkkale Milletvekili Ramazan Can’ın "Ceza Muhakemesi Kanunu’nun Yürürlük ve Uygulama Şekli Hakkında Kanunda değişiklik Yapılması Hakkında Kanun Teklifi", TBMM Adalet Komisyonu’nda kabul edildi. 
     Teklif, 412 sayılı Ceza Muhakemeleri Usulü Kanunu, 3005 sayılı Meşhud Suçların Muhakeme Usulü Kanunu, 466 sayılı Kanun Dışı Yakalanan veya Tutuklanan Kimselere Tazminat Verilmesi Hakkında Kanun ve 4422 sayılı Çıkar Amaçlı Suç Örgütleriyle Mücadele Kanunu’nün 1 Haziran 2005 tarihinde yürürlükten kalkmasını öngörüyor. Kanunda bu süre, 
     Yeni TCK’ya bağlı olarak 1 Nisan 2005 olarak yer alıyordu. 
     Teklifle, devletin güvenliğine, anayasal düzene ve bu düzeninin işleyişine, milli savunmaya, devletin sırlarına karşı ve casusluk suçlarının yanı sıra ağır ceza mahkemelerinin görev alanına giren diğer suçlarda da tutukluluk süresi, 1 Nisan 2008 tarihine kadar uzatılıyor. Bu düzenleme, ağır ceza mahkemelerinin görev alanına giren suçlarda en fazla 5 yıl olan tutukluluk süresinin, bu suçlardan yargılanan kişiler için uygulanmayacağına açıklık getiriyor. 
     Komisyon görüşmelerinde kabul edilen önergeyle, kanunun yürürlüğe girdiği tarihten önce, ceza mahkemelerinde açılmış bulunan davalardaki şahsi hak talepleri, görevsizlik kararı verilmeyerek bu mahkemelerce sonuçlandırılacak. Bu düzenlemeye, halen ceza davalarıyla birlikte görülmekte olan çok sayıda şahsi hak talebinin, ceza mahkemelerince görevsizlik kararı verilerek hukuk mahkemelerine gönderilmesi önlenerek, mahkemelerin iş yükünde büyük ölçekli değişiklikler meydana gelmesinin önlenmesi gerekçe gösterildi. 
     
     "YENİ EVE TAŞINDIK..." 
     Komisyon görüşmelerinde söz alan CHP’li üyeler, TCK ve CMK gibi yasalarda parça parça değişiklik yapılmasına karşı çıkarak, tekliflerin bütün halinde alt komisyona gönderilmesini istedi. 
     Adalet Bakanı Cemil Çiçek, ceza mevzuatı ile ilgili yeni düzenlemelerin gelebileceğini belirterek, ayrıca ceza mevzuatına bağlı çok sayıda yasada da değişiklik ihtiyacına işaret etti. Türkiye’nin, sorunlarını yasa çıkararak giderme yoluna gittiğini savunan Çiçek, "3-4 AB’ye yetecek kadar mevzuat var Türkiye’de...Zaman zaman dönüp yasalarda değişiklik yapılması bir ihtiyaçtır" dedi. 
     Teklifle getirilen düzenlemeye Yargıtay’ın ihtiyaç duyduğunu anlatan Çiçek, bunun görmezden gelinemeyeceğini vurguladı. Çiçek, "Eski evden yeni eve taşındık. Eski evin eşyaları yeni eve uymuyor. 
     Koltuğu olmuyor, perdesi uzun veya kısa geliyor. Türkiye’de taşlar yerli yerine oturdukça düzenleme yapma ihtiyacı ortaya çıkacaktır" dedi. 
     CHP Niğde Milletvekili Orhan Eraslan, Çiçek’in sözlerine, "Ben evin eşyasında değilim. Evin daha camları takılmamış, boyası badanası, sıvası yapılmamış. İnşaat halindeki bir eve taşınmayalım. Bu kadar aceleye gerek yok. Eski evin göçtüğü de yok" dedi. 
     Çiçek’in "inşattın geçici kabulünü yaptık ama..." demesine Eraslan, "ben imzalamadım. Natamam dedim" karşılığını vermesi, komisyonda gülüşmelere neden oldu. 
     CHP Malatya Milletvekili Muharrem Kılıç ise Hükümet’in ağır cezanın görev alanına giren suçlarda tutukluluk süresini 1 Nisan 2008 tarihine kadar uzatmakla sorumluluğu kendi üstünden attığını belirterek, "2008’de ne olacağı belli değil" dedi Görüşmelerin ardından teklif kabul edildi. 
     
</TEXT>
</DOC>
