<DOC>
<DOCNO> 324527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur23.html </URL>
<DATE> 2005/03/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Genç kadın, yatak odasında öldürüldü 
</HEADLINE>
<TEXT>

     Soner KOCAER ANTALYA, DHA 

      ANTALYA'nın Yenidoğan Mahallesi'nde oturan 26 yaşındaki Filiz Gökkurt adlı kadın, evinde öldürülmüş olarak bulundu. Genç kadının imam nikahlı bir kişiyle birlikte yaşadığı ve ev hanımı olduğu belirtildi. 
     Olay Yenidoğan Mahallesi, Menzil Siteleri H Blok'un 9'uncu katında meydana geldi. Filiz Gökkurt isimli genç kadın, bugün öğle saatlerinde yatak odasında kimliği belirsiz kişi ya da kişilerce öldürüldü. Genç kadının gögüs üstünde ve el parmak ucunda bıçak kesiği olduğu öğrenildi. Yatak odasının hemen girişinde dini nikahlı eşi Aziz Öztürk tarafından bulunan Filiz Gökkurt'un üzerinde kısa kollu tişört ve altında ise sadece iç çamaşırının olduğu bildirildi. 
     Öğle saatlerinde eve gelen Aziz öztürk, uzun süre kapıyı çalarak eşinin açmasını bekledi. Eşinin evde olmadığını düşünen Öztürk, kapıyı kendi anahtarıyla açarak eve girdi. Yatak odasına gelen Aziz öztürk, dini nikahlı eşinin yerde hareketsiz yattığını ve yarı çıplak durumda olduğunu gördü. Öztürk, 112 Acil Servis'i arayarak yardım istedi. Eve gelen sağlık görevlileri, genç kadının öldürüldüğünü görünce polise bildirdi. 
     Uzman polisler genç kadının öldürüldüğü eve gelerek inceleme yaptı. Yapılan incelemelerin ardından imam nikahlı koca Aziz Öztürk, ifadesi alınmak üzere polis merkezine götürüldü. Aziz Öztürk'ün imam nikahlı eşi Filiz Gökkurt'tan 2 ve resmi nikahlı eşi Azize Öztürk'ten ise 1 çocuğu olduğu öğrenildi. 
     Polis, cinayetle ilgili soruşturma başlatırken, kapıda zorlama olmadığı için cinayeti genç kadını tanıyan birinin işlemiş olabileceği ihtimali üzerinde duruyor. Filiz Öztürk'ün cenazesi otopsi yapılması için Antalya Devlet Hastanesi morguna kaldırılırken, kesin ölüm nedeninin yapılacak otopsinin ardından belli olacağı belirtildi. 
     
</TEXT>
</DOC>
