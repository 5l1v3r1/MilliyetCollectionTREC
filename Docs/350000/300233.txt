<DOC>
<DOCNO> 300233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko36.html </URL>
<DATE> 2004/12/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İMKB Başkanı Birsen Hükümet vergi konusunda olumlu adım attı 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, Türkiye'nin AB'ye üyelik sürecinde tarih alması yönünde öngörülerinin zaten bulunduğunu söyledi. 
     Birsen, Eskişehir Ticaret Odası ETO Toplantı Salonu'nda verdiği ''AB'ye Üyelik Sürecinde Türkiye Ekonomisi ve İMKB Faaliyetleri'' konulu konferansta, Türkiye'nin AB'ye üyelik konusunda tarih alması yönündeki gelişmeleri olumlu olarak değerlendirdiklerini kaydetti. 
     AB'ye tam üyeliğin uzun zaman alacağından İMKB'de bu yönde gelişmeleri abartılı olarak beklemenin doğru olmayacağını ifade eden Birsen, ''Türkiye'nin AB'ye üyelik sürecinde tarih alması yönünde öngörümüz zaten vardı. Şu anda bu senaryonun gerçekleştiğini görüyoruz'' dedi. 
     Birsen, Türkiye'nin Avrupa ülkeleriyle ile karşılaştırıldığında İMKB'nin derinliği konusundaki değerlendirmelerin ekonominin içinde bulunduğu durumla ilgili olduğunu ifade ederek, şöyle konuştu 
     ''Rakamsal karşılaştırmalara gidildiğinde çok fazla farklılıklar yok. Hatta uygulamalar ve teknolojik olarak daha ileri seviyedeyiz. Zamanla şartlar daha elverişli olduğu takdirde, Borsa'nın Türkiye ekonomisine daha büyük potansiyelle katkıda bulanacağını düşünüyorum. 5-6 yıl öncesine bakıldığında Borsa birkaç misli hacimli yapıyla hizmet veriyor. Şartlar düzelirse daha da iyi olacak.'' İMKB'nin potansiyelinin yüksek seviyede bulunmasının en önemli nedenlerinin ''gençlik ve büyük ekonomik potansiyel'' olduğunu anlatan Birsen, ''Bu potansiyel olmazsa kurumunuzu ne şekilde getirirseniz getirin, belli bir noktadan sonra gelişme imkanı kalmaz. Bu potansiyel içinde, genç bir Borsa olarak bu girişimlerimize devam edeceğiz'' diye konuştu. 
     
     VERGİ İNDİRİMİ... 
     Birsen, gazetecilerin ''hükümetin gelirler ve kurumlar vergisi oranlarında yaptığı indirimle'' ilgili sorularını da şöyle yanıtladı 
     ''Genel olarak vergi düzenlemeleri çok olumlu yönde gelişiyor. Birçok gelişmiş ülkeyle Türkiye'yi karşılaştırdığımızda vergi oranları fazla. Oranları düşürmek suretiyle vergi tabanını genişletmek uzun zamandır düşünülen, ama bir türlü gerçekleştirilemeyen önemli bir politika tercihiydi. Şu anda hükümet bunu yaptı. Bu karar fevkalade olumlu oldu. Hükümetin, finans alanında da enstrümanlar arasındaki dengesizliği kaldırıcı, hepsine aynı derecede yük yükleyerek vergilendirme noktasındaki tercihi olumlu oldu.'' 
     
</TEXT>
</DOC>
