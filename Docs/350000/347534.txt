<DOC>
<DOCNO> 347534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo20.html </URL>
<DATE> 2005/05/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Özdemir Daum'un sözleşmesini aynı ücretle uzattık... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, teknik direktörleri Christoph Daum’un sözleşmesini hemen hemen aynı ücretle 2 yıl daha uzattıklarını söyledi. 
     Yönetim kurulunun oybirliğiyle aldığı kararla Alman teknik adamın sözleşmesini dün 2 yıl daha uzattıklarını vurgulayan Özdemir, "Devam eden sözleşmesini uzattığımız için basın önünde tören yapmadık. Daum, sözleşmesine göre Türkiye Ligi ve Kupası’nda şampiyonluklarda, Şampiyonlar Ligi ve UEFA Kupası’nda üst turlarda prim alacak" dedi. 
     Nihat Özdemir, Daum’un transfer listesini henüz kendilerine vermediğini ifade ederek, "Hocamızın bize vereceği listeyi bekliyoruz. Şu anda hiçbir şey belli değil. Önümüzdeki günlerde bize listesini verecek ve transfer çalışmalarına başlayacağız. Avrupa’da başarılı olmak ve ligde de üst üste 3. şampiyonluğu kazanmak için iyi bir takım kuracağız" diye konuştu. 

     
</TEXT>
</DOC>
