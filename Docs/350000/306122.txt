<DOC>
<DOCNO> 306122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko26.html </URL>
<DATE> 2005/01/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bilgin Mevduat sınırlamasıyla kamu bankalarına bir kayma olmadı 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, bankacılık sisteminin güçlü yanlarının ''teknolojik yeterlilik, insan kalitesinin iyi bir noktada olması, rekabet kültürüne sahip olunması, kriz yönetim tecrübesi ve sınırlı mevduat güvencesi'' olduğunu söyledi. 
     Bilgin, Ekonomi Muhabirleri Derneği EMD üyeleriyle düzenlediği ''Türk Bankacılık Sektöründe Gelişmeler, Bekleyişler ve BDDK'' konulu sohbet toplantısında yaptığı konuşmada, bankacılık sisteminin zayıf yanlarını ise ''finansal krizlerden dolayı güven kaybı, yüksek aracılık maliyetleri, kredi kanallarının etkin işlememesi, reel sektörün bilanço yapısı ve kayıtdışılık ile vade uyumsuzluğu'' olarak sıraladı. 
     Sektörün önündeki fırsatları AB üyeliği yolu, Basel 2 ve verimlilik artışı olarak sayan BDDK Başkanı, tehditlerin ise dışsal şoklara açıklık, kamu borç stoku, düşen enflasyona uyum ve bireysel kredilerdeki sabit faiz zorunluluğu olduğunu belirtti. 
     
     PERFORMANS ENDEKSİ 
     Bankacılık sektöründeki performans endeksine değinen Bilgin, sektörün sorunlu olduğu dönemlerde kamu bankalarının performansının daha iyi göründüğünü, bunun kamu kağıtlarından kaynaklandığını söyledi. 
     Şu anda sektörde 48 banka bulunduğunu kaydeden Bilgin, bankacılık sistemi aktif büyüklüğünün de 2003 yılı sonuna göre, yüzde 6.9 arttığını kaydetti. 
     
     YOĞUNLAŞMA YÜKSEK 
     Sektörde yoğunlaşma oranının çok yüksek olduğunu vurgulayan Bilgin, ilk 10 bankanın payının giderek büyüdüğünü söyledi. 
     İlk 10 bankanın aktiflerdeki payının yüzde 83.8, kredilerdeki payının yüzde 8.6 olduğunu kaydeden Bilgin, bu bankaların mevduatın yüzde 89.7'sine sahip olduklarını kaydetti. 
     Kredilerde 2004 yılında menkul değerler cüzdanına göre, daha yüksek bir artış kaydedildiğini hatırlatan Bilgin, kredilerin 2004 yılında önem kazandığını, bu yıl çok daha önemli olmasını beklediklerini kaydetti. 
     
     KAMU BANKALARININ KREDİLERİ 
     Kamu bankalarının kredi hacmindeki artış oranının özel bankalardan daha yüksek olduğuna işaret eden Bilgin, kamu bankalarının 2001-2003 döneminde pek kredi kullandırmadıklarını, şimdi ise bu piyasa girmek istediklerini ifade etti. 
     Kamu bankalarının kredi hacminin artış oranının sayılar küçük olduğu için yüksek göründüğünü anlatan Bilgin, ancak sektör içindeki paylarının küçük olduğunu vurguladı. 
     Bilgin, İstanbul Yaklaşımı kapsamında 306 firma ile 5.7 milyar dolarlık anlaşma sağlandığını da açıkladı. 
     
     ARACILIK MALİYETLERİ 
     Tevfik Bilgin, aracılık maliyetlerine de değinerek, gayretlerinin bunun düşürülmesi yönünde olduğunu, ancak bunun sadece BDDK'nın gayreti ile değil kuruluşlar arası bir işbirliği ile aşağı çekilebileceğini kaydetti. 
     Kredi maliyetleri içindeki kamusal yüklerin payının 2003 yılındaki yüzde 30.6'lık seviyesinden 2004 sonunda yüzde 21.4'e indiğini açıklayan Bilgin, buradaki azalmanın reel sektörün kredi kullanımına önemli etkileri olacağını vurguladı. 
     Bilgin, özel bankalardaki devlet iç borçlanma senetleri DİBS portföyünün aktiflere oranının yüzde 26.4 seviyesinde bulunduğunu, bu oranın bankaların risk ve geleceğe yönelik algılayışlarına göre banka banka değiştiğini kaydetti. 
     
     DTH HESAPLARI AZALIYOR 
     Mevduatta yıllardır döviz tevdiat hesaplarının DTH ağırlığına işaret eden Bilgin, ancak DTH'nın 2002'deki yüzde 57.3'lük payının 2004 sonunda 44.7'ye indiğini kaydetti. 
     Bunun önemli bir gelişme olduğunu vurgulayan BDDK Başkanı, gelişmenin halkın parasını bozdurarak TL'ye geçişi açısından önemli görüldüğünü, bu oranını istikrar ortamı ile birlikte daha da aşağıya gelmesini beklediklerini kaydetti. 
     
     MEVDUAT VADESİ HALA KISA 
     Mevduat vadesinin ortalama 3 ay olduğunu ve bunun hala kısa olarak nitelendirilebilineceğini söyleyen Bilgin, ''3 aylık ortalama vadede topladığınız bir kaynağı aktifte değerlendirirken, vade boşluğu oluşmakta bu vade riski dediğimiz bir riskin en önemli faktörü olmaktadır. İstikrara paralel bu vadenin uzamasını bekliyoruz ve ümit ediyoruz'' diye konuştu. 
     Bilgin, mevduat vadesi uzadıkça bankaların çok daha rahat hareket edebileceklerine de işaret etti. 
     
     MEVDUAT GÜVENCESİNİN SINIRLANMASI 
     Geçen yıl Temmuz ayında mevduat güvencesinin 50 milyar lira ile sınırlandırılmasına da değinen BDDK Başkanı, bunu çok önemli bir aşama olarak niteledi ve 50 milyarlık rakamının düşük ya da yüksek olarak görülebileceğini, buna BDDK ve TMSF tarafından günün koşullarına göre karar verileceğini kaydetti. 
     Ancak güvenceye sınır gelirken kafalarda ''Acaba mevduat kayması olur mu '' şeklinde sorular olduğunu hatırlatan Bilgin, mevduatta bir miktar parçalanma olduğunu, ancak özel bankalardan kamu bankalarına bir kayma olmadığını kaydetti. 
     Kamu ve Fon bankalarının 15 Temmuz'da yüzde 46 olan toplam mevduat içindeki paylarının 10 Aralık 2004 itibariyle yüzde 44'e indiğini anlatan Bilgin, bu konuda gerekli önlemlerin alındığını ve konunun yakından takip edildiğini belirtti ve özellikle kamu bankalarının geçiş sırasında iyi niyetli bir yaklaşım gösterdiğini vurguladı. 
     
     SERMAYE YETERLİLİK RASYOSU 
     Sermaye yeterlilik rasyosunun bir yıl önce yüzde 30.9 iken şu anda yüzde 26'lar düzeyine indiğini, kanuni seviyenin ise yüzde 8 olduğunu kaydeden Bilgin, bunun iyi olmasının yanında, sermayenin bir kısmının atıl durumda olduğunu da gösterdiğini kaydetti. 
     Burada amacın sermaye yeterlilik rasyosunu yüzde 8'lere çekmek olduğunu söyleyen Bilgin, DİBS'lerin portföy içindeki azalışı ile birlikte bu rasyonun gerilemesini beklediklerini ifade etti. 
     
     SERBEST SERMAYE ORANI 
     Bankacılık sistemindeki serbest sermaye rakamının 12.9 katrilyon liradan 24.7 katrilyon liraya çıktığını kaydeden Bilgin, burada önemli bir ilerleme görüldüğünü, ancak tam anlamıyla yeterli olmadığını belirtti. 
     Buradaki artışın, bankaların BDDK'nın talimatlarını da dikkate alarak iştiraklerini ve bağlı değerlerini yasal sınırlara çekme ve satma anlamında önemli gayret gösterdiğine işaret ettiğini ifade eden Bilgin, bu oran ve tutarların artacağını söyledi. 
     
     KARLILIK 
     Sektörün karını 3.6 milyar dolardan 4.1 milyar dolara çıkarttığını da açıklayan Bilgin, DİBS'lerin ağırlığına rağmen, bankacılık sisteminin yine de 2003'ten daha fazla kar ettiğini belirtti. 
     Bilgin, ''Bu da bankacılık sisteminin gerçek bankacılık dediğimiz, dezenflasyon sürecine uyum anlamında önemli aşamalar katetmekte olduğunu gösteriyor'' diye konuştu. 
     
     KUR RİSKİ 
     Kur riskinin de önem verdikleri bir rasyo olduğunu vurgulayan Bilgin, şöyle devam etti 
     ''Yakından takip ettiğimiz bir rasyo ve bankaları doğrudan veya dolaylı dikkatli olmalarına uyardığımız bir rasyo. Çünkü biz Türk bankacılık sistemi olarak bunun 2001'de yaşadık, çok derinden ve köklü etkiledi. Buna bir daha izin veremeyiz. İzin vermemek için her türlü aracı kullanıyoruz. Bizim tanıdığımız yasal limitler dahilinde bankalarımız pozisyon açıp kapatmakta. Ancak 2004 sonu itibariyle pozisyon hemen hemen ne açık ne kapalı pozisyonda, başa baş noktada diyebiliriz. Eksi 38 milyon dolarlık net genel bir pozisyon açığı görülmekte.'' 
     
</TEXT>
</DOC>
