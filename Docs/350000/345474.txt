<DOC>
<DOCNO> 345474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur40.html </URL>
<DATE> 2005/05/24/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Onur Air'in uçuş yasağı kaldırıldı... 
</HEADLINE>
<TEXT>

     Ulaştırma Bakanı Binali Yıldırım, Onur Air’e uçuş yasağı uygulayan Hollanda, Almanya ve İsviçre’nin TSİ 21.00 itibarıyla bu yasağı kaldırdığını, Fransa’nın da resmi evrakı ulaştığında uçuş yasağının kalkacağını bildirdi. 
     Yıldırım, A.A muhabirine açıklamasında, Onur Air’e uçuş yasağı konulmasının ardından Moskova’da yaptıkları temasların çözüme ulaştığını, uçuşların bu akşam yeniden başlayacağını kaydetti. 
     Moskova’daki Avrupa Ulaştırma Bakanları Toplantısı’nda Almanya ve Hollanda ulaştırma bakanlarıyla görüşmeler yaptığını ve olumlu sonuç alındığını belirten Yıldırım, TSİ 21.00 itibarıyla Hollanda, Almanya ve İsviçre’nin uçuş yasaklarını kaldırdığını, bu ülkelere söz konusu firmanın uçuşlarının başlayacağını kaydetti. 
     Yıldırım, Fransa’nın da ilgili resmi evrakı Türkiye’ye ulaştığında bu ülkeye de uçuşların başlayacağını bildirdi. 
     Onur Air’e uçuş yasağı konulmasının ardından bakanlık ve sivil havacılık teşkilatı olarak sorunu yakından takip ettiklerini belirten Yıldırım, Başbakan Recep Tayyip Erdoğan’ın da konuyla ilgilenerek görüşmeler yaptığını, ardından teknik görüşmelerin sürdüğünü ve nihayetinde Moskova’da sorunun çözümü için girişimlerde bulunduklarını vurguladı. 
     İlgili ülkelerin teknik incelemelerinde Türk sivil havacılık teşkilatının şeffaf ve hassas davranmasının çözüme katkı sağladığını belirten Ulaştırma Bakanı Binali Yıldırım, bunun Türk sivil havacılık teşkilatı için başarı olduğunu söyledi. 
     
</TEXT>
</DOC>
