<DOC>
<DOCNO> 327213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/siy03.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Son aday Emniyet'ten 
</HEADLINE>
<TEXT>


Erdoğan da TBMM Onur Ödülü adaylığından çekildi. İnönü ve polis Kızıltepe aday gösterildi 

SALİHA ÇOLAK Ankara 


Başbakan Recep Tayyip Erdoğan'ın da adaylıktan çekildiği TBMM Milli Egemenlik Onur Ödülü'nde şimdi de para tartışması gündeme geldi. Ödüle aday gösterilen isimlerden Başbakan Recep Tayyip Erdoğan da adaylıktan feragat etti. 
Bu yıl ilk kez verilecek ödül için başvurular dün sona erdi. TBMM, bir yandan adayları değerlendirirken, bir yandan da ödüle değer bulunan kişiye verilecek para ödülünü belirleyecek. Süreç şöyle işleyecek 
TBMM Başkanı Bülent Arınç, adaylar ve hizmetleriyle ilgili ön değerlendirme için Kültür Sanat ve Yayın Kurulu'nu toplantıya çağıracak. Kurul, 21 Nisan'da törenle verilecek plaketle beratın biçimi ve boyutlarıyla para ödülünün miktarını belirleyecek. Kararlar, Başkanlık Divanı toplantısıyla kesinleşecek. Kurulda 4 AKP, 2 CHP, divanda ise 10 AKP, 5 CHP milletvekili yer alıyor. 
Cumhurbaşkanı Ahmet Necdet Sezer, TBMM Başkanı Bülent Arınç, Genelkurmay Başkanı Orgeneral Hilmi Özkök ve Deniz Baykal'ın ardından Başbakan Erdoğan ile Bakan Sami Güçlü de, "adaylıktan feragat ettiğini" bildirdi. Ancak son gün SHP Onursal Genel Başkanı Erdal İnönü'nün de aralarında bulunduğu çok sayıda yeni aday için başvuru geldi. Kurulu, başvuruları kayda geçirmeye yetişemedi. 

Son gün adayları 
Son gün adayları arasında, Mersin'de Türk bayrağını yakılmaktan kurtaran polis memuru Gökhan Kızıltepe, Süleyman Demirel, müzik programları yapımcısı Sezen Cumhur Önal, Prof. Dr. Gazi Yaşargil, Başbakanlık Başdanışmanı Ahmet Davutoğlu, Prof. Dr. Mehmet Haberal, BBP Genel Başkanı Muhsin Yazıcıoğlu ile Koç Holding Yönetim Kurulu Başkan Vekili Suna Kıraç da bulunuyor. 


</TEXT>
</DOC>
