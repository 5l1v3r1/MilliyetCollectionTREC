<DOC>
<DOCNO> 339903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo13.html </URL>
<DATE> 2005/05/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Trabzonlu taraftarlar, Cem Papila'ya kına yolladı 
</HEADLINE>
<TEXT>

     Trabzonsporluların, Fenerbahçe maçını yöneten Cem Papila ile Futbol Federasyonu’na tepkileri sürüyor. 
     Sirkeci’deki Büyük Postane önünde toplanan İstanbul’da yaşayan Trabzonspor taraftarları, Futbol Federasyonu Başkanı Levent Bıçakcı ve yönetim kurulu üyeleriyle, Fenerbahçe maçının hakemi Cem Papila’ya küçük paketler halinde hazırlanan kınaları postaladı. 
     Takımları lehine tezahüratlar yapan taraftarlar, Futbol Federasyonu Başkanı Levent Bıçakcı, hakem Cem Papila ve Fenerbahçe Kulübü Başkanı Aziz Yıldırım’a tepki göstererek, Bıçakcı ve Papila’yı istifaya davet etti. 
     Protesto gösterisinde Trabzon Dernekler Birliği Başkanı Tahsin Usta, Kuzey Yıldızı Trabzonsporlular Derneği ile beraber hazırladıkları basın bildirisini okudu. 
     Birinci Süper Lig’de geçen hafta Fenerbahçe ile Trabzonspor arasındaki mücadelede bordo-mavili ekibin şampiyonluk yarışından koparıldığını, sarı-lacivertlilerin şampiyonluğu için gerekenin yapıldığını savunan Usta, "Belli ki bir hakemlik faciasının yaşandığı maçtan sonra Türk futboluna yön verenlerden bazıları sevinmiştir. Bu kirli organizasyonun mimarlarını bugün buradan gönderdiğimiz kınalarla protesto ediyoruz" diye konuştu. 
     "Şampiyonluk önemli değil, senin bu adaletsiz arenada vermiş olduğun asil ve onurlu mücadele yeter" şeklinde dev bir pankart açan taraftarlar, "Federasyon göreve", "Trabzonspor sahipsiz değildir", Federasyon kendine gel", "Gücümüz karanlığı yırtacak", "Papila, onurun varsa düdüğü bırak" şeklinde yazıların yer aldığı dövizler taşıdı. 
     
</TEXT>
</DOC>
