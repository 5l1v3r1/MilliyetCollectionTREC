<DOC>
<DOCNO> 344603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo16.html </URL>
<DATE> 2005/05/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şahin Derbi maçın sonuçu Fenerbahçe lehine görünüyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 25 Mayıs Çarşamba günü yapılacak Avrupa Şampiyonlar Ligi finaliyle ilgili olarak, "Avrupa Şampiyonlar Ligi finalini problemsiz bir şekilde atlatacağız" dedi. 
     Ataköy Olimpiyatevi’ndeki İstanbul Olimpiyat Oyunları Hazırlık ve Düzenleme Kurulu İOOHDK toplantısı öncesinde basın mensuplarının sorularını yanıtlayan Mehmet Ali Şahin, bugün Atatürk Olimpiyat Stadı’nın her tarafını gezdiğini belirterek, "Yarın sabaha karşı asfaltla ilgili hiçbir problem kalmayacak. Çevre düzenlemesiyle ilgili de ummalı bir çalışma var. Stat hazır, birkaç rötuş yapılıyor. Finali problemsiz atlatacağız" diye konuştu. 
     Finalin Atatürk Olimpiyat Stadı’nda olmasının hem kendilerini hem de İstanbul Büyükşehir Belediyesi’ni kamçıladığını vurgulayan Şahin, "Bu orgazinasyondan yüzakıyla çıkmak için gece gündüz çalışma yapıldı. İstanbul Büyükşehir Belediye Başkanı da hiçbir fedakarlıktan kaçınmadı. Çok ciddi harcama yaptılar" dedi. 
     
     "STAT VE ÇEVRESİNİ SPOR MERKEZİ HALİNE GETİRMEK İSTİYORUZ" 
     Şahin, Atatürk Olimpiyat Stadı ve çevresini sporda cazibe merkezi durumuna getirmek gerektiğini ifade ederek, şöyle devam etti 
     "Futbol Federasyonu buraya taşınacak. Stadın altında konferans ve çeşitli etkinliklerin düzenlenebileceği salonlar var. Çevrede yeni spor tesisleri yapmaya ihtiyacımız bulunuyor. İstanbul Büyükşehir Belediye Başkanı Kadir Topbaş’ın çeşitli düşünceleri var. Çevrede çim sahalar yapmak, spor alanları yapmak istiyorlar. Spor salonu yapma düşünceleri var. Futbol Federasyonu da milli takımlar için kamp merkezi yapmayı düşünüyor. HDK olarak Futbol Federasyonu ve İstanbul Büyükşehir Belediyesi, hatta diğer kamu kurum ve kuruluşlarının orada yeni tesisler yapma taleplerine açığız. Birkaç sene içinde orası 10’a yakın spor branşının yapılacağı bir merkez haline gelebilir. 
     Çevrede gecekondularla ilgili baktığınızda göze hoş gelmeyen bir görüntü var. Kadir Bey’in onlarla ilgili Küçükçekmece Belediye Başkanı ile bir projesi var. Hükümet olarak kendisine bu konuda her türlü desteği vermeye hazırız." 
     
     "DERBİNİN SONUCU FENERBAHÇE LEHİNE GÖRÜNÜYOR" 
     Şahin, yarın yapılacak Fenerbahçe-Galatasaray derbi maçıyla ilgili bir soru üzerine, Fenerbahçe’nin daha avantajlı göründüğünü söyledi. 
     Sarı-lacivertlilerin son 2 haftaya 4 puan önde girdiğini belirten Şahin, "Ciddi bir avantajları var. Yarın bu avantajı riske sokmayacaklarını tahmin ediyorum. Maçın sonucu Fenerbahçe lehine gibi görünüyor. Derbi maçın sonucunu önceden kestirmek mümkün değil ama yüzmüş yüzmüş kuyruğuna gelmiş Fenerbahçe’nin şampiyonluğu kaçıracağını tahmin etmiyorum" diye konuştu. 
     Bir gazetecinin, "Galatasaraylı olarak karamsar konuşuyorsunuz " biçimindeki sorusu üzerine Şahin, "Bir Galatasaraylı olarak görüneni söylüyorum" dedi. 
     
     YÜZME MÜSABAKALARINI İZLEDİ 
     Şahin, İstanbul Büyükşehir Belediye Başkanı Topbaş, Gençlik ve Spor Genel Müdürü Mehmet Atalay ve Türkiye Milli Olimpiyat Komitesi Başkanı Togay Bayatlı, HDK toplantısı öncesinde Ataköy Kapalı Yüzme Havuzu’nda giderek, burada yapılan 19 Mayıs Gençlik Yüzme Müsabakaları hakkında Yüzme Federasyonu Başkanı Sema Küçüksöz’den bilgi aldı. 
     Şahin, daha sonra 19 yaş kategorisinde 200 metre serbestte birinci olan Aytekin Mindan İYİK , ikinci olan Kıvanç Altuğ İYİK ve üçüncü olan Arda Erzin’e Işıkspor madalyalarını taktı. 
     
</TEXT>
</DOC>
