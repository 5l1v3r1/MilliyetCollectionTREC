<DOC>
<DOCNO> 331023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun11.html </URL>
<DATE> 2005/04/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Hindistan-Pakistan arasında tarihi otobüs seferleri başladı 
</HEADLINE>
<TEXT>

     Hindistan'la Pakistan arasında 60 yıla yakın süreden bu yana ilk otobüs seferleri başladı. 
     Hindistan'ın Keşmir eyaletinin başkenti Şrinagar'dan eyaletin Pakistan denetimindeki kesiminin başkenti Muzafferabad'a gidecek otobüsü, Hindistan Başbakanı Manmohan Singh uğurladı. 
     Yaklaşık 25 yolcunun katıldığı seferi mavi bayrak sallayarak başlatan Singh, Şrinagar'daki stadyumda şiddetli yağmurun altında toplanan binlerce kişiye, ''Barış kervanı başladı. Bunu hiçbir şey durduramaz'' dedi. 
     Bu arada Pakistan'dan da ilk otobüs, Hindistan'a doğru hareket etti. 
     Hindistan'daki otobüsten yarım saat sonra Muzafferabad'dan hareket eden otobüste 30 yolcu bulunduğu belirtildi. 
     Seferin, Kuranı Kerim'den ayetlerin de okunduğu törenden sonra başlatıldığı kaydedildi. 
     
     OTOBÜSLER KONTROL HATTINA ULAŞTI 

     Hindistan'dan Pakistan'a tarihi seferleri başlatan otobüsler iki Keşmir arasındaki sınırda yer alan köprüye ulaştı. 
     Hindistan'ın Cammu Keşmir eyaletinin yazlık başkenti Şrinagar'dan kalkan iki otobüs, yaklaşık 3 saat sonra ''Kontrol Hattı''na ulaştı. 
     Keşmir'in Pakistan denetimindeki kesiminin başkenti Muzafferabad'dan gelen yolcular da Hintli yetkililerce çelenkler ve çiçeklerle karşıladı. 
     Keşmir'in Hindistan denetimdeki kesiminde, ''kontrol hattı''na 14 kilometre uzaklıktaki Selamabad'da, rengarenk giyinmiş öğrencilerin, burada yemek molası verecek yolcuları şarkılarla ve danslarla karşılamaya hazırlandıkları belirtildi. 
     Araçlara eskortluk yapan bir güvenlik yetkilisi, Hindistan tarafına geçildikten 10 dakika kadar sonra Pattan yakınlarında küçük bir patlamanın olduğunu, ancak kimsenin yaralanmadığını söyledi. 
     
</TEXT>
</DOC>
