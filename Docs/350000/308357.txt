<DOC>
<DOCNO> 308357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/siyaset/axsiy01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyanlaştırma çirkin 
</HEADLINE>
<TEXT>


AKP'nin bayramlaşma töreninde konuşan Başbakan Erdoğan, misyonerlik çalışmalarına tepki gösterirken, "Bir Hıristiyanı nasıl Müslüman yaparız" gayreti içinde olmayacaklarını söyledi 

ŞENOL DEMİRCİ İstanbul 


Başbakan Recep Tayyip Erdoğan, Güney Asya'daki misyonerlik çalışmalarına tepki göstererek, "Bir Müslümanı nasıl Hıristiyan yapabiliriz mantığıyla oraya yaklaşım göstermeyi çok çirkin buluyoruz" dedi. Erdoğan, Dolmabahçe Sarayı'nda 25 Ocak'ta yardımlar konusunda işadamlarıyla bir araya gelip taahhütlerini alacağını da söyledi. 
AKP İstanbul İl Başkanlığı'nca Lütfi Kırdar Kongre Merkezi'nde düzenlenen bayramlaşma törenine katılan Erdoğan, Güney Asya depreminin herkesi üzüntüye boğduğunu belirtti. "Türkiye'de bu konuda ne derece duyarlı olabildik, bu tartışma konusudur" diyen Erdoğan, 5 Şubat'ta sivil toplum kuruluşları temsilcileriyle birlikte bölgeye gideceklerini bildirdi. 

Bizi üzüyorlar 
Bölgede yerinde tespitler yapacaklarını, okul, konut ve hastane gibi, ayni olarak neler yapabileceklerini araştıracaklarını dile getiren Erdoğan, şöyle konuştu "Ancak bazı gelişmeler var. Bunlar bizi üzüyor. O da, 'Bir Müslümanı nasıl Hıristiyan yapabiliriz' mantığıyla oraya yaklaşım göstermeyi çok çirkin buluyoruz. Böyle bir anda böyle bir çalışmanın içine girmek doğru değil. Bölgeye gittiğimizde 'Bir Hıristiyanı nasıl Müslüman yaparız' gayreti içinde olmayacağız. Biz bu insanları içine düştükleri bu felaketten nasıl kurtaracağız Şu andaki ilk hedefimiz, ilk hesabımız budur. Oksijen çadırında insana ancak ilk müdahale olarak bu yapılır. Biz bunu yapacağız." 


</TEXT>
</DOC>
