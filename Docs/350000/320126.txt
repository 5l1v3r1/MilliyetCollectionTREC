<DOC>
<DOCNO> 320126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur49.html </URL>
<DATE> 2005/03/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Vali Güler Sahte rakıdan 7 kişi öldü, 32 kişi tedavi altında 
</HEADLINE>
<TEXT>

     İstanbul Valisi Muammer Güler, ildeki sahte rakı olayıyla ilgili şu ana kadar 7 kişinin hayatını kaybettiğini ve 32 kişinin de çeşitli hastanelerde benzer tanı ile tedavilerinin sürdürüldüğünü bildirdi. 
     Vali Güler, İstanbul Valiliği'nde düzenlediği basın toplantısında, Gaziosmanpaşa'da gerçekleşen sahte rakı, Bakırköy'de meydana gelen yol çökmesi ve diğer güvenlik olaylarına ilişkin bilgi verdi. 
     Güler, 28 Şubat tarihinde Gaziosmanpaşa'da bir restoranda müşterilerin alkol alması, ardından rahatsızlanmaları sonucu hastanelere başvurmaları üzerine olayın emniyet müdürlüğüne intikal ettiğini anlatarak, olayla ilgili kuruluşlar, il sağlık ve tarım müdürlüklerinin idari boyutta gerekli incelemeleri yaptıklarını söyledi. 
     Restoran sahibinin de aralarında bulunduğu 4 kişinin hayatını kaybettiğini, başka yerlerden intikal eden ve metil alkol ihtiva eden içki içenlerin de aralarında bulunduğu olayla ilgili olarak 3 kişi olmak üzere toplam 7 kişinin hayatını kaybettiğini belirten Güler, ''Halen 32 kişinin de, çeşitli hastanelerde benzer tanı ile tedavileri sürdürülmektedir. Olayla ilgili hem İl Sağlık Müdürlüğü'nün, hem de İl Tarım Müdürlüğü'nün denetimleri devam etmektedir'' dedi. 
     Vali Güler, olayın ardından emniyet müdürlüğü ekiplerinin Bayrampaşa'da metruk bir binada kaçak rakıların imal edildiği bir yer belirlediklerini ve buradaki dolum makineleri, kapaklama makinesi, dolu tanklar, sahte rakının imalinde kullanılan diğer malzemeler, şişeler ve kısmen alkol bulunan maddelere el konulduğunu ifade ederek, şunları kaydetti 
     ''Vatandaşlarımızın bu konuda duyarlı olmalarını, sahte içkileri kullanmamaları yönünde duyarlı bulunmalarını, işyeri sahiplerinin gerekli özeni göstermelerini ve bu konudaki ihbarları ilçe ve il emniyet müdürlükleri ile İl Tarım Müdürlüğü'ne bildirmelerini istiyorum. Çok üzücü bir olaydır. Kontrollerimiz bu konuda sürdürülecektir.'' 
     
</TEXT>
</DOC>
