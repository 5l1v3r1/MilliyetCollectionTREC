<DOC>
<DOCNO> 332601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy26.html </URL>
<DATE> 2005/04/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bekir Coşkun AKP'ye tazminat ödeyecek 
</HEADLINE>
<TEXT>

     AK Parti Genel Başkanlığı, Hürriyet Gazetesi köşe yazarı Bekir Coşkun'un bir yazısında, parti tüzel kişiliğine hakaret edildiği iddiasıyla açtığı manevi tazminat davasında 4 bin YTL kazandı. 
     Davanın karar duruşması, Ankara 19. Asliye Hukuk Mahkemesi'nde bugün yapıldı. 
     Davacı AK Parti Genel Başkanlığı'nın avukatı Fatih Şahin, delillerin toplandığını belirterek, davanın kabulünü istedi. 
     Davalılar Hürriyet Gazetesi, gazetenin yayın temsilcisi Hasan Kılıç ile Bekir Coşkun'un avukatı ise davanın reddini talep etti. 
     Mahkeme, davalıların, AK Parti'ye 4 bin YTL manevi tazminat ödemesine karar verdi. 
     AK Parti Genel Başkanlığı, Hürriyet Gazetesi'nin 16 Haziran 2004 tarihli nüshasında, Bekir Coşkun'un köşesinde ''Zavallı Memleket'' başlığıyla yayınlanan ve ''...Laik Cumhuriyeti yıkmak isteyenleri iktidara getirdikten sonra bence sıra bölücüleri yüceltmeye geldi...'' ifadelerini içeren yazıda, parti tüzel kişiliğine hakaret edildiği iddiasıyla dava açmıştı. 
     
</TEXT>
</DOC>
