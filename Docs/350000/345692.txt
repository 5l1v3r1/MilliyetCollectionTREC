<DOC>
<DOCNO> 345692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy27.html </URL>
<DATE> 2005/05/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Dışişleri'nden "Ortodoks Kiliseleri Toplantısı" yorumu... 
</HEADLINE>
<TEXT>

     Dışişleri Bakanlığı Sözcüsü Namık Tan, Ortodoks Kiliseleri Uluslararası Konseyi toplantısının İstanbul’da yapılmasının, Türkiye’nin, patrikhaneye atfedilen "ekümeniklik" sıfatına ilişkin bilinen görüş ve tutumunda bir değişiklik anlamına gelmediğini söyledi. 
     Sözcü Tan, Fener Rum Ortodoks Patriği Bartholomeos başkanlığında muhtelif Ortodoks patrikhanelerinin temsilcilerinin katılımıyla dün İstanbul’da yapılan Ortodoks Kiliseleri Uluslararası Konseyi toplantısına ilişkin soruyu yanıtladı. 
     Toplantının, Ortodoksluğa ait ve Ortodoks kiliselerinin iç işlerini ilgilendiren nitelikte olduğunun anlaşıldığını ifade eden Tan, "Ülkemizin Ortodoks dünyasının kendi bünyesindeki konulara ve görüş ayrılıklarına taraf olması söz konusu olmadığı gibi, bu toplantının ülkemiz açısından herhangi bir sonuç doğurması da mümkün değildir" dedi. 
     Tan, şöyle devam etti 
     "Fener Rum Ortodoks Patrikhanesi, Rum Ortodoks vatandaşlarımıza verdiği ruhani hizmeti, herhangi bir müdahale ve ayrımcılığa maruz kalmadan sürdürmektedir. 
     Bahse konu toplantının İstanbul’da yapılması, Türkiye’nin patrikhaneye atfedilen "ekümeniklik" sıfatına ilişkin bilinen görüş ve tutumunda bir değişiklik anlamına gelmemektedir." 
     
</TEXT>
</DOC>
