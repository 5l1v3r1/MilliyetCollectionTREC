<DOC>
<DOCNO> 313884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo25.html </URL>
<DATE> 2005/02/09/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Eskişehirspor'a maddi kaynak... 
</HEADLINE>
<TEXT>

     Eskişehir Büyükşehir Belediyesi'nce, yasak bölgelere park edilen araçların çekilmesi için açılan ihaleyi kazanan Eskişehirspor Kulübü ile Eskişehir Huzursevenler ve Destekleyenler Derneği İktisadi İşletmesi arasında protokol imzalandı. 
     Vali Kadir Çalışıcı, İl Emniyet Müdürlüğü Brifing Salonu'nda düzenlenen törende yaptığı konuşmada, Büyükşehir Belediyesi'nin yasak park araç çekim ihalesini kazanan Eskişehirspor Kulübü'nün, maddi açıdan rahatlayacağını söyledi. 
     İkinci Futbol Ligi B Kategorisi B Grubu takımlarından Eskişehirspor'un kulüp başkanı Halil Ünal da büyükşehir belediyesinin açtığı ihaleyi kazanmalarında, Eskişehirspor'un gelişmesinde öncü olan Vali Çalışıcı'nın önemli katkısı bulunduğunu belirtti. 
     Çekim işini Eskişehir Huzursevenler ve Destekleyen Derneği İktisadi İşletmesi'yle birlikte yürütme kararı aldıklarını ifade eden Ünal, bu sayede hem kulübün, hem de derneğin kazanç sağlayacağını söyledi. 
     Konuşmaların ardından, protokolü Eskişehirspor Kulübü adına Ayhan Can ile Nihat Çuhadar, Eskişehir Huzursevenler ve Destekleyen Derneği İktisadi İşletmesi adına da başkan Kazım Ay imzaladı. 
     
</TEXT>
</DOC>
