<DOC>
<DOCNO> 304576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yasam/yas00.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Kıta'ya doğru 
</HEADLINE>
<TEXT>


Bilim adamlarına göre, Antarktika ve Hint Okyanusu'ndaki gibi büyük depremler bütün kıtaların bir araya toplanacağı süper kıta 'Pangea Ultima'nın habercisi... 

DIŞ HABERLER SERVİSİ 

Sumatra açıklarında 26 Aralık'ta yaşanan deprem, 1 milyon atom bombası gücüyle birkaç dakikada kara parçalarını, hatta Dünya'nın eksenini oynattı. 
Bilim adamları da, bu ve daha öncekiler gibi çok şiddetli depremler sayesinde, 250 milyon yıl sonra Dünya'nın yeniden tek bir süper kıta Pangea Ultima haline geleceği görüşünde. 
Teksas Üniversitesi'nden Jeolog Chris Scotese, bir zamanlar birleşik olan yerküredeki kıtaların jeolojik güçlerce ayrıldığını belirtip plaka denilen dev toprak parçalarının, 1 yüzyılda 3 - 5 santimetre kaydığını kaydetti. 
Bu plakaların çarpışmalarının müthiş depremlere yol açtığını, Himalaya Dağları'nın da, Hint alt kıtasının kuzeye doğru kayıp Asya kıtasıyla çarpışması sonucu ortaya çıktığını söyleyen Scotese, "Everest'in her yıl 1 - 2 santimetre yükselmesinin nedeni bu" dedi. Hint ve Burma plakasının çarpışmasıyla oluşan son depremin de, Kuzey Sumatra ile yakınındaki adaları 18 metre kadar kuzeye kaydırdığı sanılıyor. 

Türkiye de etkilendi 
Jeologlara göre, Dünya'nın 4.6 milyar yıllık tarihinde bu dev kıtalar çeşitli defalar oluştu ve parçalandı. 
Bilgisayar modelleri, kıtaların birbirlerine doğru kayma sürecinde olduğunu gösteriyor. Son 40 milyon yıldır Afrika'nın Avrupa'ya doğru kaydığı, bu kaymanın Alpler'de ve Pireneler'deki baskının, Türkiye, İtalya ve Yunanistan'da depremlere yol açtığı belirtiliyor. Bir zamanlar büyük bir okyanus olan Akdeniz'in küçülme, Avustralya'nın da Güneydoğu Asya ile çarpışma pozisyonunda bulunduğu kaydediliyor. 




</TEXT>
</DOC>
