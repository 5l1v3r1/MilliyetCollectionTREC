<DOC>
<DOCNO> 305163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo13.html </URL>
<DATE> 2005/01/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Lazio kaptanının 'neo-faşist selamı' İtalya'yı karıştırdı 
</HEADLINE>
<TEXT>

     Geçtiğimiz hafta perşembe günü Serie A'da Lazio ve Roma arasında oynanan başkent derbisinde attığı golden sonra taraftarlara 'neo-faşist selamı' veren Di Canio İtalya'yı birbirine kattı. Büyük tepki toplayan faşist selamı için Di Canio'ya 6 ay hapis cezası gelebilir... 
     Eski diktatör Benito Mussolini dönemindeki faşizmi simgeleyen 'neo-faşist' selamı ülkede büyük gürültü koparırken, İtalyan Futbol Federasyonu Di Canio hakkında soruşturma başlattı. 
     
     Mussolini'nin torunundan kutlama 

     1940’lı yılların faşist diktatörü Mussolini’nin torunu Alessandra Mussolini, Di Canio’yu bu hareketi nedeniyle kutlarken, ülkenin önde gelen politikacıları sert bir dille kınadı. Alessandra Mussolini, Paolo güzel bir selam vererek beni çok memnun etti’ dedi ve Laziolu futbolcuya bir teşekkür mektubu yazacağını söyledi. 
     Lazio kaptanının sevinç gösterisi sırasında, avuç içi dışa bakacak şekilde kolunu gergin bir şekilde havaya kaldırması, İtalya'nın eski faşist lideri Benito Mussolini selamıyla özdeşleştiriliyor. Faşist diktatör Mussolini de Lazio taraftarıydı ve takımını sık sık tribünlerden izlerdi. Takımın koyu fanatik taraftarlarının da daha önce bazı maçlarda neo-faşist selamı verdiği biliniyor. 
     
     Otobiyografisinde hayranlığını belirtmişti 

     Yaptığı hareket nedeniyle büyük tepki toplayan Lazio kaptanı, "Bunun hiçbir siyasi anlamı olmadığını" iddia etti. Maçın açılış golünü de atan Di Canio, hayatı boyunca çok koyu bir Lazio taraftarı olduğunu da söyledi. Tecrübeli golcü daha önce yazdığı otobiyografisinde ise, eski diktatör Mussolini'ye hayranlığını dile getirmişti. 
     
     Politikacılar ayağa kalktı 

     İtalyan basını ve politikacılar, Paolo Di Canio'yu hareketinden ötürü ağır şekilde suçladı. 
     Avrupa Birliği’ndeki İtalyan milletvekillerinin başkanlığını yapan muhafazakar politikacı Rocco Buttiglione, Paolo’nun selamı İtalyan halkına o üzücü günleri, ölen binlerce insanımızı hatırlattı’ derken, merkez sol politikacı Enzo Foschi, Bu hareket beni dehşete düşürdü’ yorumunu yaptı. 

     
</TEXT>
</DOC>
