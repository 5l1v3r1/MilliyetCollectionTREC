<DOC>
<DOCNO> 310555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo19.html </URL>
<DATE> 2005/01/29/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Fenerbahçe Yüksek Divan Kurulu Toplantısı'nda kulübün borcu açıklandı 
</HEADLINE>
<TEXT>

     Fenerbahçe Kulübü Yüksek Divan Kurulu Toplantısı yapıldı. 
     Fenerbahçe Faruk Ilgaz Tesisleri'nde, Yüksel Günay başkanlığında yapılan toplantıda, Kulüp Başkanı Aziz Yıldırım ve yönetim kurulu üyeleri de hazır bulundu. 
     Kenti etkisi altına alan sağanak yağış nedeniyle az bir katılımla başlayan toplantıyı, sonradan gelenlerle birlikte yaklaşık 200 üye izledi. 
     
     KULÜBÜN BORCU 
     Denetleme Kurulu, kulübün 31.12.2004 itibarıyla 63 milyon 215 bin dolar sözleşmeye dayalı, 15 milyon 498 bin YTL de sözleşmeye dayalı olmayan borcu bulunduğunu açıkladı. 
     Bütçenin 86 milyon 520 bin YTL olduğunu hatırlatan Denetleme Kurulu, bütçenin gelirler kısmının 86 milyon 464 bin YTL, giderler hanesinin de 94 milyon 927 bin YTL olarak gerçekleştiğini bildirdi. 
     Öte yandan Fenerbahçe Kulübü'nun kasasına, bu sezon mücadele ettiği Avrupa Şampiyonlar Ligi'nden toplam 7 milyon İsviçre Frangı girdiği belirtildi. 
     Lige katılım ücreti olarak 5,5 milyon İsviçre Frangı alan sarı-lacivertli ekip, aldığı 3 galibiyetten dolayı da 1,5 milyon İsviçre Frangı kazandı. 
     
     ÖZDEMİR ''TAKIMIN BAŞARISINA İNANIYORUZ'' 
     Yönetim kurulu adına faaliyet raporunu okuyan Fenerbahçe Kulübü İkinci Başkanı Nihat Özdemir, takımın bu sezon için hedeflenen başarılara ulaşacağına inandıklarını söyledi. 
     Özdemir, şubat ayı sonunda inşaatına başlamayı planladıkları Fenerbahçe Şükrü Saracoğlu Stadı'nın numaralı tribün projesini eylül ayında tamamlamak istediklerini ifade etti. 
     Futbol takımının ligin ilk yarısını başarılı bir şekilde geride bıraktığını anlatan Özdemir, Birinci Süper Lig'de şampiyonluğu hedeflediklerini kaydederek, ''Takımın hedeflerimiz doğrultusunda başarılı olacağına inanıyoruz. UEFA Kupası ve Türkiye Kupası'nda da hedeflediğimiz sonuçlar gelecektir'' diye konuştu. 
     Özdemir, Fenerbahçe Sportif A.Ş'nin cirosunun 2004 yılında 22,5 trilyon TL olarak gerçekleştiğini kaydetti. 
     İkinci Başkan Özdemir, mart ayında yapılacak olağan genel kurul toplantısı öncesi faaliyet raporlarının yakın bir zamanda üyelere ulaştırılacağını sözlerine ekledi. 
     
     STADIN KOLTUK KAPASİTESİ 50 BİN 484 OLACAK 
     Fenerbahçe Şükrü Saracoğlu Stadı'nın kapasitesi, yeniden yapılacak numaralı tribünü ile birlikte 50 bin 484'e ulaşacak. 
     Proje hakkında bilgi veren yönetici Nihat Özbağı, mevcut tribünlerden Migros kale arkasının 10 bin 813, Telsim tarafının 10 bin 934, maraton tribününün 13 bin 550 koltuk kapasitesine sahip olduğunu, yeni yapılacak tribünün kapasitesinin ise 15 bin 187 olacağını bildirdi. 
     Mevcut numaralı tribünün 3 bölümde yıkılacağını belirten Özbağı, ilk etapta tribünün sağ kısmının, sezon sonu itibariyle de diğer kısımların yıkılacağını anlattı. 
     Tribün inşaatı 17.9 milyon YTL'ye mal olacak. Yeni tribün ve stadın bütünün çevre düzenlemesiyle birlikte proje için harcanacak para 21 milyon 145 bin 600 YTL olacak. 
     Açıklamaların ardından projenin sponsor desteğiyle yapılması oybirliğiyle kabul edildi. Gerektiğinde 8 milyon dolarlık banka kredisi kullanma yetkisi, mart ayında gerçekleştirilecek mali genel kurul toplantısında alınacak. 
     Toplantıda, kulübe giriş ücretinin 5 bin YTL'den, 10 bin YTL'ye çıkarılması da kabul edildi. 
     
     TÜZÜK KONGRESİ 
     Toplantıda, tüzük değişikliği ve bunun için kongre yapılması konusunda karşıt görüşler ortaya atıldı. 
     Kulüp Başkanı Yıldırım, konuyla ilgili konuşmak için söz aldı ve ''Kimse Aziz Yıldırım ve arkadaşları kendileri için tüzük hazırlıyorlar şeklinde bir düşünceye kapılmasın. Yönetim kurulu olarak istediğimiz tüzüğü değişen yeni kanunlara uygun hale getirmektir. Bunun dışında bir değişim yapmayacağız'' dedi. 
     Yıldırım, ''herkesin Fenerbahçe devrimlerine hazırlıklı olması gerektiğini ve çağdaş bir tüzüğe sahip olmak istediklerini'' söyledi. 
     Tüzükteki en önemli değişikliğin, üye olanın ertesi gün kongre varsa oy kullanabileceğini anlatan Yıldırım, başkanlık süresinin de 3 yıl olacağını ifade etti. Yıldırım, değişiklik halinde bütün bunların 2006'daki genel kurul toplantısı itibariyle geçerli olacağını belirtti. 
     Görüşmelerin ardından Yüksek Divan Kurulu, Mali Genel Kurul'dan sonra tüzük kongresi yapılması önerisini oybirliği ile kabul etti. 
     Daha sonra söz alan İkinci Başkan Özdemir, tüzüğün yeni dernekler kanununa uygun olmadığını anlatarak, ''Bir taslak hazırladık. Şubat ayı başında bu taslağı bütün üyelere göndereceğiz. Bütün üyelerimiz katılımcı olsun. Okusun, bize görüş bildirsin. Tek istediğimiz sizlerin bu değişiklik çalışmalarında bize yardımcı olmanız'' dedi. 
     
     ANKARA'DA 12 DÖNÜM ARAZİ 
     Toplantının son bölümünde de söz alan Nihat Özdemir, Ankara İncek'de 12 dönümlük bir arazi satın almak üzere olduklarını açıkladı. 
     Özdemir, önümüzdeki günlerde satın alma işleminin sonuçlanacağını ve Fenerbahçe'nin Ankara'da tapulu bir arazisi olacağını kaydetti. 
     İstanbul'da Anadolu yakasında bir kapalı spor salonu yapmak için de arazi aradıklarını kaydeden Özdemir, arsa buldukları taktirde 7 bin 500 kapasiteli salonun projesini hazırlayacaklarını söyledi. 
     
</TEXT>
</DOC>
