<DOC>
<DOCNO> 328002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/axspo02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e hücum 
</HEADLINE>
<TEXT>


Alex'ten sonra Anelka'nın da alınması menajerlerin iştahını kabarttı. Her gün dünyaca ünlü bir futbolcu teklif edilen yöneticiler bunaldı 

CÜNEYT KARAKAYA 


Avrupalı futbolcu menajerleri, Fenerbahçe'yi teklif yağmuruna tutuyor. Yönetimin Brezilyalı yıldız Alex'ten sonra devre arasında Nicolas Anelka'yı da kadroya katması, futbolcu simsarlarının dikkatini çekti. 
İdarecilerin adeta telefonlarını kilitleyen menajerler, dünyaca ünlü isimlerin yetkilerine sahip olduklarını iddia ederek transfer teklifinde bulunuyor. 
Bu durumdan rahatsız olan yöneticiler son olarak Figo isminin ortaya atıldığını, Portekizli yıldız ile görüşülmediğini vurguladılar. Roberto Carlos ve Lucio'nun da önerilen isimler arasında olduğu dile getirildi. 

Anelka'ya özel idman 

Christoph Daum, Anelka için özel idman programı hazırladı. İzinli olmasına rağmen önceki gün Samandıra'da çalışan Fransız golcü, dün de çift kale maç yerine, Antrenör Ike Immel nezaretinde özel olarak idman yaptı. İki günlük aradan sonra Gaziantep maçı için işbaşı yapan Fenerbahçe'de sakat Semih, fizyoterapist eşliğinde, Servet ise salonda çalıştı. 

Daum-Pierre el ele 

YUSUF KOBAL 

Fenerbahçeli taraftarlar, teknik direktör Christoph Daum ile Pierre van Hooijdonk arasındaki soğukluğu tamamen ortadan kaldırmaya hazırlanıyor. Sarı - Lacivertliler, Gaziantepspor'la cumartesi günü oynanacak maçta Alman hoca ve Hollandalı yıldızı tezahüratlarla tribünlere davet ederek, buzları eritmeyi planlıyor. Başkan Aziz Yıldırım'la yaptığı görüşmeden sonra geri adım atıp, eleştirilerine son veren Hooijdonk ile Daum'un tribünlerin çağrısına uyarak birlik gösterisi yapacaklarını vurgulandı. 

Özaydınlı'dan şov 

YUSUF KOBAL 

Asbaşkan Murat Özaydınlı, TSYD Levent Tesisleri'ndeki "Taraftarla İştişare Toplantısı"nda birbirinden ilginç açıklamalar yaptı. Basına kapalı toplantıda Fener TV kamerasını da kapattıran Özdaydınlı, "Fenerbahçe düşmanı" olmakla suçladığı kişilere "dışlıklar" derken, Erman Toroğlu için "hormonlu yorumcu" yakıştırmasında bulundu. Sarı - Lacivertli idareci, Daum'la ilgili soruları ise "Lig devam ediyor" diyerek kaçamak sözlerle yanıtladı. 



</TEXT>
</DOC>
