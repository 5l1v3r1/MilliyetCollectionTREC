<DOC>
<DOCNO> 314676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun31.html </URL>
<DATE> 2005/02/12/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Togo'daki çatışmalarda en az 3 kişi öldü 
</HEADLINE>
<TEXT>

     Afrika ülkelerinden Togo'da, yeni devlet başkanının atanmasını darbe olduğu gerekçesiyle protesto eden binlerce kişiyle askerler arasında çıkan çatışmalarda en az 3 kişi öldü. 
     İçişleri Bakanı Francois Boko Reuters'e, askerlerin araçlarını saran kalabalığı dağıtmak için uyarı ateşi açtığını söyledi. 
     Bakan, açılan ateş sonucu 2 göstericinin olay yerinde, bir göstericinin de kaldırıldığı hastanede öldüğünü belirtti. 
     Hükümetin televizyonda yayınlanan açıklamasında ise çatışmalarda bir jandarmanın da ağır yaralandığı kaydedildi. Açıklamada göstericilerin öldürülmesine karışan bir askerin gözaltına alındığı belirtilerek, halktan sakin olması istendi. 
     Gösterileri düzenleyenlerden biri ise askerlerin en az 4 göstericiyi öldürdüğünü, bazı göstericilerin de yaralandığını söyledi. 
     Öğleden sonra Lome sokaklarının sakin olduğu bildirildi. 
     Bu arada Başbakan Koffi Sama ile ordu, meclis ve yüksek mahkeme temsilcilerinden oluşan bir heyetin Nijer Devlet Başkanı Tandja Mamadou ile gizli bir görüşme yapmakta olduğu bildirildi. 
     Mamadou'nun bir yardımcısı, heyetle Nijer Devlet Başkanı arasında bir müzakere olmayacağını, Batı Avrupa Ülkeleri Ekonomik Örgütü Başkanı olan Mamadou'nun Togo heyetine sadece örgütün tutumunu bildireceğini söyledi. 
     
</TEXT>
</DOC>
