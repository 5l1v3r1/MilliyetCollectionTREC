<DOC>
<DOCNO> 307399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yasam/yas03.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ölünün kollarıyla hayata sarıldı 
</HEADLINE>
<TEXT>


Denis Chatelier, 5 yıl önce bir ölüden kendisine nakledilen 2 kol sayesinde eksiksiz bir insan gibi yaşıyor... 

DIŞ HABERLER SERVİSİ 

Fransa'da 1996'da amatör roketin elinde patlaması sonucu iki kolunu kaybeden Denis Chatelier 38 , kendisine 5 yıl önce nakledilen kolları artık tam olarak kullanabiliyor. Chatelier'ye, Ocak 2000'de Lyon kentindeki Edouard Herriot Hastanesi'nde, 19 yaşında ölen bir gencin kolları nakledilmişti. Chatelier, aradan geçen 5 yılda, ölü bir yabancıya ait kolları benimsedi. Doktorlar, bu tip bir operasyonda en zor aşamanın hastanın yeni kollarını benimsemesi olduğunu belirtiyor. 

Oğlu öpünce hissetti 
Chatelier, yeni kollarını ilk hissettiği anın, 18 aylık oğlunun elini öptüğü an olduğunu belirterek "Öpücüğü hissettim. Muhteşemdi" dedi. Chatelier coşkusunu "Bu maceraya atıldığım için çok mutluyum. Çok ağır şeyleri taşımak dışında günlük yaşamın her türlü zorluğuyla başa çıkabilirim. Kolumdaki tüyler büyüyor. Sıcağı, soğuğu ve baskıyı hissedebiliyorum" sözleriyle özetledi. Chatelier, tıraş olabildiğini, tırnaklarını kesebildiğini, balık tutabildiğini hatta otomobil kullanabildiğini de söyledi. 


</TEXT>
</DOC>
