<DOC>
<DOCNO> 310041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur65.html </URL>
<DATE> 2005/01/27/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Büstlerin önünde dua edilmeye başlanınca... 
</HEADLINE>
<TEXT>

     Çorum'un İskilip İlçesi'nde belediye binasının önündeki İskilipli alimleri temsil eden büstler, vatandaşların önünde türbe niyetine dua etmeye başlaması üzerine belediye ekipleri tarafından kaldırıldı. 
     Belediye Başkanı Orhan Öztürk, AA muhabirine yaptığı açıklamada, 2003 yılında kendisinden önceki belediye başkanı tarafından Kültür ve Turizm Bakanlığı Güzel Sanatlar Genel Müdürlüğü'ne ''Türk Kültüründe İz Bırakan İskilipli Alimler''i simgeleyen 10 büst yaptırıldığını söyledi. 
     Bir süre sonra bazı kişilerin, İskilip Belediye binası önüne yerleştirilen büstlerin önünde dua etmeye başladığını ifade eden Öztürk, şöyle konuştu 
     ''Bazı kişiler İskilipli alimlerimizi simgeleyen büstlerin önünde dua etmeye başlamıştı. Buraya gelip dua eden kişilerin sayısı da her geçen gün artıyordu. Kaldırmasaydık ilerleyen günlerde büstlere çaput bile bağlayan çıkabilirdi. Resmi bir binanın önünde bu tür büstlerin bulunması doğru değil.'' Başkan Öztürk, belediyenin önünden kaldırılan büstlerin, inşaatı süren Şehitlik Anıtı'na taşınacağını kaydetti. 
     Belediye binasının önünde, Karadonlu Can Baba, Şeyh Yavsi, Ebussuud Efendi, Çakmak Dede, Hacı Karani, Sunullah Efendi, Mehmed Emin El-İskilibi, İsmail Hakkı Efendi, Ahmed Hamdi ve Halil Rıfat Arıcı'nın büstleri bulunuyordu. 
     
</TEXT>
</DOC>
