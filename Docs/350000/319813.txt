<DOC>
<DOCNO> 319813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/guncel/gun01.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2 milyon dolara tarihi hamam 
</HEADLINE>
<TEXT>


Mimar Sinan'ın son eserlerinden biri olarak bilinen Tophane Hamamı, Eskidji Gayrimenkul tarafından satışa çıkarıldı 

TEBERNÜŞ KİREÇCİ İstanbul 

Kabataş - Fındıklı arasındaki tarihi Kılıç Ali Paşa Külliyesi'nin bir parçası olarak inşa edilen ve Mimar Sinan'ın son eserlerinden birisi olarak bilinen İstanbul Tophane Hamamı, 2 milyon dolar verecek yeni sahibini bekliyor. 
Hamamı satışa çıkaran Eskidji Gayrimenkul'un Beyoğlu ofisinden İsmail Topalcı, şunları söyledi 
"Burası yaklaşık bir aydır satış portföyümüzde. Yatırım olarak ilgilenenler var. Ayrıca başka hangi amaçla kullanabileceğine ilişkin çalışmalar yapanlar da bulunuyor. Şimdiye kadar 1.5 milyon dolara kadar teklif geldi. Tekliflerin 2 milyon dolara kadar yükselmesini bekliyoruz." 

865 metrekare alanı var 
1940'lı yıllarda CHP, 1950'li yıllarda da DP tarafından çıkartılan kanunlarla kişilere geçen bazı vakıf malları arasında Kılıç Ali Paşa Külliyesi'nin bir kısmı da bulunuyor. Ömer Bostan'a ait hamam, 1980 yılından bu yana Muhittin Yüceer tarafından işletiliyor. 
865 metrekare alana sahip olan hamamın ön kısmında 4 dükkan yer alıyor. Tophane Hamamı'nın ücretsiz su kullanım hakkı ve tapusu da bulunuyor. 

1583 yılında yapıldı 

KILIÇ ALİ PAŞA Külliyesi türbe, sebil, cami, medrese ve hamamdan oluşuyor. 1580'de Mimar Sinan tarafından yapılan külliyenin camii dört fil ayağı üzerine oturan iki yarım kubbesi ve pandantifli bir ana kubbeyle örtülü. Caminin arkasındaki hazirede Kılıç Ali Paşa Türbesi ile denizcilere ait değişik mezar taşları yer alıyor. Caminin hemen yanında, 1583 tarihli Kılıç Ali Paşa Hamamı var 


</TEXT>
</DOC>
