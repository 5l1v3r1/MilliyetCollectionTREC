<DOC>
<DOCNO> 341694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/ekonomi/eko03.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni stand-by tamam 
</HEADLINE>
<TEXT>


6 aydır onaylanması beklenen ve 10 milyar dolarlık kaynak içeren 3 yıllık yeni stand - by anlaşması, nihayet dün IMF İcra Direktörleri tarafından onaylanarak yürürlüğe girdi 

YASEMİN ÇONGAR Washington 

Uluslararası Para Fonu IMF İcra Direktörleri Kurulu, dünkü toplantısında Türkiye'nin gönderdiği niyet mektubunu onayladı ve 10 milyar dolarlık finansman desteğini de içeren ve geçtiğimiz aralık ayında üzerinde mutabık kalınan 3 yıllık stand-by anlaşmasını kabul etti. 
10 milyar dolarlık kaynağın yaklaşık 12 eşit taksitte kullanılması planlanıyor. Niyet Mektubu, Türkiye tarafından 26 Nisan'da imzalanarak IMF'ye gönderilmişti. IMF ile yapılan yeni üç yıllık stand-by anlaşmasının IMF ile yapılacak son stand-by olması planlanıyor. 

Mayıs 2008'de bitecek 
Türkiye'nin IMF ile bundan sonra mali kaynak içeren yeni bir anlaşmaya gereksinimi olmayacağını düşündüğünü kaydeden Devlet Bakanı Ali Babacan ise dün yaptığı açıklamada, stand - by anlaşmasının muhtemelen Mayıs 2008'de sona ereceğini belirtti. Babacan, IMF ile ilişkilerin süreceğini, fakat IMF'nin mali kaynaklarına gereksinim olmayacağını ifade etti. 3 Şubatta sona eren bundan önceki anlaşmada, borç geri ödemesinin, borç yönetimini güçlendirmek ve yetkililerin başarısına destek olması amacıyla, 2004 - 2005 döneminden 2005-2006 dönemine kaydırılması onaylanmıştı. 
Türkiye'nin, 2004'te ödemesi gereken 9.7 milyar dolarlık borcu 5.2 milyar dolara, 2005'te ödemesi gereken 10.1 milyar dolarlık borcu ise 7.8 milyar dolara indirilmişti. Eski anlaşmadaki ödeme planı, Türkiye'ye, iki yıllık dönemde IMF'ye yapılacak borç servisinde 11 milyar dolarlık bir rahatlama sağlamıştı. 

837.5 milyon dolar serbest Hazine Müsteşarlığı tarafından yapılan açıklamaya göre, yeni düzenlemenin kabul edilmesiyle önümüzdeki üç yıllık dönemde IMF'den sağlanacak 6.662 milyar SDR yaklaşık 10 milyar ABD Doları tutarında kaynağın 12 eşit dilimde kullanılması öngörülüyor. Bu kapsamda, söz konusu tutarın 555.17 milyon SDR yaklaşık 837.5 milyon ABD Doları tutarındaki ilk dilimi derhal kullanılmak üzere serbest bırakıldı. Yeni stand-by düzenlemesi kapsamında ayrıca, 2006 yılına ilişkin 2.52 milyar SDR tutarındaki yaklaşık 3.80 milyar ABD Doları geri ödeme planı erken ödeme yerine normal ödeme takvimine alınarak 2007 yılına kaydırıldı. 


</TEXT>
</DOC>
