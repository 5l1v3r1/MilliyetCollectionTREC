<DOC>
<DOCNO> 349676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko16.html </URL>
<DATE> 2005/06/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tatil, bisiklet talebini patlattı... 
</HEADLINE>
<TEXT>

     Bisiklet yoğunluğu açısından Türkiye'nin önde gelen illerinden olan, bu yüzden de Türkiye'nin Çin'i olarak nitelendirilen Konya'da, okulların yaz tatilinin yaklaşması bisiklet satışlarını yüzde 50'ye varan oranlarda artırdı. 
     Bisiklet sektöründe faaliyet gösteren bir şirketin yetkilisi Muhammed Baysal, sıkıntılı geçen kış sezonunun ardından yaklaşan yaz tatilinin işlerini açtığını söyledi. 
     Çocuk bisikletinden, dağ bisikleti ve şehir bisikletine kadar sektördeki tüm ürünlerin piyasada satışa sunulduğunu ifade eden Baysal, ''45 YTL'den 2 bin YTL'ye kadar değişen fiyatlarda satışa sunulan bisikletlere talep oldukça fazla. Özellikle yaz tatilinin yaklaşması nedeniyle çocuk bisikletlerindeki satışta bir patlama var'' dedi. 
     Kış sezonunda ayda ancak 200 adet bisiklet satabildiklerini, bugünlerde ise satış rakamının 300'ü geçtiğini ifade eden Baysal, okulların kapanacak olmasının en fazla kendilerine yaradığını, Konya'da birçok ailenin karne hediyesi olarak genellikle bisiklet aldığını bildirdi. Baysal, Konya'daki diğer bisiklet satıcılarında da aynı yoğunluğun yaşandığını söyledi. 
     
     YAZ BAKIMI YAPILMALI 
     Konya'da yıllardır bisiklet tamirciliği yapan Esat Yurttabir, okulların yaz tatilinin yaklaşmasının bisiklet tamircisi olarak kendi işlerini de olumlu yönde etkilediğini kaydetti. 
     Genelde bisikletlerin kış aylarında depo, çatı ve bodrumlarda muhafaza edilmeye çalışıldığını bunun için de kullanılmaya başlamadan önce mutlaka elden geçmesi gerektiğini belirten Yurttabir, şunları söyledi 
     ''Bisiklete mutlaka yaz bakımı yapılmalı. Bu yüzden oldukça hareketsiz geçen kış aylarından sonra işlerimiz birden açıldı. Yeni alınan bisiklete yapılacak ayarlar, kış boyunca bekleyen bisikletlerin elden geçmesi gibi bakım ve onarım işleri nedeniyle yoğunluk yaşıyoruz. Bisikletin en küçük ayarı için bile zorunlu olarak gün veriyoruz. İşlerimiz, vatandaşların önemli bir kısmının işlerine gidip, gelmede sürekli bisiklet kullanacak olması nedeniyle yaz boyunca bu istikrarını korur.'' 
     
     BEKLENTİLER DAHA BÜYÜK 
     Konya Bisikletçiler ve Motosikletler Odası Başkanı Ahmet Çal ise bisiklet tamiri ve satışı yapan esnafın okulların son döneminin yaklaşması ile birlikte adeta bayram yaptığını ifade etti. 
     Yaz tatilinin yanı sıra benzin fiyatlarındaki artış, trafikteki yoğunluk gibi birçok unsurun bu yıl bisikletlere olan talebi daha da artıracağını düşündüklerini anlatan Çal, şunları kaydetti 
     ''Önümüzdeki aylarda, yakıt ücretlerinin ve trafik yoğunluğunun artması ve bisiklet sporunun değer kazanması gibi nedenlerden dolayı bisiklete olan talebin yüzde 80-90 oranında artacağını düşünüyorum. Çünkü Konya trafiği her geçen gün daha da yoğunlaşarak içinden çıkılmaz hale gelirken, vatandaşların bisiklet sporuna olan ilgisi de arttı. Ayrıca akaryakıt fiyatları da olabildiğince yükseldi. Yani bisikletçiler olarak sektörden oldukça umutluyuz.'' 
     
</TEXT>
</DOC>
