<DOC>
<DOCNO> 334560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur23.html </URL>
<DATE> 2005/04/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Derbi bitti, kavga görüntüleri kaldı... 
</HEADLINE>
<TEXT>

     Fenerbahçe - Beşiktaş derbisi skoru kadar, yaşananlarıyla da tarihe yepyeni bir sayfa açtı. Derbi öncesinde Kadıköy'e vapurla gelen Beşiktaşlı taraftarlar olay çıkardı. Çarşı Grubu'na dahil oldukları belirtilen taraftarlar, aynı anda yanlarında gelen vapurdaki vatandaşlara geminin sandallarının küreklerini ve ellerindeki şişeleri fırlattı. 
     
     Biber gazı sıktılar 

     Siyah - Beyazlılar, Kadıköy İskelesi'ne ulaştıklarında ise vapurun can simitlerini iskelede bulunan vatandaşların üzerine attı. Taraftarlar duruma müdahale eden polislerle de tartışma yaşadı. Güvenlik güçleri, biber gazı sıkarak olayların büyümesini önledi. 
     Beşiktaş taraftarı kendilerini stada taşıyan otobüsün camlarını kırarken, Fenerbahçe Başkanı Aziz Yıldırım'a da maç sırasında ağıza alınmayacak küfürler etti. Bu arada Beşiktaşlı taraftarlar içinde bileti olmayanlar, güvenlik güçleri tarafından stada sokulmadan geri gönderildi. 
     
     FENER TRİBÜNÜNDE ÇİRKİN PANKART 

     Karşılaşma öncesi iki takım taraftarları birbirlerine yönelik küfürlü tezahüratlar yaptı. Beşiktaş tribünlerinin, Fenerbahçe Başkanı Aziz Yıldırım'ı hedef aldığı gözlendi. Fenerbahçe taraftarı ise maraton üst tribünde Beşiktaş Teknik Direktörü Rıza Çalımbay'a sataşan pankart açtı. Pankarttaki "Rıza Efendi, 2 Ekmek 1 Süt" yazısı dikkat çekti. 

     
</TEXT>
</DOC>
