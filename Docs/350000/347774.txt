<DOC>
<DOCNO> 347774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun36.html </URL>
<DATE> 2005/06/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İran'da adayların hedefi 'özgürlük' vaadiyle gençler... 
</HEADLINE>
<TEXT>

     İran'da cumhurbaşkanlığı seçimine katılan adaylar, din polisinin günlük yaşamlarına daha az müdahale edeceği sözü vererek gençlerin oyunu almaya çalışıyor. 
     İran'ın nüfusunun yarısı 25 yaşın altında ve oy kullanma yaşı da 15. İranlı gençler, 1997 ve 2001 seçimlerinde büyük oranda oy kullanmış ve reformcu Muhammed Hatemi'yi iktidara taşımışlardı. 
     Bu genç seçmen potansiyelini kullanmak isteyen 8 adayın çoğu, seçim kampanyalarında gençlere hitap eden mesajlar veriyor. 
     Ilımlı muhafazakar Haşimi Rafsancani, ''Genç insanlar bizim servetimiz. Özgürlüklerini sınırlayarak onlardan yüksek performans bekleyemeyiz'' diyor. 
     Eski meclis başkanı Mehdi Kerrubi de, insan haklarını koruma sözü vererek, ''İnsanlara hakları konusunda bilgi verilmediğinde, başkalarının haklarını ve özgürlüklerini ihlal edecek insanlara zemin hazırlanmış olur'' dedi. 
     1981-1997 arasında İran'ın korku yaratan Devrim Muhafızları'na komutanlık eden sertlik yanlısı Muhsin Rızai, Reuters'a ''insanların özel yaşamlarına devletin müdahalesine karşıyım. Ülkede özgürlük ve demokrasiyi kurumsallaştırmak istiyorum'' açıklamasında bulundu. Rızai, özel yaşamlarında insanların istedikleri gibi davranma hakları bulunduğunu söyledi. 
     
     KAMUOYU YOKLAMALARI 
     Bu arada, bugün yayınlanan bir kamuoyu yoklamasına göre, Rafsancani yüzde 34.8 ile önde gidiyor. 
     Tahran'da 25-27 Mayıs tarihlerinde 1645 kişi arasında yapılan kamuoyu yoklamasında, muhafazakar eski polis şefi Muhammed Bagır Galibaf ise yüzde 11.2 ile ikinci sırada yen alıyor. 
     En büyük gelişmeyi gösteren eski Yüksek Eğitim Bakanı Mustafa Moin de, ankete göre yüzde 9.9'la üçüncü sıraya yerleşti. 
     
</TEXT>
</DOC>
