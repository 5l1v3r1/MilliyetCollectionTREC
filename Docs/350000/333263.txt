<DOC>
<DOCNO> 333263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun22.html </URL>
<DATE> 2005/04/14/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
Şaron İran'a tek başımıza saldırmayız... 
</HEADLINE>
<TEXT>

     İsrail Başbakanı Ariel Şaron, İran'ın nükleer silah yapmaya yönelik teknik sorunları birkaç ay içinde çözümleyeceğini ileri sürerek, ''Bu ülkenin nükleer kapasitesini yok etmek için tek yanlı saldırıda bulunmayız'' dedi. 
     CNN International televizyonunun sorularını yanıtlayan Şaron, ''Tek yanlı saldırıyı seçenek olarak görmüyorum'' diye konuştu. İran'ın nükleer silahlanma isteğiyle ilgili sorunun çözümünde İsrail'in ''öncü rol oynamak istemediğini'' belirten Şaron, ''Bu sorunla, uluslararası koalisyon halinde ilgilenilmeli'' ifadesini kullandı. 
     İran'ın nükleer silah yapmak için ''yıllara ihtiyacı olduğunu'' belirten Şaron, ''Ancak nükleer silah yapmaya yönelik teknik sorunları çözmeleri için aylar yeterli olacak. Bu teknik sorunları çözmelerinin ardından da artık geri dönülmez bir nokta geçilmiş olacak'' dedi. 
     Şaron, İsrail'in bu yaz Gazze'deki Yahudi yerleşim birimlerini boşaltmasının ardından, terk edilen binaların yıkılmayacağını da kaydetti. 
     
</TEXT>
</DOC>
