<DOC>
<DOCNO> 327332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko12.html </URL>
<DATE> 2005/03/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TOBB Başkanı Birinin oturabilmesi için koltukta bir boşluk bırakman lazım 
</HEADLINE>
<TEXT>

     Türkiye Odalar ve Borsalar birliği TOBB Başkanı Rifat Hisarcıklıoğlu, TOBB Başkanlığı koltuğuna başka birinin oturması ile ilgili değerlendirmede bulunurken, ''birinin oturabilmesi için koltukta bir boşluk bırakmam lazım'' dedi. 
     TOBB Başkanı Rifat Hisarcıklıoğlu ile Başkanvekili Mehmet Balduk, Dafne Restorant'ta yemekli bir sohbet toplantısı düzenledi. 
     Burada gazetecilerin çeşitli konulardaki sorularını yanıtlayan Hisarcıklıoğlu, TOBB Başkan adaylığı konusunda konuşmak için erken olduğunu çünkü henüz odaların seçim süreçlerini tamamlamadığını söyledi. Odalar Birliği yönetimini daha önce 135 kişilik konseylerin seçtiğine dikkat çeken Hisarcıklıoğlu, yeni kanun ile bu seçimi 135 kişilik elitler kadrosu tarafından yapılmasının önüne geçildiğini anlattı. 
     15 yıldan bu yana her kongrede seçimlerin delegeler tarafından yapılmasının gündeme getirildiğini belirten Hisarcıklıoğlu, ''biz bunu yaptık. Şimdi söz sahibi delege'' dedi. Belli bir elit ve dar kadronun söz sahibi olmadığına dikkat çeken Hisarcıklıoğlu, taban nasıl istiyorsa yönetimin öyle belirleneceğini belirtti. 1400 delegenin tamamının yönetime aday olma hakkı bulunduğunu, bunun da gayet doğal olduğunu belirten Hisarcıklıoğlu, ''ancak 1400 tane koltuk yok. İşin zor tarafı orası'' dedi. 
     
     ''KOLTUKTA BOŞLUK BIRAKMAK LAZIM'' 
     İstanbul Ticaret Odası İTO yönetiminin TOBB'da temsil edilmeyi isteyeceği yönündeki bir soru üzerine Hisarcıklıoğlu, herkesin adamının TOBB yönetiminde temsil edilmesini isteyeceğini söyledi. İTO'nun yaklaşık 230 bin üyesi ile Türkiye'nin en büyük odası olduğuna belirten Hisarcıklıoğlu, şunları söyledi 
     ''Ama seçim gece yapılır. İTO'da bir gecede ne değiştiğini gördünüz. Seçim öyle bir ay önceden, 15 gün önceden ya da 2 ay önceden kazanılmaz. Son gece geçer. Her başkan odasının TOBB'da temsil edilmesini ister. Baktığınızda 1 milyon 200 bin üyesi var. Bunların hepsi de Odalar Birliği başkanı olmak ister. Temsil anlamında işadamının gelebileceği en üst makam burası. 
     Ama birinin oturabilmesi için koltukta bir boşluk bırakman lazım. Birinin oturabilmesi için koltuğu boş bırakman lazım. Sen 365 oda ve borsanla gece gündüz 24 saat iç içe isen ve damarındaki kanının, tansiyonun nasıl attığını, oradaki sıkıntının ne olduğunu ölçebiliyorsan sorun yok. Ölçemiyorsan zaten sıkıntı var demektir. 265 oda ve borsanın bugün gecenin 2'si 3'ü, 4'ü, 5'inde ben oda başkanları ile temas halindeyim. Niye temas halindeyim. Çünkü ekonomi hala hassas, problemimiz çok. Hepimizin problemi çok. Ondan dolayı bugün en az günde ben 25 oda başkanı ile telefonla görüşüyorum. En az 5 oda başkanı günde beni ziyarete gelir. Buradaki esas mesele burada bir rant yok. Ben kendi rantımın, işimin peşinde değilim. Siyasi bir rant peşinde de değilim.'' Hisarcıklıoğlu, hizmetse TOBB Başkanlığı'nın Türkiye'ye hizmet için iyi bir makam olduğunu da belirterek, ''ama eğer yapabilirseniz, tabii bu kabiliyetinize bağlı'' dedi. Rifat Hisarcıklıoğlu, kendisinin ise bu makamda ülkesine, iş alemine ve temsil ettiği kitleye iyi hizmet etmeye çalıştığı kanaatinde olduğunu bildirdi. 
     
     ''HERKES TOBB BAŞKANI OLMAK İSTER'' 
     Bir başka soru üzerine de Hisarcıklıoğlu işadamı olan herkesin Odalar Birliği Başkanı olmayı istediğini belirterek, sözlerini söyle sürdürdü 
     ''Herkes Odalar Birliği Başkanı olmak ister. Bazısı içinde saklar. Söyler, söyleyemez. Gönlünden geçer. Bazısı fısıldar ama buraya bir kişi oturur. Bir milyon 200 bin ortağı ile baktığınız zaman 4 milyonluk bir kitle. Bu kitleden kim burada olmak istemez. 1400 kişi de burada olmak ister. 1400 kişiye baktığınız zaman bunlarda bu göreve layık mıdır. Layıktır. Sonuçta onu üyesi seçmiş getirmiş hepsi de burada temsil anlamında TOBB Başkanı olmaya layıktır. Ama bu bir yarış. 
     Herkesin de bir siyasi kimliği, görüşü var. Baktığınız zaman da bizim camiamızda da milletvekili, belediye başkanlığı seçimi döneminde bunu gördünüz. Herkes Türkiye'yi daha iyiye götürecek bir partiden aday olmak istedi. Burada Türkiye ortalaması ne ise bizim camiamızda da ortalama odur. Bugün artık kimse diyemez ki TOBB'a bir siyasi partinin arka bahçesisiniz ya da şunun talimatı doğrultusunda hareket ediyorsunuz diyemez. Bizim gücümüzü aldığımız, görüşünü aldığımız yer üyemizdir. Ama bunu da bir süzgeçten geçiriyoruz.'' 
     
</TEXT>
</DOC>
