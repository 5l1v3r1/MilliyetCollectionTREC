<DOC>
<DOCNO> 316982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo14.html </URL>
<DATE> 2005/02/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Galatasaray'da durmak yok... Hasan Şaş idmanda göz doldurdu... 
</HEADLINE>
<TEXT>

     Galatasaray, ligde Sakaryaspor karşısında aldığı 1-0'lık galibiyetin ardından, 26 Şubat Cumartesi günü deplasmanda Samsunspor ile yapacağı maçın hazırlıklarına ara vermeden başladı. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen ve yaklaşık 1,5 saat süren çalışmada, Sakaryaspor maçında ilk 11'de sahaya çıkan futbolcular kısa bir koşu yapmakla yetinirken, diğer oyuncular pas çalışmasının ardından yarı sahada çift kale maç oynadılar. 
     Oldukça çekişmeli geçen çift kale mücadelede, teknik direktör Hagi'nin yanı sıra antrenörler Gabi Balint ile Metin Yıldız da forma giyerken, karşılaşmanın yıldızı, sakatlıktan yeni çıkmasına rağmen oldukça hırslı gözüken ve birbirinden güzel gollere imza atan Hasan Şaş oldu. 
     Sarı-kırmızılılarda, Tomas, Sabri, Hakan Yakın ve Conceiçao salonda kondisyon idmanı yaparken, izin alarak Almanya'ya giden kaleci Aykut ile dedesinin vefatı sonrası ailesini ziyarete giden Hakan Şükür antrenmana katılmadı. 
     Ayrıca, Sakaryaspor maçında sakatlanan oyunculardan Hakan Ünsal'ın sol ayak bileği üzerinde, Ribery'nin ise dizinde ödem oluştuğu ancak bu iki futbolcunun durumlarının önemli olmadığı açıklandı. 
     Hakan Ünsal tesislerde tedavi olurken, Ribery ise kondisyoner Giovanni Melchiore ile birlikte çalıştı. 
     Yarını izinli geçirecek olan sarı-kırmızılılar, Samsunspor maçı hazırlıklarına salı günü devam edecek. 
     
</TEXT>
</DOC>
