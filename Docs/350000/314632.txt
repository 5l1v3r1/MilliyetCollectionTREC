<DOC>
<DOCNO> 314632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yazar/asik.html </URL>
<DATE> 2005/02/12/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Hortum onarıldı 
</HEADLINE>
<TEXT>


Elektrik Üretim Anonim Şirketi EÜAŞ ve BOTAŞ'ta, 100 kadar ihalede yolsuzluk saptanıyor... EÜAŞ Genel Müdür Vekili Önder Piyade başta olmak üzere, bir dizi gözaltı yaşanıyor. Önder Piyade, dün Milliyet'in manşetinde Ahmet Erhan Çelik ve Tolga Şardan imzalı haberde anlatıldığı gibi, AKP iktidarı tarafından göreve getirilmiş, ataması Cumhurbaşkanı tarafından iki defa geri çevrildiği halde ısrarla vek leten görevde tutulmuştur. Yolsuzlukla suçlanan diğer tüm bürokratlar da geçen dönemde görevden alınmış, bu dönemde işbaşına getirilmiş kişiler. 
Hortumları kesiyoruz, sloganıyla koltuğa oturan iktidarın Enerji Bakanı, 100'e yakın ihalede yolsuzluk yapıldığını fark etmemiş olabilir mi 
Eski enerji bakanları Zeki Çakan ve Cumhur Ersümer'in, Yüce Divan'a sevkleriyle ilgili Soruşturma Komisyonu Raporu'nun 107. sayfasında şöyle diyor 
"Bakanların imzası ve oluru bulunmayan, hatta rıza ve onayı olmayan herhangi bir muamelenin mevzuatımıza göre tahakkuk etmesi mümkün değildir... Usulsüzlüklerden bürokratları ya da kurumları mesul tutup Bakan olarak mesuliyetten kaçınmak, mer'i mevzuata ve genel hukuk prensiplerine göre mümkün değildir..." 
Bağımsız Milletvekili Emin Şirin, dün, yukarıdaki hükme dayanarak, en azından soruşturma bitene kadar Enerji Bakanı Hilmi Güler'in açığa alınmasını ya da istifasını öneriyordu... Normali de odur. 

DİE anketine göre, Türkiye'de yaşayan vatandaşlarımızın yüzde 58'i mutluymuş. 
Ne mutlu "Mutluyum" diyene... 
Haldun Ertem 

Pamuk da konuşsun Romancı Orhan Pamuk'un tartışmalı iki konuda, "Türkiye'de 1 milyon Ermeni ile 30 bin Kürt öldürüldü" diyerek ahkam kesmesi tepkilere yol açtı. Bunlar uzun tartışmalar gerektiren, tarihi, siyasi, sosyolojik boyutları olan hassas konular çünkü. Ne var ki Orhan Pamuk'un tavrını eleştirmek yerine, "hain" diye susturma tehditlerine yönelmek de bir o kadar yanlış. Türkiye bu konular üzerinde konuşmalı. Eğrisiyle doğrusuyla tartışmalı. Bu konuların konuşulmasını önlemek yanlışı küçültmez, büyütür... 

Hıncal ile Ece... Hıncal Uluç'un genç manken Ece Gürsel'le arkadaşlığı medyanın diline destan oldu... Genç kızın Hıncal'ın kucağında ya da omuzlarında çekilmiş fotoğrafları hayli ilginçti... Yeri gelmişken bir fıkra... 
Karadenizli İdris kendinden 40 yaş küçük kızla dolaşıyormuş. 
Fadime kuşkulanmış 
- Ula İdris, demiş, yoksa beni başkasıyla mı aldataysun 
- Yok karıcım, demiş İdris, ben kendi kendimi aldatayrum... 

Tekel'in kaderi Tekel'in sigara biriminin özelleştirilmesinde son aşamaya gelinmek üzere... Teklif verme süresi 18 Şubat'ta bitecek, bir süre sonra da ihale gerçekleştirilecek. Bilindiği gibi ilk ihale Kasım 2003'te yapılmış, ancak verilen 1.150 milyar dolarlık teklif yeterli bulunmayınca satıştan vazgeçilmişti. 
Özelleştirme İdaresi'ne geçtikten sonra yatırım yapması özellikle engellenen... Böylece pazar payı kısa sürede yüzde 70'lerden yüzde 50'lere düşürülen... Ama yine de Türkiye'nin 10 katrilyonu bulan sigara pazarının yarısını elinde tutan... Devlete yılda 2.3 milyar dolar vergi ödeyen... Kısacası "altın yumurtlayan bir tavuk" olan Tekel hem de yaklaşık bir yıllık geliri karşılığı niye ve hangi koşullarda özelleştirilmek istenir 
Sözü konuyla yakından ilgilenen CHP Milletvekili Mustafa Gazalcı'ya bırakıyoruz. 
- İlk ihalede satış gerçekleşmeyince Özelleştirme İdaresi ikinci ihale koşullarını alıcılar lehine daha da değiştirdi. Örneğin, Tekel'in elinde bulunan stok tütün alımları birinci ihalede koşul olarak ileriye sürüldüğü halde bu koşuldan vazgeçildi. Alan firmaya, istediği kadar işçi çıkarma hakkı tanındı. Ayrıca ihaleyi kazanan firma bedelin yüzde 40'ını peşin verecek, kalanını dört yılda dört eşit taksitte ödeyecek. Olayın bir de sosyal boyutu var. Satış gerçekleştiğinde halen çalışmakta olan 22 bin Tekel işçisinden çoğu işsiz kalacak, bundan on binlerce esnaf olumsuz etkilenecek... 
Olumsuzluklar uzuyor. Ama bunlar kimsenin umurunda değil. Devir, satış devri... Ucuz pahalı ne varsa sat, karşılığında koltuk desteği al... O kadar. 

AB ülkeleri uyguluyor diye bundan böyle İran, Bosna - Hersek, Makedonya, Kırgızistan, Fas ve Tunus vatandaşlarına da vize uygulayacağız... 
Tabii o ülkeler de bize vize uygulayacaklar. 
AB ülkelerine vize sürdüğü gibi vizesiz girebildiğimiz birkaç ülkeye de AB yüzünden artık vize ile gireceğiz. 
Kadere bakın... 
Arif Ayhan 



</TEXT>
</DOC>
