<DOC>
<DOCNO> 334611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/dunya/adun.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar şimdi köşeye sıkışacak 
</HEADLINE>
<TEXT>


Kıbrıs Türklerinin önemli kazanımları olacağını düşünen AKP hükümeti, çözüm yanlısı Talat'ın Rumların uzlaşmaz tutumunu da deşifre edeceği görüşünde... 

Utku Çakırözer - Ankara 


AKP hükümeti, seçimde oyların yüzde 56.60'ını alarak KKTC Cumhurbaşkanı seçilen Mehmet Ali Talat'ın Kıbrıs Türklerine uluslararası arenada önemli kazanımlar sağlayacağına inanıyor. Ankara, Rauf Denktaş'a göre "daha yumuşak bir müzakere tekniğine" sahip olan Talat'ın, Rumların çözüm karşıtı uzlaşmaz tavrının dünya tarafından daha iyi algılanması ve KKTC üzerindeki izolasyonların kaldırılmasında etkili olmasını bekliyor. 
Talat'ın seçimini Milliyet'e değerlendiren hükümet yetkilileri, KKTC liderliğindeki değişimden beklentilerini şöyle dile getirdiler 
TAVİZ VEREMEZ Talat'ın seçilmesini dönüm noktası gibi görmüyoruz. O cumhurbaşkanı oldu diye taviz verilerek sorun çözülecek anlamına gelmiyor. Denktaş kalsaydı da çözüm parametreleri aynıydı, Talat seçilince de aynı olacak. Talat, Kıbrıs Türk halkının haklarına Denktaş'tan daha az sahip çıkacak değil. 
TEMEL FARK ÜSLUP Talat ile Denktaş arasındaki temel fark, "müzakerede kullandıkları üslup". Denktaş daha iç politikaya dönük üslup kullanırken, Talat her zaman daha çözüm yanlısı ve dışarıya dönük uluslararası bir dil kullandı. KKTC liderliğinde yaşanacak üslup farklılığının Kıbrıs Türklerine iki kazanımı olacak. 
RUMLAR KÖŞEYE SIKIŞIR Çözümü istemeyen asıl taraf Rumlar olmasına rağmen, Denktaş'ın üslubunun arkasına saklandıkları için dünya hep Türk tarafını sorumlu tuttu. Rumların gerçek niyeti, Annan Planı'na "hayır" demeleriyle ortaya çıktı. Şimdi çözüm yanlısı söylem kullanan Talat'ın seçimi, Rumları iyice deşifre edecek. Üzerlerindeki uluslararası baskı artacak, daha da köşeye sıkışacaklar. 
İZOLASYONLAR GEVŞER Rumların niyetinin ortaya çıkması, KKTC üzerindeki izolasyonların kaldırılmasına da önemli etki yapacak. 


</TEXT>
</DOC>
