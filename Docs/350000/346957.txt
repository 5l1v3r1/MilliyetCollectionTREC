<DOC>
<DOCNO> 346957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo09.html </URL>
<DATE> 2005/05/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Mondragon Dün akşam söylediklerim yanlış anlaşıldı... 
</HEADLINE>
<TEXT>

     Galatasaray’ın Kolombiyalı kalecisi Mondragon, dün akşam maçtan sonra yaptığı açıklamalarının yanlış anlaşıldığını söyledi. 
     Milli Takım kampına gitmek için bugün İstanbul’dan ayrılan Mondragon, Atatürk Havalimanı’nda yaptığı açıklamada, dünkü açıklamaları nedeniyle yanlış anlaşıldığını belirterek, "Benim iki yıllık daha sözleşmem var. Yaptığım açıklamalarda, Kimin yarın ne olacağı belli değil demek istedim. Bunu iki yıl sonrası için söyledim" dedi. 
     Kendisine 4 tane ciddi teklifin olduğunu yineleyen Mondragon, bu konuyu cuma günü kulüp başkanı Özhan Canaydın’a ilettiğini söyledi. 
     Mondragon, Türkiye’de ve Galatasaray’da olmaktan mutlu olduğunu, ailesinin de Türkiye’de yaşamaktan dolayı memnun olduğunu vurgulayarak, "Kısa bir süre içinde ayrılmayı düşünmüyorum. Ancak tekliflerin varlığı da ortada. Son kararı yöneticiler verecek. 15-20 gün içinde bu konular konuşulup karar verilecek" diye konuştu. 
     "Galatasaray’ın Şampiyonlar Ligi’nde oynayamayacak olması nedeniyle takımdan ayrılmak istediği" şeklindeki haberlerin doğruyu yansıtmadığını da kaydeden Kolombiyalı kaleci, "Galatasaray bu sezon Avrupa kupalarında yoktu. Böyle bir şey yok. Benim için önemli olan Galatasaray’da oynamak, Avrupa’da oynamak değil" ifadesini kullandı. 
     Mondragon, Türk vatandaşı olmak istediğini ve bunun için uzun süre önce istekte bulunduğunu kaydederek, yöneticilerin de bu yönde girişimde bulunduğunu sözlerine ekledi. 
     Mondragon ile birlikte Song ve Ribery ülkelerine, Hakan Yakın da İsviçre’ye gitti. 
     
     HAGİ’NİN YERİNE GERETS 
     Galatasaray, dün istifa eden teknik direktör Gheorghe Hagi’nin yerine Belçikalı teknik adam Eric Gerets’i gündemine aldı. 
     Yöneticiler, Gerets ile ön görüşmelerin yapıldığını ifade ederek, Belçikalı teknik adamın hafta içinde İstanbul’a gelebileceğini ifade ettiler. 
     
</TEXT>
</DOC>
