<DOC>
<DOCNO> 303343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko09.html </URL>
<DATE> 2005/01/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
YTL'li zor kurban pazarlığı 
</HEADLINE>
<TEXT>

     Metin FERAH DHA 

      KURBAN bayramı yaklaşırken Bolu'daki hayvan pazarı kurbanlık almak isteyenlerle dolup, taştı. YTL ile kurban almak isteyen vatandaşlar, besicilerin "Ben bu paradan anlamam. Sen bana eski paradan ver'' ısrarlarıyla karşılaşınca pazarlıklar zorlaştı. 
     Karaçayır Mahallesi'nde her pazartesi günü kurulan hayvan pazarına hayvanlarını satmaya getiren besiciler, YTL ile satış yapmak istemeyince, zor anlar yaşandı. 
     Çaygökpınar Köyü'nden koçlarını satmak için pazara getiren 65 yaşındaki Hasan Kiraz, 50 kilo gelen koçu almak isteyen 27 yaşındaki Sedat Turan'ın verdiği 200 YTL'yi 200 milyon lira görünce, "Oğlum, ben YTL'den filan anlamam. Sen bana bizim bildiğimiz paradan verirsen mennun olurum'' dedi. 
     Sedat Turan ise, "Banka artık YTL veriyor. Yanımda YTL var'' deyince Hasan Kiraz etraflarını saran meraklı vatandaşların da iknasıyla paraları kabul ederek kurbanlığı sattı. 
     
</TEXT>
</DOC>
