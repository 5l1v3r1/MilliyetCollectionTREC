<DOC>
<DOCNO> 323930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/yazar/guclu.html </URL>
<DATE> 2005/03/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Meslek yüksekokulları nasıl kurtulur 
</HEADLINE>
<TEXT>


Üniversitelere bağlı meslek yüksekokullarının nasıl bir çöküntü içerisinde olduğunu dün dile getirmiştik. Bugün ise nasıl kurtulabileceklerine yönelik uzman görüşlerine yer vermek istiyoruz. 
Hatırlanacağı gibi meslek lisesi mezunlarının üniversiteye sınavsız geçişleri, YÖK tarafından bir reform olarak sunulmuştu. Ama projenin tam bir fiyasko ile sonuçlandığını, bu işi yürütenler bizzat söylüyor. 
Meslek yüksekokulları yöneticilerinin, bu okulların kurtarılmalarına yönelik görüş ve önerileri şöyle 
Sınavsız geçiş sistemi yeniden düzenlenmelidir.Meslek yüksekokulları açılırken ve öğrenci alınırken ülke ihtiyaçları göz önünde bulundurulmalıdır.Öğretim üyesi, barınma, ulaşım, beslenme, sağlık, gelişmişlik gibi asgari koşulların olmadığı yerlere meslek yüksekokulu açılmamalıdır.Meslek liseleri bünyesinde yapılan yüksekokul eğitimine, sorun yaşanan yerlerde son verilmelidir.Meslek yüksekokulu mezunlarının unvanlarında standardizasyona gidilmeli ve meslek yüksekokulu mezunlarının tanımı, yetki ve sorumluluklarının belirlenmesine yönelik bir çalışma yapılmalıdır.Katkı kredisi ve burs konularında meslek yüksekokulu öğrencilerine öncelik sağlanmalıdır.Mezunların etkin şekilde takibi yapılmalı ve tıkandıkları noktalarda eğitim desteği verilmelidir.Yeterli idari ve teknik personel sağlanmalıdır.İş dünyası ile ilişkiler geliştirilmelidir.Okullar arasındaki işbirliği ve paylaşım artırılmalıdır.Yabancı dil öğretimine önem verilmelidir.ARGE projelerinde yer almaları özendirilmelidir.AB ile ortak projeler üretilmelidir.Uluslararası kalite belgesi almaları özendirilmelidir.Tanıtımlarına önem verilmelidir.Dört yıllık fakültelere geçiş konusu yeniden ele alınmalıdır. 
Özetin özeti Meslek yüksekokullarına ülkemizin çok fazla ihtiyacı var. Bu yüzden onların hızla yeniden yapılanmaları gerekiyor. Bu konuda en büyük görev de YÖK ve hükümete düşüyor. 

Öğrenci affı 
AKP öğrenci affı konusunda kararlılığını gösterdi. 330 oy gerektiren nitelikli çoğunluğu bulamaz diyenler yanıldı. Ama bu kolay olmadı. Oylamanın yapılacağı saatlerde AKP milletvekillerinin cep telefonlarına acil mesaj çekilerek, en kısa sürede oylamaya katılmaları istendi. Sonuçta da başarıya ulaşıldı. 
İlle de af çıkarın diye Milli Eğitim Bakanı Çelik'e ricada bulunan bazı CHP milletvekillerinin oylamada hayır oyu kullanması da oylamanın en komik yanıydı. 
Top şimdi Cumhurbaşkanı Sezer'de. Umarız bir an önce imzalar da, yasa yürürlüğe girer. YÖK ve rektörlere düşen görev ise afla gelen öğrencilere sorun çıkarma yerine nasıl onları yeniden kazanırız yönünde olmalıdır. 
Umarız bu son af olur. Üniversiteler bundan böyle bu sorunlarını kendi içlerinde çözerler. Evet, şimdi sıra YÖK yasasında. AKP bu konuda da kararlılığını göstermelidir. Ama değişim isteyenleri pişman etmeyecek şekilde .. 



</TEXT>
</DOC>
