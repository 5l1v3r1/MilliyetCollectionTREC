<DOC>
<DOCNO> 332382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/siyaset/siy02.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye bağımsız' 
</HEADLINE>
<TEXT>


Eski CIA İstihbaratçısı Fuller, "Türkiye'nin Bush yönetiminin birçok politikasına karşıtlığını, daha geniş ve stratejik bir düşmanlığın belirtileri olduğunu varsaymak hatalıdır" dedi 

DIŞ HABERLER SERVİSİ 


ABD'de yayımlanan Los Angeles Times gazetesinde Graham E. Fuller imzasıyla yayımlanan yazıda, son zamanlarda Türkiye'de Amerikan karşıtlığının arttığı yönünde Washington'da görüş birliği oluşmasına rağmen, "Ankara Amerikan karşıtı değil, bağımsız" denildi. 
ABD Haber Alma Teşkilatı CIA eski Ulusal İstihbarat Konseyi Başkanı Fuller, Irak konusunda Türkiye ile ABD arasında gerginlikler yaşandığını, anketlerin halk arasında Amerikan aleyhtarlığının gittikçe arttığını gösterdiğini dile getirdi. Türk hükümetinin ABD'nin yakın müttefiki İsrail'e eleştiriler yönelttiğini, Ankara'nın Şam ve Tahran'a karşı Washington'ın istediği baskıcı tutumu takınmadığını da kaydeden Fuller, ABD'nin Türkiye'yi işgalini konu alan "Metal Fırtına" kitabının en çok satanlar arasında olduğunu belirtti. Fuller, sözlerine şöyle devam etti 

Yeni realiteye işaret 
"Tüm bu olaylar yeni bir Türk realitesine işaret etse de, Türkiye'nin Bush yönetiminin birçok politikasına karşıtlığının, daha geniş ve stratejik bir düşmanlığın belirtileri olduğunu varsaymak hatalı, hatta tehlikeli olur. Aslında AB üyeliğine bağlılığının bir parçası olarak demokratik reformlar yapan bu Türk hükümeti, ABD'nin çıkarlarına daha geniş anlamda olağanüstü şekilde hizmet ediyor. Türkiye, Kürt memnuniyetsizliğini giderme yönünde olumlu adımlar attı. Ermenistan ve tüm komşularıyla ilişkilerini iyileştirdi. En ilginci de, Arap komşularından birkaçı, Türkiye'nin İslam merkezli bir hükümet oluşturma tecrübesini dikkatle izliyor." 
Soğuk Savaş'ın bitiminden bu yana Türkiye'nin dış politikada ABD'yi izlemeyi bıraktığını yazan Fuller, "Washington'ın popüler ve temsil gücü yüksek bir Türk hükümetinin gözünü korkutma veya hükümeti ABD politikalarıyla uyuşur hale getirme çabaları kesinlikle ters tepecektir" dedi. 


</TEXT>
</DOC>
