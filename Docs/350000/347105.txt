<DOC>
<DOCNO> 347105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun21.html </URL>
<DATE> 2005/05/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Siyasi yankılar... Fransız-Alman liderliği riske girdi .. 
</HEADLINE>
<TEXT>

     Fransa Dışişleri Bakanı Michel Barnier, "AB anayasasının referandumda reddedilmesinden sonra Fransız-Alman liderliğinin kaybolma riski taşıdığını" söyledi. 
     France-2 televizyon kanalının sorularını yanıtlayan Fransız bakan, "Avrupa projesinin de siyasi olarak arızaya uğrayacağını" savundu. 
     Barnier, "Son 50 yıldır ilk bu kadar temel bir sorun karşısında Fransızlar ve Almanlar ilk kez bölündü" diye konuştu. 
     "AB anayasası olmadan Avrupa projesinin siyasi olarak aksayacağını" ifade eden Barnier, "küreselleşme karşısında Fransa ve Avrupa’nın güçsüz kalacağını" savundu. Barnier, "ABD ve Çin bizi beklemeyecek" dedi. 
     
     SCHRÖDER VE MERKEL, "ÜZÜNTÜLERİNİ" DİLE GETİRDİ 

     Almanya Başbakanı Gerhard Schröder, Fransa’daki referandum sonucundan duyduğu "üzüntüyü" dile getirerek, bunun sonuçlarının iyi bir şekilde analiz edilmesini istedi. 
     Schröder, yaptığı yazılı açıklamada, AB hükümet ve devlet başkanlarının referandum sonuçlarını 16 ve 17 Haziran’da yapacakları zirvede ele alacaklarına inandığını belirtti. 
     Referandum sonucunun yine de anayasanın ve Almanya-Fransa ilişkilerinin sonu anlamına gelmediğini kaydeden Schröder, Chirac ile yaptığı telefon görüşmesinde de bunu vurguladıklarını bildirdi. 
     Schröder, üye ülkelerin anayasayı onaylama sürecinin devam etmesini isteyerek, demokratik, sosyal ve güçlü bir Avrupa istedikleri için anayasanın kabul edilmesi yönünde çaba harcamayı sürdüreceklerini ifade etti. 
     Hıristiyan Demokrat Birlik Partisi CDU Genel Başkanı Angela Merkel de, yazılı açıklamasında, referandum sonucundan duyduğu "üzüntüyü" dile getirdi. 
     Sonuçtan gelecek için gerekli derslerin alınmasını isteyen "Avrupa fikrinin" sadece vatandaşlar tarafından anlaşıldığı takdirde başarılı olabileceğini, AB’nin aşırı derecede genişletilmesi ve bürokrasinin azaltılmaması durumunda vatandaşların endişelerinin süreceğini ifade etti. 
     Merkel, referandum sonucunun başarısızlığına rağmen Avrupa Anayasası’nı desteklediklerini ve diğer ülkelerde kabul edilmesini dilediklerini kaydetti. 
     
     GLOS, BAŞARISIZLIĞI TÜRKİYE KONUSUNA BAĞLADI 

     Alman Hıristiyan Sosyal Birlik Partisi CSU Federal Meclis Grubu Başkanı Michael Glos ise Fransa’da AB Anayasası ile ilgili referandumdan alınan sonucun, Türkiye ile AB üyelik müzakerelerine başlanacak olmasından kaynaklandığını öne sürdü. 
     Glos, yaptığı açıklamada, AB’nin sürekli bir şekilde genişlemesinin halkı endişeye sevk ettiğini ve Fransa’da yapılan kamuoyu yoklamalarında Türkiye’nin AB üyeliği konusunun halkın anayasa ile ilgili görüşünü etkilediğini savundu. 
     Başbakan Gerhard Schröder ve Dışişleri Bakanı Joschka Fischer’i, başta Fransa Cumhurbaşkanı Jacques Chirac olmak üzere tüm AB’yi Türkiye ile üyelik müzakerelerine başlanması konusunda ikna ettikleri gerekçesiyle eleştiren Glos, Hür Demokrat Parti’yi FDP de, Türkiye’nin tam üyeliğine kesin bir dille karşı çıkmaya çağırdı. 
     Hür Demokrat Parti FDP Federal Meclis Grubu Başkanı Wolfgang Gerhardt da, Fransa’daki referandum sonucunun başarısızlığının, vatandaşların daha yoğun şekilde AB kararlarına dahil edilmeleri gerektiğini gösterdiğini söyledi. 
     Gerhardt, Berlin’de yaptığı açıklamada, Almanya’nın, AB’ye en fazla ihtiyacı olan ülke olduğunu, Fransa’daki referandumdan sonra anayasanın tümüyle başarısız kaldığına da inanmadığını kaydetti. 
     
     YUNANİSTAN SONUÇ KAYGI VERİCİ 

     Yunanistan Başbakanı Kostas Karamanlis, Fransız halkının dün yapılan referandumda verdiği karara saygı duyduklarını, ancak bu sonucun kaygı verici olduğunu bildirdi. 
     Karamanlis, yaptığı yazılı açıklamada, Avrupa’nın bütünleşmesi sürecinin pürüzsüz bir süreç olmadığını hatırlatarak, AB’nin bu güne kadar görüş farklılıklarına hatta krizlere rağmen ilerlemeyi başardığını vurguladı. 
     Karamanlis, Avrupa anayasası onay sürecinin bunu henüz yapmayan AB üyeleri tarafından önceden belirlendiği gibi geciktirilmeden sürdürülmesi gerektiğini de kaydetti. 
     Yunanistan Hükümet Sözcüsü Teodoros Rusopulos ise Fransa’daki referandumun sonucunun, 16 Haziran’da yapılacak AB zirvesinde değerlendirileceğini söyledi. 
     Rusopulos, yaptığı basın toplantısında sorular üzerine, Fransa’daki referandumun sonucunun Türkiye-AB ilişkilerine olası etkilerine değindi. 
     Türkiye’nin 17 Aralık AB zirvesinde alınan karar çerçevesinde 3 Ekim’de üyelik müzakerelerine başlayacağını belirten Rusopulos, Yunanistan’ın Türkiye’nin üyeliği için referandum yapması olasılığına ilişkin soruya da "Ortada böyle bir mesele yok" yanıtını verdi. 
     
     AVUSTURYA AB GÜNAH KEÇİSİ DEĞİL 

     Fransız halkının AB Anayasasına "hayır" demesinin nedenlerinin "sakin kafayla analiz edilmesi" gerektiğini belirten Dışişleri Bakanı Ursula Plassnik, "Fransa’daki referandumun iç politikanın bir yansıması olduğunu ve bu sonuçtan dolayı AB’nin günah keçisi yapılamayacağını" söyledi. 
     İktidardaki Halk Partisi’nin ÖVP Avrupa parlamentosu heyet başkanı Ursula Stenzl ise Referandum sonucunu, "Tüm Avrupa için büyük bir şok" olarak değerlendirdi. Stenzel, "her şeye rağmen bu olumsuz durumun tüm Avrupa için değil fakat, Cumhurbaşkanı Chirac için bir sorun olduğunu" ifade etti. 
     Ana muhalefet konumundaki Sosyal Demokrat Parti parlamento grubu başkanı Josef Cap, Fransa’daki referandum sonucunun aynı zamanda AB ulusal hükümetlerine de önemli bir eleştiri olduğunu belirterek, "AB genişleme sürecinin hemen durdurulması ve yeni bir anayasa hazırlanması gerektiğini" savundu. 
     Koalisyon hükümetinin ortağı aşırı sağcı Özgürlükçüler Partisi FPÖ lideri Heinz Christian Strache ise referandum sonucunu "memnunlukla" karşıladı. 
     Strache, "Bugün Avrupa ve halkları için güzel bir gün. Aynı zamanda Avusturya için de güzel bir gün çünkü, referandum sonucu Avusturya Anayasası’nı ve Avusturya’nın tarafsızlığını da kurtarmış oldu" dedi. 
     Heinz Christian Strache, Fransızların söyledikleri "hayır"ın "doğrudan demokrasinin güçlü ve tarihi bir sinyali olduğunu" söyledi. 
     
     İTALYA SÜREÇ DEVAM ETMELİ 

     İtalya, Fransa'daki referandumun sonucuna saygı duymakla birlikte, AB Anayasası'nın diğer üye ülkeler tarafından onanması işleminin sürdürülmesini istedi. 
     İtalya Dışişleri Bakanı Gianfranco Fini, bugün hükümet adına yaptığı yazılı açıklamada, "Kurucu ülkelerden birinde düzenlenen referandumda yurttaşların ortaya koydukları demokratik ilkeye saygı duymakla birlikte, öngörülen takvim doğrultusunda AB üyesi diğer ülkelerde anayasayı onama prosedürüne devam edilmesi gerektiği kanaatindeyiz" dedi. 
     Fini, üye ülkeler tarafından onanması gereken AB Anayasası'nı "Avrupa'nın bütünleşme sürecinin temeli" diye nitelendirmesinin ardından, şöyle sürdürdü 
     "İtalya, AB'nin kriz ve zorlukların üstesinden gelebileceği bilinci içinde, yürürlükteki anlaşmalar doğrultusunda birliğin işlevsel düzenine ve kurumlarına katkıda bulunmaya, halihazırda süren hassas müzakerelerin müspet bir şekilde nihayete erdirilmesine katkıda bulunmaya devam edecektir." İtalya'daki merkez-sol muhalefet partilerini bünyesinde barındıran Zeytin Ağacı Federasyonu'nun lideri Romano Prodi ise Fransa'da hayır oylarının galip çıkmasından büyük üzüntü duyduğunu belirterek, "Fransa'da hayır denilmesine ilişkin gerçeği ve yanlış anlamaları kavramaya çalışarak, yolumuza devam etmek zorundayız" dedi. 
     Prodi, "Radio Anch'io"ya verdiği demeçte, "Genişleme süreci tarihi bir vakadır ve devam etmek durumundadır. Bu süreçten geri dönmek, Avrupa'da barışın öldürülmesiyle eşanlamlıdır" diye konuştu. 
     İtalya Cumhurbaşkanı Carlo Azeglio Ciampi de, gelişmeyi üzüntüyle karşıladığını belirtmesinin ardından, şöyle dedi 
     "Fransa'daki referandumun menfi neticesi, bir duraksama işaretidir. Şimdi, Fransa da dahil olmak üzere, Avrupa'nın başarısını yürekten arzulayan tüm ülkelerin, bu konuda ciddi bir değerlendirme yapmaları gerekecek." İtalya'da Fransa'daki referandum sonucundan memnuniyet duyan tek kesimin, Silvio Berlusconi hükümetinin koalisyon ortaklarından Kuzey Birliği Partisi'nden KBP ibaret olması dikkati çekti. Söz konusu partiye mensup Reform Bakanı Roberto Calderoli, halkların sesine önem verilmesini belirterek, "Günümüzde Avrupa'daki kurumlar demokratik temsilcilik bağlamında komik durumdadırlar. Avrupa parlamentosu halkın gözüne kaçmış bir duman gibidir" diye konuştu. 
     İtalya Katolik Piskoposlar Kurulu İKPK ise Fransa'daki referandum sonucuna ilişkin değerlendirmesinde, Avrupa'nın Hıristiyan kökenleri konusundaki bilincin güçlendirilmesi gerektiğini savundu. 
     İKPK'nın 25'inci Genel Kurul Toplantısı sonucunda yayımlanan bildiride, AB'de bugüne kadar önemli gelişmeler olduğuna değinilmekle birlikte, "Ancak görünen o ki, yetkililer Avrupa'nın Hıristiyan kökenleri konusunda yeterince bilinçli değiller" denildi. 
     İKPK Başkanı Kardinal Camillo Ruini'nin imzasını taşıyan bildiride, işaret edilen hususun önemli olduğu savunularak, "Avrupa'da birlik duygusunun halkların yüreğinde kök salması ancak bunun gerçekleşmesi durumunda mümkün olacaktır" ifadesi kullanıldı. 
     Bildiride, Ukrayna'nın AB'ye alınması gerektiğine de işaret edilerek, "Ukrayna ulusuna er geç AB kapılarının açılmasını temenni ediyoruz" denildi. 
     
     İSVİÇRE SONUÇTAN MEMNUN 

     İsviçre Maliye Bakanı Hans-Rudolf Merz, ülkesinin Avrupa’nın entegrasyonuna dikkatli yaklaşımını doğrulaması bakımından Fransızların AB’nin ilk Anayasası’na "hayır" demesini memnuniyetle karşıladığını belirtti. 
     Merz, Blick gazetesine verdiği demeçte, Avrupa entegrasyonunun, ekonomi ve sınırlarında güvenlik hatalarına doğru gittiğini belirterek, "Fransa’nın ’hayır’ demesine memnun oldum, çünkü İsviçre’nin iki yönlü yol politikasını doğruluyor" dedi. 
     AB üyesi olmayan İsviçre, Bern ve Brüksel arasında ticaret, ulaşım ve bankacılık konularında AB ile bir dizi anlaşmalar imzalamıştı. 
     Öte yandan İsviçre’de bazı uzmanlar ve politikacılar, Fransa’daki referandum sonucunun, hükümetin 5 Haziran’da referandum konusu olacak Avrupalı komşulara pasaportsuz seyahat girişimi planlarını engelleyebileceğini kaydetti. 
     İsviçre’deki koalisyon hükümeti, Schengen bölgesi olarak bilinen AB’nin pasaportsuz bölgesine katılma taraftarı, ancak nüfusun 3’te ikisini oluşturan Almanca konuşanların birçoğu buna karşı çıkıyor. 
     
     POLONYA ONAYLAMA DEVAM ETMELİ 

     Polonya Başbakanı Marek Belka, Fransa’da düzenlenen referandumda AB Anayasası’nın reddedilmesine rağmen Anayasa’nın onaylanmasına devam edilmesini istedi. 
     Belka, düzenlediği basın toplantısında, "Onaylama sürecinin devam etmesini istiyoruz" dedi. 
     Başbakan Belka, Fransa "hayır" dediği için muhalefet partilerinin sonbahardaki referandumun yapılmaması çağrılarına rağmen, Polonyalıların Anayasa’ya oy vermesi gerektiğini söyledi. 
     
     BULGARİSTAN AB PROJESİNİ BİR REFERANDUM ENGELLEYEMEZ 

     Bulgaristan Dışişleri Bakanı Solomon Pasi, Fransız halkının ortaya koyduğu karardan "üzüntü" duyduğunu belirterek, "Birleşik Avrupa projesini bir referandum engelleyemez" dedi. 
     Fransa’da dün yapılan referandumda AB Anayasası’nın reddedilmesiyle ilgili değerlendirmesinde, Fransa’nın kararının Avrupa’nın geleceği açısından bazı endişeler yaratabileceğini ifade eden Pasi, "Ben Avrupa Birliği’nin Fransa’nın ortaya koyduğu bu karara rağmen kısa süre içinde kendini toparlayacağını düşünüyorum. 
     Birleşik Avrupa projesi stratejik ve uzun vadeli bir süreçtir. Bu projeyi bir referandum engelleyemez. Sorunlar çözülecek ve en iyi sonuca ulaşılacaktır" diye konuştu. 
     AB Anayasası’na Fransa’da "Hayır" oyu çıkmasının Bulgaristan açısından da büyük önem taşıdığını kaydeden Pasi, "Referandum sonuçları bizim daha 4 yıl önce farkettiğimiz gerçekleri bir kez daha ortaya koydu. Avrupa Birliği genişleme süreci giderek zorlaşıyor. Bu yüzden reformlarımızı hızla tamamlayarak üyeliğimizi garanti altına almalıyız" dedi. 
     
</TEXT>
</DOC>
