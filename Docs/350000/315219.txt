<DOC>
<DOCNO> 315219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonyas10.html </URL>
<DATE> 2005/02/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kim kimi tercih ediyor 
</HEADLINE>
<TEXT>

     BBC 

      Kadınların çoğu daha 'güvenilir' olan feminen hatlara sahip erkekleri tercih ediyor. Kendilerini çok güzel bulan kadınlar ise aldatılma riskini alarak maçolara yöneliyor Kadınsı yüz hatlarına sahip erkeklerin eş bulma şansı daha yüksek. Kadınların çoğu, 'feminen' yüzleri olan erkekleri tercih ediyor... 
     Britanya'daki Liverpool Üniversitesi, erkek çekiciliğiyle ilgili araştırma yaptı. Üniversiteside okuyan veya görevli yüzlerce genç kız ve kadına, bilgisayar teknikleriyle oynanarak daha erkeksi veya daha kadınsı görünüm kazandırılmış erkeklerin fotoğrafları gösterildi ve deneklerden en çekici buldukları yüzleri seçmeleri istendi. 
     Kadınların büyük çoğunluğu, bilgisayar hileleriyle feminenleştirilmiş yüz hatlarına sahip erkekleri çekici bulduklarını belirtti. Dikkat çeken bir nokta, kadınların beğenilerinin kendilerini güzel bulup bulmadıklarına göre değişmesiydi. Kendilerini çok güzel bulan kadınlar, erkeksi ve keskin hatlı yüzlü erkekleri beğenirken, kendilerini çok güzel bulmayan kadınların daha yumuşak yüzlere yöneldiği görüldü. Kendilerini güzel bulan kadınların azınlıkta olduğuna dikkat çeken uzmanlar, bu nedenle istatistiksel olarak yumuşak hatlı erkeklerin daha revaçta olduğuna işaret ediyor. 
     
     İyi genetik miras peşinde... 
     Araştırma ekibinden Dr. Tony Little, "Feminen yüz hatlarına sahip erkekler, yumuşak ve güvenilir oldukları izlenimi yaratıyor. Buna karşılık keskin ifadeli ve sert hatlı erkekler, testosteron erkeklik hormonu seviyesinin yüksek olduğuna işaret. Kadınlarda 'iyi genetik miras, yani çocuk doğurmak için uygun erkek' imajını yaratıyor. Erkeksi tiplere yönelen kadınlar, bu erkeklerin kendilerini aldatmaları daha olası olduğu halde, doğacak çocukları için en iyi genleri sağlayacak olan kişilere yöneliyor" diyor. 
     Kendilerini güzel bulan kadınlar, kendilerine güvendikleri için, erkeğin aldatma riskini göze alabiliyor. 
     
     Erkeklerin tercihi 
     Öte yandan aynı araştırmada, erkeklere çeşitli çiftlerin fotoğrafları gösterildi ve kimleri çekici buldukları soruldu. Bu araştırmada da, kendilerini yakışıklı bulan erkeklerin kadınsı yüz hatlarına sahip kadınları beğendikleri görüldü. Büyük gözler, küçük burun ve çene gibi kadınsı özellikler, kadınlık hormonu östrojen seviyesinin yüksekliğine, yani doğurganlığın fazla olduğuna işaret ediyor. 
     
</TEXT>
</DOC>
