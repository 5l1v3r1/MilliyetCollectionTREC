<DOC>
<DOCNO> 332042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/ekonomi/eko03.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, Favori dosyasını inceliyor 
</HEADLINE>
<TEXT>


Halk Bankası'nın yıllardır ısrarla kredi verdiği, Türkiye'nin ilk ekolojik tesisi Favori için "faaliyetin durdurulması" kararı alındı 

Ahmet Erhan Çelik - Ankara 

Yüce Divan'da bakan yargılamalarına konu olan ve Halk Bankası'nın yıllardır üst üste kredi kullandırmakta ısrar ettiği Favori Dinlenme Tesisleri için "faaliyetin durdurulması" kararı alındı. 
Antalya Valiliği'nce alınan karar, şirket hisselerinin yüzde 23'ü halka açık olduğu halde İstanbul Menkul Kıymetler Borsası'na İMKB da bildirilmedi. Halk Bankası'na 52.5 milyon dolar kredi borcu bulunan Favori'yle ilgili durum Ankara'da siyasi sıkıntıya neden oldu. Başbakan Recep Tayyip Erdoğan'ın devreye girerek Favori dosyasını inceleme aldığı bildirildi. 

Karar 6 ay önce alındı 
Favori Naturland Ecopark Resort Otel'in faaliyetin durdurulduğuna ilişkin karar, Antalya Valiliği'nin Kemer Kaymakamlığı'na gönderdiği resmi yazıyla ortaya çıktı. 
Milliyet'in edindiği 4059 sayılı ve 13 Ekim 2004 tarihli yazıda, Favori Ecopark'ın çevre etki değerlendirme raporunun bulunmadığının tespit edildiği belirtilerek, şöyle denildi 
"İlimiz Kemer İlçesi Çamyuva Beldesi'nde bulunan Naturland Ecopark Resort Otel'in faaliyetinin durdurulması için 1 Ekim 2004 tarihli Valilik Oluru alınmıştır. Bu nedenle bahse konu faaliyetin durdurulması ve konu ile ilgili Valiliğimize İl Çevre ve Orman Müdürlüğü bilgi verilmesini rica ederim." 

Küçük yatırımcı korumasız 
Favori'nin faaliyetinin durdurulduğu karar Ekim 2004'te alındığı halde bu bilgi, İMKB ve Sermaye Piyasası'na iletilmedi. Elinde Favori hisseleri bulunduran küçük yatırımcılarda korumasız bırakılmış oldu. 
Antalya Valisi adına Vali Yardımcısı Bekir Sıtkı Hanlıoğlu imzalı yazının taraflara da tebliğ edildiği ve karara karşı bugüne kadar herhangi bir itiraz yapılmadığı tespit edildi. Halk Bankası yönetiminin de iki hafta önce yaptığı toplantıda Favori kararını gözden geçirdiği ancak bazı yöneticilerin ısrarı üzerine sorun olmadığı yönünde karar alındığı öğrenildi. 

Krediler Yüce Divan'a gitti 
Ankara merkezli olan Favori, Kemer - Çamyuva'da 49 yıllığına kiraladığı Hazine arazisi üzerine kurduğu otel ve devre mülkler için 1995 - 1996 yıllarından başlayarak Halk Bankası'ndan krediler aldı. Kredilerin usulsüz verildiğine ilişkin iddialar eski bakanlardan Hüsamettin Özkan'ın Yüce Divan'daki dava dosyasının başlıklarından birini oluşturdu. 
Türkiye'nin ilk ekolojik temalı turizm tesisi olan Favori kredi borçlarını ödeyemediği için 2004'te İstanbul Yaklaşımı'na sokuldu. 
Favori, borcunu 49 milyon 766 bin dolar olarak yeniden yapılandırdı. Borcun 48 milyon dolarlık kısmı için Halk Bankası'yla mutabık kalan Favori, sonradan 4.5 milyon dolarlık ilave kredi kullandı. Bankalarla sıkıntıya düşen Favori, turizm deneme belgesi almakta da çeşitli sıkıntılarla karşılaştı. 


</TEXT>
</DOC>
