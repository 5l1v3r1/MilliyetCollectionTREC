<DOC>
<DOCNO> 326635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko21.html </URL>
<DATE> 2005/03/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Coşkun 800 bin kişi hiçbir iş yapmadan devletten maaş alıyor... 
</HEADLINE>
<TEXT>

     Sanayi ve Ticaret Bakanı Ali Coşkun, ''Yaklaşık 800 bin kişi hiçbir iş yapmadan devletten maaş alıyor. Çalışmadan devlete yük olmak kimsenin hakkı değil'' dedi. 
     Bakan Coşkun, Fatih Üniversitesi Genç Girişimciler Kulübü'nün düzenlediği ''2. Ulusal Girişimcilik Kongresi''nde, ''Küreselleşme Sürecinde Türkiye Ekonomisinde KOBİ'lerin Yeri Finansman, Ekonomik Sorunları, Çözüm Önerileri'' başlıklı bir konuşma yaptı. 
     Coşkun, günümüzde gelişmiş ve gelişmekte olan tüm ülkelerde hükümetlerin KOBİ'lerin ekonomiye, istihdama, bölgesel ve mahalli kalkınmaya katkılarının öneminin farkına vardıklarını söyledi. 
     Adeta ekonominin motoru olan KOBİ'lerin, dinamik, kolay, yönetilebilir ve denetlenebilir olmaları, esnek çalışma ve hareket kabiliyetine sahip bulunmaları ve emek yoğun üretim ağırlığından dolayı, işsizliği azaltma özellikleri nedeniyle desteği hakettiklerini belirten Coşkun, ''Bu itibarla KOBİ'leri ne kadar içinde bulunduğumuz çağın gereklerine uyan kurumlar haline getirebilirsek, ekonomimizi de o kadar düzenli hale getirebiliriz '' dedi. 
     Bakan Coşkun, KOBİ'lerin önemli kuruluşlar olmasını sağlayan etkenlerden bir tanesinin de girişimcilik kültürünün geliştiği yer olmalarından kaynaklandığını ifade ederek, ''Gerek girişimcilik kültürünü geliştirebilmenin, gerekse KOBİ'lere hakettikleri desteği sağlayarak onlardan maksimum faydayı alabilmenin en önemli yolu, hiç şüphesiz ülkede siyasi ve ekonomik istikrarın tesis edilmesi, güven bunalımının giderilmesi ve makro ekonomik dengelerin kurulmasından geçmektedir'' diye konuştu. 
     Konuşmasında ülkede Ak Parti'nin iktidara gelmesinden sonra oluşan siyasi istikrar ve ekonomideki gelişmelere de işaret eden Coşkun, ''Ekonomide yaşanan bu gelişmeler sonucunda Türk Lirası kaçılan değil, kovalanan para konumuna gelmiş ve Türk tahvilleri Eurobond piyasalarında itibar görmeye başlamışlardır'' dedi. 
     Coşkun, KOBİ'lere Türkiye'de farklı kuruluşlar aracılığıyla pek çok teşvik ve destekler sağlandığını da belirtti. 
     Yaklaşık 800 bin kişinin hiçbir iş yapmadan devletten maaş aldığını kaydeden Coşkun, ''Çalışmadan devlete yük olmak kimsenin hakkı değil. Hatır gönülle, adama göre değil, işe göre adam alma dönemi çoktan geldi geçiyor'' diye konuştu. 
     Katılımcıların sorularını da yanıtlayan Coşkun, dış ticaret açığına ilişkin bir soru üzerine, ''Şu andaki dış ticaret açığı ve cari ödemelerdeki büyüme Türkiye'nin büyüdüğünün işareti, ama hassasiyetle takip ediyoruz herhangi bir sorun yok'' yanıtını verdi. 
     
</TEXT>
</DOC>
