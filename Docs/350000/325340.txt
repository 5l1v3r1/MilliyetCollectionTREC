<DOC>
<DOCNO> 325340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur15.html </URL>
<DATE> 2005/03/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Semt sakini, kapkaççı rolündeki başkanı çelmeledi 
</HEADLINE>
<TEXT>

     Mustafa ERCAN DHA 

      MERSİN Temiz Toplum Hareketi Derneği üyeleri son günlerde artan kapkaç olaylarına dikkat çekmek için, kendi aralarında bir kapkaç tatbikatı yaptı. Tatbikatı gerçek sanan bir semt sakini, kapkaççıyı canlandıran Dernek Başkanı Veli İlkiz'i yakalamak için çelme atarak düşürmeye çalıştı. 
     Temiz Toplum Hareketi Derneği üyeleri, kentte son günlerde artış gösteren hırsızlık ve kapkaç olaylarına dikkat çekmek için Yoğurt Pazarı'nda toplandı. Burada konuşan Başkan Veli İlkiz, 8 yıl önce Mersin Temiz Toplum Hareketi Derneği'ni kurarak insanlara güzel ahlak içinde birlikte yaşamayı anlatmaya çalıştıklarını söyledi. 
     Bu süreçte hep tepki aldıklarını öne süren İlkiz, son dönemlerde bazı ailelerin çocuklarını hırsız ve kapkaç çetelerine kiraya verdiğini duyduklarını iddia ederek, "Sokaklarda gün ortasında kapkaç ve gasp yapılırken evlerimizde bile can ve mal güvenliğimiz kalmadı. Hırsızlar ve gaspçılar, insanların direncini kırmak için adam öldürdü. Artık organize olmayan ne hırsız, ne kapkaççı ne de gaspçı kaldı. Gelinen noktanın sebebi hırsızlar, gaspçılar, hortumcular değildir. Bunun nedeni yasa çıkartmaktan sorumlu olan milletvekillerimiz, başbakanlar, hükümetler, vicdanları ile cüzdanları arasında sıkıştıklarını ifade ederek kamuoyunu tehdit eden ve yargılamayı dürüst insanlar lehine yapmayan yargı mensupları, insan hakkı' diye hırsız hakkı savunanlar'' dedi. 
     
     TİŞÖRTÜNÜ ÇIKARTTI KAPKAÇ YAPTI 
     Veli İlkiz, konuşmasının devamında dürüst olmaktan vazgeçeceğini, bundan sonra kapkaç ve hırsızlık yapacağını belirterek, üzerindeki derneğin adı yazan tişörtünü çıkartarak koşmaya başladı. "Siz benim kapkaç yapmayacağımı mı sanıyorsunuz ' diye bağıran Dernek Başkanı İlkiz, yolun karşısına geçip daha önceden hazırlanan tatbikat çerçevesinde yürüyen dernek üyesinin eşinin çantasını elinden zorla aldı. Kadının feryat etmesini aldırmadan kaçan İlkiz'i gerçek kapkaççı sanan bir semt sakini de önüne keserek çelme attı. Sendeleyen İlkiz, tekrar toparlanarak bir pasaja girip gözden kayboldu. Tatbikatta mağdur rolü oynayan ve adı açıklanmayan kadının da feryadı gerçeği aratmadı. 
     İlkiz'in kısa süre sonra tekrar arkadaşlarının yanına dönmesiyle birlikte kapkaç tatbikatı tamamlandı. 
     
</TEXT>
</DOC>
