<DOC>
<DOCNO> 333691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko34.html </URL>
<DATE> 2005/04/15/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Forum İstanbul 2005, 4-6 Mayıs'ta... 
</HEADLINE>
<TEXT>

     ''Forum İstanbul''un dördüncüsü, 4-6 Mayıs tarihleri arasında gerçekleştirilecek. 
     Swissotel'de yapılacak toplantının bu yılki ana teması, ''bilgi ve iletişim teknolojilerindeki gelişmeleri gündeme taşıyarak, Türkiye'yi klasik gelişme süreci içinde zaman kaybetmeden üst kümelere çıkartacak fırsatların nasıl değerlendirileceğini uzmanlar nezdinde kamuoyuyla paylaşmak'' olarak belirlendi. 
     Başbakan Recep Tayyip Erdoğan'ın açılışını yapması beklenen Forum İstanbul 2005, AB'ye tam üyelik müzakerelerinin önümüzdeki 10 yılda nasıl seyredilebileceğini, özellikle de küresel rekabet gücünü pekiştirmek için neler yapılması gerektiğini, dünyadan çeşitli örnekler ışığında geniş tabanlı bir platformda tartışmaya açacak. 
     Forum İstanbul'un en önemli gündem maddesi, Türkiye'nin AB'ye tam üyelik sürecinin başlaması ile birlikte, AB ve Türkiye'yi siyasi, ekonomik ve kültürel açılardan kökten değişime uğratacak süreç olacak. 
     Forum İstanbul'da ayrıca, Türkiye'nin önündeki fırsatlardan ne kadar haberdar olduğu, Türkiye'nin AB'ye katılımının dengeleri nasıl etkileyeceği, bilgi toplumunun önemi ve bölge istikrarının nasıl korunacağı, bilim ve teknoloji politikalarının kalkınmaya etkisi, tarımsal teknolojiler ve gıda güvenliğinin nasıl sağlanacağı gibi konular da ele alınacak. 
     
</TEXT>
</DOC>
