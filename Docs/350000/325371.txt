<DOC>
<DOCNO> 325371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas08.html </URL>
<DATE> 2005/03/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Jennifer Lopez gece hayatını özlemiş 
</HEADLINE>
<TEXT>

     Nafiz ALBAYRAK BOSTON, DHA 

      KENDİSİ gibi şarkıcı olan Mark Anthony ile evlendikten sonra, sakin bir yaşam sürmeye başlayan Jennifer Lopez, evde oturmaktan sıkıldığını ve gece hayatını özlediğini söyledi. Şarkıları ve dansları ile olduğu kadar, hızlı yaşamı ile de gündemden düşmeyen Lopez, evliliğin yanısıra şöhretinin de kulüplerde sabaha kadar dansetmesine engel olduğundan yakındı. 
     Empire dergisine konuşan Jennifer Lopez, "Kulüplerde sabahın ilk ışıklarına kadar çılgınca dansetmeyi özledim. Dansetmek benim ruhumu özgürleştirir. Ayağımda botlar, başımda bir şapka, üstümde bir pantolon, bir tişört ile eski günlerdeki gibi sabahlara kadar eğlenebilmek istiyorum, ama şöhret ve paparazziler peşimi bırakmıyor" dedi. 
     Ünlü olmanın özel yaşamına ilişkin kısıtlamalar getirdiğinden yakınan seksi şarkıcı, "Hem ünlü hem de evli olunca insanların size bakış açısı değişiyor. Artık sahneye çıkıp hiç durmaksızın saatlerce dansedemez oldum. Çünkü herkesin gözü üstünüzde oluyor ve bu da beni rahatsız ediyor" diye konuştu. 
     
</TEXT>
</DOC>
