<DOC>
<DOCNO> 312980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonyas08.html </URL>
<DATE> 2005/02/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bele kuşak sarmak bel fıtığı riskini azaltır 
</HEADLINE>
<TEXT>

     Burcu İNAL DHA 

      TRAKYA Üniversitesi Fizik Tedavi ve Rehabilitasyon Anabilim Dalı Başkanı Prof.Dr. Siraniş Kokino eskiden insanların bellerine sardıkları kuşakların aslında çok faydalı olduğunu belirterek, "Bele sarılan kuşak belin daha kuvvetli olmasını sağlar ve bel fıtıklarına yakalanma riskini de azaltır'' dedi. 
     Trakya Üniversitesi Fizik Tedavi ve Rehabilitasyon Anabilim Dalı Başkanı Prof. Dr. Siraniş Kokino özellikle Ege Bölgesi'nde yaşayan efelerin ve eski zamanlarda insanların bellerine sardıkları kuşakların bel sağlığı için yararlı olduğunu ve bel fıtığını azaltmada önemli ölçüde yarar sağladığını belirtti. Prof. Dr. Siraniş Kokino, "Bel vücudun bütün ağırlığını taşıyan bir bölgedir. Bilinçsiz hareketler bele zarar verebilir. Özellikle eski insanların bellerine sardıkları kuşaklar hareket etmelerini engellemediği gibi ağır kaldırırken bele destek olacağı için bel fıtığı riskini de azaltırdı. Eskiden insanların bir çoğu bellerine kuşak sarardı. Bu nedenle insanlar daha az bel fıtığına yakalanırlardı. Bugün bu kuşaklar takılmıyor. Ve insanlarımız ağır kaldırınca bellerini ağrıtıyorlar. Bu bel ağrısı zaman zaman fıtığa dönüşüyor. Bunun için herkes beline kuşak sarsın'' dedi. 
     Bel fıtığının, belde bulunan beş omurun arasındaki sıvının zorlamadan dolayı bulunduğu yerden dışarı sarkması ile oluştuğunu belirten Prof.Dr. Kokino, "Belde meydana gelen fıtık bacakta da ağrı yapar. Zaman zaman fıtığı olan hasta yürümekte zorlanabilir. Eğer insanlar bellerini koruyacak, saracak, sağlam tutacak bir kuşakla bağlasalar bu kadar fıtık vakası ile karşılaşmazdık'' diye konuştu. 
     Belinde ağrı hissedenlerin mutlaka doktora gitmesi gerektiğini belirten Prof. Dr. Kokino şöyle konuştu 
     "Bel ağrısı bel fıtığının habercisi olabilir. Hastaya fıtık teşhisi konulduysa ilk olarak ilaç tedavisi uygulanır. İlaçlarla birlikte hastaya belin hareketini engellemesi için özel bir kuşak verilir. Bu kuşak belin hareket ederek fıtığa zarar vermesini önlemek için kullanılır. Ancak bu kuşağı hasta durumuna göre 2 ya da 3 hafta takar. Hastanın ilaç tedavisine cevap vermediği durumlarda da ameliyat edilmesi gerekir.'' 
     
</TEXT>
</DOC>
