<DOC>
<DOCNO> 341482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun28.html </URL>
<DATE> 2005/05/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
AGİT'ten Çiçek'e TCK mektubu Hala şansınız var 
</HEADLINE>
<TEXT>

     Avrupa Güvenlik ve İşbirliği Teşkilatı AGİT medya temsilcisi Miklos Haraszti, Adalet Bakanı ve Hükümet Sözcüsü Cemil Çiçek’e bir mektup göndererek, Türk Ceza Kanunu’nda TCK yapılacak yeni düzenlemelerle, Türkiye’nin modern demokrasilere örnek olacak bir ceza yasasına kavuşabileceğini bildirdi. 
     Haraszti, mektubunda, yeni TCK’da basın özgürlüğüne ilişkin maddeleri tek tek ele alarak "endişe ve eleştirilerini" sıraladı ve "Türk yetkililerini yeni ceza yasasının uygulanmasını ertelemelerinden dolayı kutladığını" belirtti. 
     Yeni TCK’nın uygulanmasını erteleme kararını, "çok ilkeli ve pratik bir karar" olarak değerlendiren Haraszti, basın özgürlüğüne ilişkin "endişe verici" bulduğu maddelerin tümüyle değiştirileceği umudunu taşıdığını kaydetti. Haraszti, "Basın özgürlüğü önündeki kısıtlamaların tümüyle kaldırılacağını umuyorum" dedi. 
     TCK’nın bu haliyle yürürlüğe girmesi halinde, kamuoyunu ilgilendiren birçok konunun özgürce tartışılmayacağını ve basın özgürlüğünün tehdit altında olacağını savunan Haraszti, "Yasama organınızın şimdi, sadece uluslarararası medya özgürlüğü taahhütleriyle uyum içinde olmasıyla değil, aynı zamanda modern demokrasilere örnek olacak bir ceza yasasının çıkarılmasına katkıda bulunma fırsatı vardır" ifadelerine yer verdi. 
     Haraszti’nin, mektupla birlikte, TCK’nın AGİT tarafından gözden geçirilerek düzeltilmiş şeklini de Çiçek’e gönderdiği bildirildi. 
     
</TEXT>
</DOC>
