<DOC>
<DOCNO> 305412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko10.html </URL>
<DATE> 2005/01/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ankara... "Ekmek'te rekabet" soruşturmada ifadeler alınacak... 
</HEADLINE>
<TEXT>

     Rekabet Kurulu tarafından, Ankara'da faaliyet gösteren çeşitli fırınlar ve marketler hakkında rekabeti ihlal gerekçesiyle açılan soruşturmada, sona yaklaşıldı. 
     Buna göre, Diren Organizasyon Danışmanlık Müşavirlik ve Tic. Ltd. Şti ile Ankara ile Sincan, Yenikent, Etimesgut, Yenimahalle, Altındağ ve Keçiören belediye sınırları içinde faaliyet gösteren 147 fırın ve 21 market hakkında rekabeti ihlal gerekçesiyle 12 Haziran 2003 tarihinde açılan soruşturma kapsamında, yarın sözlü savunmalar alınacak. 
     Kurulun, anılan bölgelerde faaliyet gösteren ekmek üreticisi teşebbüslerin protokoller ve anlaşmalar yoluyla ''fiyat tespiti'', ''bölge paylaşımı'', ''satış komisyonu tespiti'' yaparak, 4054 sayılı Rekabetin Korunması Hakkında Kanunu ihlal edip etmediğinin belirlenmesi amacıyla açtığı soruşturmaya ilişkin nihai karar ise, sözlü savunmaların alındığı tarihten itibaren 15 gün içerisinde verilecek. 
     Ankara Fırıncılar Odası Başkanı Yusuf Ekşi, ekmekte fiyat tespit etme yetkisinin esnafın bağlı bulunduğu odalara, kanunla verildiğini hatırlatarak, buna bağlı olarak üyelere fiyat tarifeleri dağıttıklarını söyledi. 
     Tarifelerde ilan edilen fiyatların üstünde satış olmadığını, altında kısmen de olsa satış yapılmasına izin verildiğini belirten Ekşi, Rekabet Kurulu'nun inceleme yapıp soruşturma açtığı 2003 yılında, haksız rekabete oluşmasından dolayı üyelerin birbirini şikayet ettiğini ve rekabeti engelleyici unsurun ortaya çıktığını anlattı. Ekşi, ancak, haklarından soruşturma açılan fırıncıların pazar ya da bölge paylaşımı yapması ile fiyat tekeli oluşturmasının söz konusu olmadığını savundu. 
     
     ''ODALARIN TARİFE BELİRLENMESİ ÇOK YANLIŞ'' 
     Oda olarak rekabetin yanında ve haksız rekabetin karşısında olduklarını belirten Ekşi, ''fiyatı düşürmelerde öyle bir fiyat belirlenmeli ki, bu fiyatın haksız rekabete dönüşmemesi ve standart kaliteyi bozmadan rekabet edilmesi gerekir'' dedi. 
     Odaların tarife belirlemesinin de son derece yanlış olduğunu vurgulayan Ekşi, fiyatların serbest piyasada belirlenmesiyle 4054 sayılı Rekabet Kanunu'nun ihlal edilmeyeceğini söyledi. 
     Ankara Fırıncılar Odası Başkanı Ekşi, ''ekmekte fiyat belirlemek doğru değil, haksız rekabet ve ekmekte fiyat kırmanın önlenmesi için fiyatlar serbest piyasada oluşmalı. Böylece ekmeğin kalitesi konusunda da bir rekabet oluşur ve her fırıncı ekmeğini daha kaliteli hale getirerek, müşteri kazanmaya çalışır'' şeklinde konuştu. 
     
</TEXT>
</DOC>
