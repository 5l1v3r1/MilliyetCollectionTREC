<DOC>
<DOCNO> 328010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo05.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AYNI KADRO AYNI TAKTİK 
</HEADLINE>
<TEXT>


Ersun Yanal, Arnavutluk maçının ilk 11'ini bozmayacak. Galibiyet hedefleyen Milli Takım Teknik Direktörü, "Biz zor günlerin ekibiyiz" diye konuştu 

BİLAL MEŞE 


A Milli Takım Teknik Direktörü Ersun Yanal grubumuzun en kritik sınavı olarak ön plana çıkan Gürcistan karşısında Arnavutluk maçının kadrosunu ve taktiğini bozmayacak. 
Gürcistan karşılaşmasını "kader maçı" olarak nitelendiren tecrübeli hoca, "Biz kazanıyoruz ama rakiplerimiz de kazanıyor. Bu nedenle Gürcistan müsabakası daha da kritik bir hal aldı. Bu karşılaşmadan mutlaka üç puanla ayrılmak zorundayız. Rakibimizin de şansı var. Buradan galibiyet bulmamız avantaj yüzdemizi oldukça artırır. Yere sağlam basmak zorundayız. Panik ve strese girmeden, oyun disiplinini bozmadan üç puan peşinde koşacağız" diye konuştu. 
İşlerinin kolay olmadığına da dikkat çeken Yanal, şöyle devam etti 
"Biz zor günlerin takımıyız. Bu takım isterse başaramayacağı, geçemeyeceği zorluk yoktur. Arnavutluk maçındaki kazanma azmimizi Gürcistan karşılaşmasına taşıyıp, buradan da üç puanla döneceğiz. Bu maça Türkler'den de çok büyük ilgi var. Taraftar sıkıntımız olmayacak. Bu da bizim için çok önemli bir motivasyon." 

Gürcistan'daki dostluk elçisi 

Trabzonspor forması altında başarılı maçlar çıkaran Şota, Türkiye'ye sempati beslediğini belirtirken, iki ülke halkının da birbirlerine çok yakın olduğunu söyledi. Gürcü golcü, ev sahibi olmanın avantajından faydalanmak istediklerini ifade etti. Şota, iki ekibin de kader maçında karşı karşıya gelmelerinin şanssızlık olduğunu sözlerine ekledi . 

'Hocaların kaderi bu' 

Gürcistan'ın hocası Giresse, yarınki maçın hem kendisi, hem de Ersun Yanal için önemine değindi, "Kaybeden gönderilecek" dedi 

MEHMET DEMİRCAN 

Gürcistan Teknik Direktörü Alain Giresse, Türkiye ile yarın oynayacakları karşılaşmanın dönüm maçı olduğunu söyledi. Ukrayna ve Danimarka kaybetmedikçe diğer ekiplerin şansının azaldığını vurgulayan Giresse, "Türkiye'nin kaybetmesi halinde Ersun Yanal'ın gönderileceğini biliyorum. Ama biz de kaybedersek, aynı şey benim başıma gelebilir. Teknik direktörlerin kaderi bu" dedi. 
Gürcistan ve Milan'ın savunmasının sigortası olan Kaladze ise, bu maçın iki ülke için de son şans olduğunu savundu. Şota'nın Türkiye'yi tanımasının kendileri açısından bir avantaj olduğuna değinen Gürcü oyuncu, "En çok Emre'yi beğeniyor ve ondan çekiniyoruz" ifadesini kullandı. 
Milli Takım'da olmamasına rağmen, arkadaşlarına başarılar dilemek için kampa gelen Şota'nın ikizi Arçil ise Hakan Şükür konusunda şu yorumu yaptı "Türkiye'nin en iyi golcüsü. Ama futbolda dün yoktur, bugün vardır." 

Almanlar korkuyor 

Arnavutluk karşısında ilk kez 11'de sahaya çıkan Schalkeli Hamit Altıntop, Yıldıray ile aynı futbol dilini konuştuklarını söyledi. Türkiye Ligi'nin Almanya'da küçümsendiğini söyleyen Hamit, "Ancak iş milli takıma gelince bizden korkuyorlar. Türkiye'de futbolun çok çok geliştiğinden de haberleri var" yorumunu yaptı. 

Milliler Tiflis'te 

Gürcistan ile karşılaşacak olan A Milli Takımımız, dün yaptığı antrenmanın ardından Tiflis'e gitti. Ay - Yıldızlı kafilede, Devlet Bakanı ve Başbakan yardımcısı Mehmet Ali Şahin, Futbol Federasyonu Başkanı Levent Bıçakcı ve yönetim kurulu üyeleri de yer aldı. Yolculuk öncesinde THY ile de sponsorluk anlaşması yapıldı. THY, milli takım ve diğer kulüplere 1'er milyon dolarlık indirim yapacak. 


</TEXT>
</DOC>
