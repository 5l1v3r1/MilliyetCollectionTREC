<DOC>
<DOCNO> 314013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yasam/axyas01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızına siper oldu ama kurtaramadı 
</HEADLINE>
<TEXT>


Eyüp'te yanan ahşap binanın enkazından yürek dağlayan bir manzara çıktı Daha 7 yaşındaki kızın ve onu alevlerden kurtarmak için üzerine kapanan annenin cesetleri 

OSMAN KARA, MUTLU BOZDAĞ İstanbul 

Eyüp'te, 4 katlı ahşap binada çıkan yangın 2 can aldı, 7 kişi de yaralandı. 
Yangın, Balat Ayan Caddesi'ndeki eski binada dün sabaha karşı saat 04.00 sıralarında, iddialara göre, sebze-meyve deposu olarak kullanılan giriş katta başladı. Sebebi henüz tespit edilemeyen yangın kısa sürede büyüyerek, tüm binayı sardı. Binada yaşayanlar duman ve alevlerle uyanınca, büyük bir panik başladı. 
Binanın 2. katında oturan Yılmaz Anlayanoğlu 50 balkondan atladı, annesi Vesile'yi 80 ise itfaiye kurtardı. 3. katta yalnız yaşayan İsmail Yanık 41 da, bitişikteki binanın çatısına atlayarak kurtuldu. 
Ancak alevler, en üst katta oturan İmraklı ailesini vurdu. 

Ucuz diye taşındılar 
Selanik göçmeni olduğu öğrenilen 6 çocuklu İmranlı ailesi, bu binaya maddi durumları iyi olmadığı için 2,5 yıl önce taşınmışlardı ve 70 milyon aylık kira ödüyorlardı. Baba Ramazan İmraklı, oto tamirciliği yapıyor, 17 yaşındaki kızı Özlem ise konfeksiyonda çalışarak aile bütçesine katkıda bulunuyordu. Aile, büyük kızını evlendirmiş, oğlu Yaşar'ı da bir yıl önce askere göndermişti. 
Ailenin tüm fertleri yangına uykuda yakalandı. Baba İmraklı 48 , kendisini merdiven boşluğundan atıp belini kırdı. Çocukları Ramazan 9 , Özlem 17 ve Cansu 15 yaralı kurtarılarak hastanelere kaldırıldı. 
Bu yıl ilkokula başlayan evin küçük kızı Yağmur ile annesi Kader'e ise kimse ulaşamadı. İtfaiye onlara ulaşmaya çalışırken, anne İmraklı, yavrusunu kurtarabilmek için büyük bir savaş veriyordu. 

Korkunç manzara 
Çıkış aramış, bulamayınca da kızını alevlerden kurtarmak amacıyla üzerine kapaklanmıştı. 
Yardım gelmeyince anne ve kızı hayatını kaybetti. Bir süre sonra da bina çöktü. İtfaiye, enkaz altında cesetleri bulduğunda, vücudunun büyük bölümü yanmış olan anne İmraklı, hala kızının üzerine kapaklanmış halde duruyordu. 



</TEXT>
</DOC>
