<DOC>
<DOCNO> 315393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko16.html </URL>
<DATE> 2005/02/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
VOB Genel Müdürü İşlem hacmi öngörülenin üzerinde 
</HEADLINE>
<TEXT>

     Vadeli İşlem ve Opsiyon Borsası VOB A.Ş. Genel Müdürü Hamdi Bağcı, borsanın açılışından bu yana ''öngördüklerinin çok üzerinde'' işlem hacmi gerçekleştiğini söyledi. 
     Genel Müdür Bağcı, borsanın işlem yaptığı 8 günlük dönemi değerlendirdi. Borsada geleceğe yönelik fiyatların oluşmaya başladığını belirten Bağcı, yatırımcı ve işletmelerin gösterdiği ilginin borsanın önemli bir ihtiyacı karşıladığını gösterdiğini kaydetti. 
     Bağcı, şöyle konuştu 
     ''Borsa, tek kelimeyle çok iyi bir başlangıç yaptı. Açılış için öngördüğümüzün çok üzerinde işlem hacmi gerçekleşiyor. Yeni bir araç olması nedeniyle tanıma aşamasına kadar düşük işlem hacimleri bekliyorduk. Aldığımız sonuçlar geleceğe yönelik planlarımızı olumlu yönde değiştirdi. Olgunluk dönemine 2-3 yıl gibi bir sürede ulaşabileceğimizi düşünüyorduk, işlem hacimleri böyle devam ederse bu süreç 1-2 yılda gerçekleşecek.'' Pamuk ve buğdayda işlem hacimlerinin düşük başladığını kaydeden Bağcı, tarım ürünleriyle ilgili kesimlerin finansal kurumlarla ilişkilerinin çok sıcak olmadığına dikkat çekti. Tanıtım ve eğitim sürecinin zaman alacağını ifade eden Bağcı, pamukta umut vaat eden işlemlerin gerçekleşmeye başladığını kaydetti. 
     Borsaya üye aracı kurum sayısının 42'den kısa sürede 'e çıkacağını dile getiren Bağcı, ''Şu anda mevcut ürünlere odaklandık, ancak bu yıl içinde borsaya yeni ürünler kote edeceğiz. Canlı hayvan, fındık ve ayçiçeği ürünlerinde incelemeler devam ediyor'' dedi. 
     Borsada bireysel yatırımcı ilgisini de artırmaya çalıştıklarını kaydeden Bağcı, bu yatırımcıların daha düşük teminatla sözleşme alım satımı ve fiyat düşüşlerinden de kar edebilme avantajları nedeniyle vadeli işlemleri tercih edebileceğini kaydetti. 
     
     İMKB KONTRATLARI İLK SIRADA 
     Vadeli İşlem ve Opsiyon Borsası, açıldığı 4 Şubat gününden bu yana geçen 8 işlem gününde toplam 4 milyon 299 bin 636 YTL'lik işlem yaptı. En fazla işlem 1 milyon 776 bin YTL ile İMKB 30 endeksinde gerçekleşti. İşlem hacmi sıralamasında İMKB'yi 751 bin 643 YTL ile 91 günlük Devlet İç Borçlanma Senedi'nin DİBS baz alındığı faiz oranı, 729 bin 942 YTL ile dolar kuru, 449 bin 682 YTL ile 365 günlük DİBS'nin baz alındığı faiz oranı, 344 bin 520 YTL ile avro kuru, 168 bin 765 YTL ile pamuk ve 79 bin 12 YTL ile buğday fiyatlarına dayalı kontratlar takip etti. 
     Genel Müdür Bağcı, orta vadede faiz oranına dayalı kontratların işlem hacmi sıralamasında ön sıralara geçmesini beklediklerini sözlerine ekledi. 
     
</TEXT>
</DOC>
