<DOC>
<DOCNO> 320902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/ekonomi/eko05.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubatta 10 bin kişi Garanti'yi seçti 
</HEADLINE>
<TEXT>


AYFER YILDIZ 

Garanti Emeklilik, şubat ayı içinde 10 bin yeni üye ile satış rekoru kırdı. 1 Şubat'ta 42 bin 371 üyesi bulunan şirket, 1 Mart'ta 52 bin 521 üyeye ulaştı. 4 Mart itibariyle ise üye sayısı 53 bin 825 oldu. 
Şirketin satışlarını bir ayda bu kadar fazla artırmasının grup katılımlarından kaynaklandığı belirtildi. Garanti Emeklilik'in satışlarının yüzde 14'ünü grup katılımları oluşturuyor. 
Microsoft'la gönüllü katılıma dayalı çalışmalar yapan Garanti Emeklilik, Alman Yatırım Bankası WestLB ile işveren katkılı görüşme yapıyor. 

80 bin üye 
Garanti Emeklilik Genel Müdürü Gökhan Erün, grup katılımlarının hareketlendiğini belirterek, "Sisteme ilgi artarak devam ediyor. İşverenlere ödedikleri katkı payında söz hakkı sağlayan vesting düzenlemesi ile vakıf ve muzam sandıkların da hayat sigortasında olduğu gibi haklarıyla birlikte bireysele aktarımının sağlanması durumunda sektör çok daha iyi noktalara gelecek" şeklinde konuştu. 
20. madde dışında kalan vakıf ve munzam sandıklarda yaklaşık 8 milyar dolar birikimin olduğu tahmin ediliyor. 
Gönüllülük esasıyla bu vakıf ve sandıklardaki birikimlerin bireysele aktarılması durumunda, hem kişilerin birikimlerinin profesyonellerce yönetileceği, hem de bireysel emeklilik sektörünün ivme kazanacağı ifade ediliyor. 
Bu yılsonunda sektörde yaklaşık 650 bin katılımcı, 1 milyar YTL fon büyüklüğünün oluşmasını beklediklerini belirten Gökhan Erün, Garanti Emeklilik'in de 80 bin üye, 100 milyon YTL fon büyüklüğü hedeflediğini kaydetti. 


</TEXT>
</DOC>
