<DOC>
<DOCNO> 333834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas26.html </URL>
<DATE> 2005/04/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ünlü oyuncu Harvey Keitel, basın toplantısına oğlu ile geldi 
</HEADLINE>
<TEXT>

     ''Rezervuar Köpekleri'', ''Duman'', ''Gün Batımından Şafağa'' gibi filmlerle tanınan ünlü oyuncu Harvey Keitel, Türkiye'nin kendisi için gizemli bir ülke olduğunu söyledi. 
     Keitel, ''24. Uluslararası İstanbul Film Festivali'' dolayısıyla geldiği İstanbul'da, Çırağan Sarayı'nda basın toplantısı düzenledi. 
     Toplantı salonuna 8 aylık oğlu Roman'la birlikte gelen Keitel, basın mensuplarının yoğun ilgisi üzerine oğlunu yavaş yavaş Hollywood'la tanıştırmaya başladığını belirterek, ''Bu, onun ilk basın toplantısı. Onun için nazik davranın'' diye espri yaptı. 
     Keitel, oyunculuğun kendisi için önemini anlattığı toplantıda, Yunan antik tiyatrosundan bugüne gelen bayrağı aldığını ve gelecek kuşaklara aktaracağını belirtti. 
     ''Rol seçiminde nelere dikkat ettiğini'' soran bir gazeteciye Keitel, kendisi için önemli olanın senaryo olduğunu, seçimini kiminle çalışacağına göre değil, senaryodan etkilenip etkilenmediğine göre yaptığını dile getirdi. 
     Keitel, ''Yüzlerce filmde yer aldınız. Bu üretkenliğinizi neye borçlusunuz '' diyen bir gazeteciye de, ''tahtaya vurayım'' diyerek, toplantı masasına vurdu ve espriyle ''Ben sadece herkes gibi çalışan bir adamım'' diye yanıt verdi. 
     ''Türkiye'ye ilişkin izlenimlerini'' soran bir gazeteciye Keitel, ''Türkiye benim için bilinmeyen, gizemli bir ülkeydi. Merak ediyordum. Gelmek ve tarihini öğrenmek istedim'' diye konuştu. 
     Öte yandan, Keitel'in oğlu Roman, basın mensuplarının ilgi odağı oldu. Toplantı boyunca bakıcısıyla salonda bulunan Roman, babası sorulara cevap verirken, salonda emekleyerek gezindi ve kendisini görüntülemeye çalışan basın mensuplarıyla ve kameramanlarla oynadı. 
     Roman, çığlıklar atarak ve etrafındaki basın mensuplarına gülerek dolaştığı salonda, zaman zaman babasından fazla ilgi topladı. 
     
</TEXT>
</DOC>
