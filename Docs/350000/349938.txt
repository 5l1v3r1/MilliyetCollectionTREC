<DOC>
<DOCNO> 349938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun39.html </URL>
<DATE> 2005/06/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Rusya Kıbrıs'ta taraflar kendi aralarında anlaşmalı 
</HEADLINE>
<TEXT>

     Rusya Dışişleri Bakanı Sergey Lavrov, Kıbrıs'taki tarafların kendilerinin bir anlaşmaya varması gerektiğini söyledi. 
     Rus İtar-Tass ajansı, Lavrov'un iki günlük bir ziyaret için gittiği Güney Kıbrıs Rum kesimindeki açıklamasında, ''Ada'da iki tarafın da kabul edebileceği bir çözümün yanı sıra taraflardan herhangi birine bir dayatmada bulunulmaması gerekiyor'' dediğini duyurdu. 
     Rusya'nın BM Genel Sekreteri'nin iyi niyet misyonunun yeniden başlatılmasını istediğini belirten Lavrov, bunun, taraflar arasındaki görüşmelerin yeniden başlatılmasına yardımcı olacağına inandıklarını kaydetti. 
     Kıbrıs'ta nihai bir çözümün tarafların kendilerinin bulacağı bir çözümle mümkün olduğuna inandıklarını söyleyen Lavrov, ''BM Güvenlik Konseyi, Kıbrıs sorununun çözümü için uluslararası anlamda tanınmış bir kurumdur. Temel görev, görüşmelere başlayarak tarafların kabul edebileceği bir çözümü bulmaktır. Rusya'nın pozisyonu tüm BM kararlarına uyulması yönündedir. Herhangi bir ihlal olmayacağı konusunda bir garanti veremeyiz'' dedi. 
     Rusya'nın işadamlarının da aralarında bulunduğu tüm Rus vatandaşlarına BM Güvenlik Konseyi kararları ışığında faaliyetlerine dikkat etmeleri uyarısında bulunduğunu belirten Lavrov, Kıbrıs Rum kesimiyle tüm alanlarda işbirliğini geliştirme taraftarı olduklarını söyledi. 
     Rusya ile Güney Kıbrıs Rum kesimi arasındaki mevcut ticari işbirliğinin gerçek potansiyeli yansıtmadığını kaydeden Lavrov, ''Ülkelerimizin geleneksel tarihi ilişkileri var. Şimdi ortak çıkarlarımız var. Asıl amaç, Kıbrıs'ta Rusya'nın katılımıyla küçük ve orta ölçekli girişimleri oluşturmaktır'' dedi. 
     Güney Kıbrıs Rum kesimi Dışişleri Bakanı Yorgo Yakovu da yaptığı açıklamada, Rusya'nın yakın işbirliği ve desteğinden memnun olduğunu belirterek, Rusya ve Güney Kıbrıs Rum kesimi ilişkilerinin çok iyi seviyede bulunduğunu kaydetti. 
     
</TEXT>
</DOC>
