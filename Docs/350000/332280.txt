<DOC>
<DOCNO> 332280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo32.html </URL>
<DATE> 2005/04/11/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Canaydın ''Dün gece sportif açıdan üzüntülü bir gece geçirdik'' 
</HEADLINE>
<TEXT>

     Galatasaray Kulübü Başkanı Özhan Canaydın, Trabzonspor'a 2-0 yenildikleri dünkü maç sonrası çok üzüntülü bir gece geçirdiklerini söyledi. 
     Mecidiyeköy'deki Galatasaray Sportif A.Ş. binasında yapılan yönetim kurulu toplantısının ardından basın mensuplarına açıklamada bulunan Canaydın, ''Dün akşam sportif açıdan üzüntülü bir gece geçirdik, ama hedeflerimizden ayrılmış değiliz. Önümüzde 7 maçımız var. Yönetim kurulumuz, teknik heyet ve oyuncularımız, 7 maçı en iyi şekilde geçirmek üzere hazırlandık'' dedi. 
     Trabzonspor maçı sorası taraftarların tepkisini, ''Küçük bir problem'' olarak değerlendiren Canaydın, ''Taraftarımızla küçük bir problemimiz oldu. Gelip geçicidir. Biz kalan 21 puanın peşindeyiz. İnşallah alnımızın akıyla bu dönemi bitireceğiz'' dedi. 
     Canaydın, tepkilerden sonraki hislerinin sorulması üzerine, ''Biz tecrübeli yöneticileriz. Taraftarların tepki gösterdiği dönemler hep olmuştur, olacaktır da... Tabii ki üzülüyoruz. Taraftarımız dün, statta 5 bin kişi eksikle bize Trabzonspor maçını oynattı. Bu bir final maçıydı. Bundan sonra onları daha iyi motive etmeye çalışacağız'' diye konuştu. 
     Özhan Canaydın, teknik direktör Gheorghe Hagi konusunda yöneltilen bir soruya da ''Hiç kimseyle problemimiz yok'' yanıtını verdi. 
     Sarı-kırmızılı yönetimin toplantısı yaklaşık 4 saat sürerken, Galatasaray'ın eski futbolcularından, menajer Popescu da toplantıya katılarak yöneticilerle bir süre görüştü. 
     
</TEXT>
</DOC>
