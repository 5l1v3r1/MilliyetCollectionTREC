<DOC>
<DOCNO> 314147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy02.html </URL>
<DATE> 2005/02/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yunanlı Bakan'dan Türkiye'ye AB övgüsü 
</HEADLINE>
<TEXT>

     ANKARA Milliyet 

Adalet Bakanı Cemil Çiçek'in resmi davetlisi olarak Türkiye'ye gelen Yunanistan Adalet Bakanı Anastasis Papaligouias, Türkiye'de yenilikçi bir gelişme süreci yaşandığını belirterek, bu gelişmelerin AB'ye adaylık süresini kısalttığını kaydetti. 
     Çiçek ve Papaligouias, bakanlıkta yaptıkları görüşmeden sonra ortak basın toplantısı düzenledi. Çiçek, görüşmede iki ülke bakanlıkları arasında işbirliği amaçlı 25'e yakın belge imzalandığını, Yunanistan'ın özellikle "ombudsmanlık" kamu denetçiliği alanında Türkiye'ye tecrübelerini aktaracağını kaydetti. 
     Papaligouias da, Türkiye'nin AB üyeliğinin hukuki konuları benimsemesini, milli hukukunu uluslararası hukukla birleştirmesini gerektirdiğini belirtti. 
     Öte yandan basın toplantısında tercüme krizi yaşandı. Bir basın mensubu Yunanlı bakana "AB yolunda Türkiye'nin gerçekleştirdiği reformları nasıl değerlendirdiğini" sorusunu yöneltti. Ancak araya giren Çiçek, Papaligouias'ın yüksek yargı organları başkanlarıyla yapacağı görüşmeden sonra soruyu yanıtlayabileceğini kaydetti. Çiçek'in sözleri bu sırada Papaligouias'a da çevrildi. Ne olduğunu anlamaya çalışan Papaligouias, "Eğer doğru çevrildiyse ben şimdi yanıtlayayım" diyerek, Türkiye'nin AB üyeliğine ilişkin görüşlerini aktardı. 
     
</TEXT>
</DOC>
