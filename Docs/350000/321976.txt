<DOC>
<DOCNO> 321976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur53.html </URL>
<DATE> 2005/03/08/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
İzmir askeri lojmanlarında hırsızlık... 
</HEADLINE>
<TEXT>

     İzmir'in Hakimevleri semtindeki askeri lojmanlarda bir albayın evine giren hırsızlar, ziynet eşyalarını çalarak kaçtı. 
     Alınan bilgiye göre, Hakim Albay Erhan Özalp, İnönü Caddesi Hakimevleri semtinde askeri lojmanlardaki evine döndüğünde, kapısının kırılmış olduğunu fark etti. Özalp, eve hırsız girdiğini anlayınca durumu polise bildirdi. 
     Çevresinde 24 saat askerlerin nöbet tuttuğu lojmana gelen polis, Özalp'in ifadesine başvurdu. Özalp, evden ziynet eşyalarının ve parasının alındığını bildirdi. 
     Lojmanlara gelen Kimlik Tespit ve Olay Yeri İnceleme Şube Müdürlüğü'ne bağlı ekipler, hırsızlara ait parmak izlerini tespit için çalışma yaptı. 
     Olayla ilgili soruşturmanın sürdüğü bildirildi. 
     
</TEXT>
</DOC>
