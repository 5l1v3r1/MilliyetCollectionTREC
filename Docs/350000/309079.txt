<DOC>
<DOCNO> 309079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/spo15.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kayseri düşe kalka 

YOĞUN sis nedeniyle 51. dakikasında ertelenen kupa maçında gülen taraf ev sahibi Mardinspor'u penaltılarla 6 - 5 geçen Kayserispor oldu. İlhan ve Tolga'nın golleri ile normal süresi 1 - 1 biten karşılaşmanın uzatma bölümünde de Cem ve Johnson'un karşılıklı sayıları maçı penaltılara taşıdı. Penaltı atışları sonunda Kayserispor çeyrek finali yakaladı. Kupada çeyrek finale yükselen sekiz takım ise şöyle oluştu Fenerbahçe, Galatasaray, Trabzonspor, Denizlispor, Diyarbakırspor, Gaziantepspor, Konyaspor, Kayserispor. 

Bahar havası 

BEŞİKTAŞ'I Türkiye Kupası dışına iten Konyaspor'da moraller üst seviyeye çıktı. Genel Sekreter Sefa Ortaç, "UEFA Kupası'nı hedefleyen bir takımız. Taraftarımıza bayram hediyesi verdik. Galatasaray maçını da kazanacağımıza inancımız tam" dedi. 

Bilica geliyor 

AKÇAABAT Sebatspor, savunmasını güçlendirmek için Brezilyalı milli oyuncu Fabio Bilica'yı Ankara'ya çağırdı. Hafta sonundaki Ankaraspor maçının hazırlıklarını Başkent'te sürdüren Kırmızı - Beyazlılar, Bilica'yı renklerine bağlamak istiyor. Ayrıca Mehmet Polat ve Osman Özköylü ile de görüşmelerini sürdürüyor. 

Hedef Brabec 

ÇEK golcü Thomas Pris ile forvetini güçlendiren Kayserispor, bu kez savunmasını takviye etmek için aynı ülkeden Erich Brabec'le anlaşmaya çalışıyor. Kayseri'ye gelen Alania Vladi Kavkas takımında top koşturan 27 yaşındaki Brabec ile son pürüzlerin çözülmesine çalışılıyor. 

Samsun deniyor 

KARADENİZ ekibi, Belçika'nın Genk kulübünde oynayan savunma oyuncusu Hamat'ı idmanlara çıkarmaya başladı. Siyahi oyuncu hakkındaki kararı Ertuğrul Sağlam verecek. Genç çalıştırıcı, mutlaka takviye yapmaları gerektiğini belirtip, "Eğer oyuncu almazsak, ligde sıkıntı yaşayabiliriz" dedi. 

Sam iddialı 

DÜNYA Kıtalararası Ağır Sıklet Boks Şampiyonu Sinan Şamil Sam, unvanını kimseye kaptırmayacağını açıkladı. Sam, Almanya'nın başkenti Berlin'de, 12 Şubat'ta ABD'li Claybay ile karşılaşacak. Başarılı boksörün antrenörü Ulli Wegner, "Büyük bir dövüş olacak" diye konuştu. 

Sivriselvi tam not aldı 

TÜRKİYE Kupası 3. kademe müsabakalarında görev yapan hakemlerin aldıkları notlar açıklandı. En yüksek not Fenerbahçe - Ankaragücü maçı hakemi Hakan Sivriselvi'ye 8.4 çıkarken, en düşük notu Beşiktaş - Konyaspor maçının hakemi Yunus Yıldırım 7.7 aldı. 

Madalyası geldi 

ATİNA'DA çekiç atmada, Macar Adrian Annus'un dopingli çıkmasıyla bronza hak kazanan Eşref Apak madalyasına bugün kavuşacak. Uluslararası müsabakalarda dereceye girenlere toplam 10.5 trilyon tutarındaki ödülün dağıtılacağı Ankara'daki törende Apak, madalyasını TMOK Başkanı Togay Bayatlı'nın elinden alacak. 

Olimpik kent 

ANKARA Pursaklar Belediyesi, semt sakini olan olimpiyat madalyalı dört sporcuyu onurlandırdı. Atina'da 2 altın ve 2 bronz madalyayla dönen atlet Eşref Apak, halterciler Halil Mutlu, Taner Sağır ve Sedat Artuç'un isimleri, evlerinin bulunduğu sokaklara verildi. 

Potada bugün 

FIBA Avrupa Ligi 
B GRUBU 
Akatlar Salonu 
20.30 Beşiktaş - Ionikos Yunanistan 
C GRUBU 
Ra'anana - İsrail 
19.30 B.Hasharon - Tuborg Pilsener 

Filede bugün 

Haldun Alagaş Spor Salonu 
Şampiyonlar Ligi 
Haldun Alagaş Spor Salonu 
15.00 Beşiktaş - Tenerife İspanya 
İspanya - Las Palmas 
19.30 Hotel Cantur - V.Güneş Sigorta 


</TEXT>
</DOC>
