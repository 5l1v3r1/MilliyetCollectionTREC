<DOC>
<DOCNO> 330767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy19.html </URL>
<DATE> 2005/04/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Talim Terbiye Kurulu Başkanı için soruşturma izni... 
</HEADLINE>
<TEXT>

     Danıştay, Milli Eğitim Bakanlığı Talim Terbiye Kurulu Başkanı Ziya Selçuk ve 6 bürokrat hakkında 7 konuda soruşturma izni verilmemesine ilişkin karara yapılan itirazı kısmen kabul etti. Yüksek Mahkeme, Selçuk ve 6 bürokrat hakkında 4 eylemden soruşturma yapılmasını kararlaştırdı. 
     Alınan bilgiye göre, Eğitim-Sen Selçuk ve Talim ve Terbiye Kurulu Başkan Yardımcısı Veli Kılıç, Daire başkanları Abdulvahap Özpolat ve Namık Sönmez, Şube Müdürü Fuat Tamam, Öğretim Materyallerini Geliştirme İnceleme Merkezi Müdürü Hasan Uslu ve Eğitim Araştırmaları Merkezi Müdürlüğü Başyardımcısı Ünal Özmen hakkında, 4483 sayılı Memurlar ve Diğer Kamu Görevlilerinin Yargılanması Hakkında Yasa uyarınca 7 ayrı eylem dolayısıyla şikayette bulundu. 
     Şikayeti inceleyen Milli Eğitim Bakanlığı, bürokratlar hakkında soruşturma izni vermedi. Şikayetçi, Eğitim-Sen bu karara itiraz ederek kaldırılmasını istedi. 
     İstemi görüşen Danıştay 1. Dairesi, şikayet konusu 7 eylemden 3'ünü ''hazırlık soruşturması yapılmasını gerektirecek nitelikte bulmayarak'' bu eylemler nedeniyle soruşturma izni verilmemesine yapılan itirazı reddetti. 
     
     SORUŞTURULACAK EYLEMLER 
     Selçuk, Kılıç, Özpolat, Tamam ve Uslu'nun ''Eğitim Araçları İnceleme Yönetmeliği'nin 20. maddesine göre uygunluk kararı kaldırılan eğitim araçlarının yazar ve yayınevlerine ait diğer eğitim araçlarının 2 yıl süre ile incelemeye alınmaması hükmüne aykırı davranmak'' eyleminden soruşturulmasına karar veren Daire, Özpolat, Sönmez, Uslu ve Özmen'in, ''Eğitim araçlarının 3 yerine 2 alan uzmanı tarafından komisyon halinde incelenmesini sağlayarak inceleme yöntemine aykırı davranmak'' eyleminden soruşturulması gerektiğine karar verdi. 
     1. Daire, Uslu ve Özpolat'ın ''40 eğitim aracı incelenmediği halde incelenmiş gibi işlem yapılarak uygunluk kararı verilmesini sağlamak, mevzuatta belirlenen inceleme süresine uyulmadan uygun görüş verilmesi için komisyondaki öğretmenlere baskı yapmak, görevlerini gereği gibi yapmalarına engel olmak'' eyleminden de soruşturulmasını kararlaştırdı. 
     Danıştay 1. Dairesi, Selçuk, Kılıç, Özpolat ve Uslu'nun ''yabancı dil ağırlıklı liselerde ders kitabı olarak okutulan ithal ve pahalı yabancı dil kitaplarının Bakanlıkça bastırılmayıp öğrencilerin bu kitapları pahalı almasına neden olmak'' eyleminin de hazırlık soruşturması yapılmasını gerektirecek nitelikte gördü. 
     Danıştay'ın kararı kesin olduğu için soruşturmayı yapacak olan Ankara Cumhuriyet Başsavcılığı, takipsizlik kararı verebileceği gibi dava da açabilecek. 
     
</TEXT>
</DOC>
