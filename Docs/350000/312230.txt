<DOC>
<DOCNO> 312230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/spor/axspo02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fabiano'dan yaylım ateş 
</HEADLINE>
<TEXT>


Fenerbahçe'den ayrılırken kimseye kırgın olmadığını savunan Brezilyalı oyuncu, ülkesinde Daum'u topa tuttu. Fabiano, Alman teknik adamın kendisini çok sevdiği kulübünden kopardığını söyledi 

MEHMET ÇİFTÇİ 


Suçlamada bulundu 
SARI - Lacivertli kulüpte Anelka'nın transferinin ardından sözleşmesi feshedilen Fabiano, Teknik Direktör Christoph Daum'a sert eleştirilerde bulundu. Biletinin kesilmesinin ardından huzurlu bir şekilde ayrıldığını belirten Brezilyalı oyuncu, ülkesinde ise açtı ağzını, yumdu gözünü. Fabiano, devlet haber ajansı Agencia Estado'ya yaptığı açıklamada, Daum'un kendisini takımdan uzaklaştırmak için sürekli aleyhine çalıştığını iddia etti. 

"Kurban bendim" 
FENERBAHÇE'YE geldiği günden bu yana Daum'un kendisine hiç ısınamadığını ve gönderilmesi için sürekli yönetime rapor verdiğini savunan Fabiano, Anelka imza atmadan bir hafta önce kendisine takımla ilişkisinin kesileceği mesajının da iletildiğini söyledi. Brezilyalı, "Ancak asıl kurban bendim. Daum beni seçmişti ve kararını yürürlüğe koydu. Evim olan Türkiye ve Fenerbahçe'de futbol hayatımı sürdürmeme engel oldu. Umarım tekrar dönerim" dedi. 

Anelka'ya tavsiyeler 

YUSUF KOBAL 

"Mutlu olursun" 
DAUM, yıldız transfer Anelka'ya Türkiye'nin futbola bakışını özetleyip, Fenerbahçe hakkında da bilgi verdi. Tecrübeli hoca, Anelka'dan eleştiriler için şimdiden hazır olmasını isterken, "Uyum içinde çalışırsak her şeyi başarırız. Türkler'e bir adım atarsan, on adım gelirler. Burada mutlu olursun. İstanbul, dünyanın en güzel şehirlerinden biri" dedi. 

"Yalnız değilsin" 
KENDİSİNE her konuda destek verileceğini kaydeden Daum, "Burada asla tek başına kalmayacaksın. Sana yardım eli uzatan çok olacak" ifadelerini kullandı. Takımın genç ve kaliteli isimlerden kurulduğunun da altını çizen Fenerbahçe Teknik Direktörü, "Arkadaşlarına sıcak yaklaşırsan, seni kucaklarlar" tavsiyesinde de bulundu. 

Luciano yok, Aurelio var 

SAMSUNSPOR karşılaşması öncesi sakat futbolcular Fenerbahçe'de endişeye yol açarken, Aurelio'nun oynayabilecek durumda oluşu teknik heyeti biraz olsun rahatlattı. Dün yapılan kontroller sonrası Aurelio'nun ayak bileğinde kas zedelenmesi tespit edilirken, bu durumun forma giymesine engel teşkil etmediği bildirildi. 
RİZE maçında sakatlanan Luciano'nun yanı sıra tedavisi süren Hooijdonk da Samsun'a götürülmeyecek. Servet'te ise problem bulunmuyor. Anelka da, ikinci yarının ilk deplasmanında yerini alacak. Bu arada Fransa'nın hocası Raimond Domenech, Anelka'ya son aday kadroda da yer vermedi. Fenerbahçe bugün öğleden sonra Samsun'a uçacak. 

Pierre sorgusu 

TEKNİK Direktör Daum, Hollandalı yıldızın sağlığı hakkında doktorlardan detaylı bir rapor istedi. Samsunspor maçından sonra Hooijdonk'un durumunu değerlendirecek olan Alman hoca, gelecek rapor doğrultusunda bu oyuncuyu takım ile birlikte antrenmana çıkarmak için harekete geçti. Hooijdonk, Samandıra'da fizyoterapistler eşliğinde çalışıyor. 

Sağlam gözdağı 

SAMSUNSPOR Teknik Direktörü Ertuğrul Sağlam, cumartesi evinde ağırlayacakları Fenerbahçe'den çekinmediklerini söyledi. Genç teknik adam, "Kupadaki Gaziantep ve ligdeki Ankaragücü maçlarında gücümüzü göstedik. Geçen yıl 3-0 yenmiştik. Yine kazanmak istiyoruz. Biz değil, onlar önlem alsın" dedi. Dünkü çalışmaya sakat Ayari ve Ergin katılmadı. 


</TEXT>
</DOC>
