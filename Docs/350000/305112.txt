<DOC>
<DOCNO> 305112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko28.html </URL>
<DATE> 2005/01/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Volkswagen, 2004'te 5 milyonun üzerinde araç sattı... 
</HEADLINE>
<TEXT>

     Alman otomotiv üreticisi Volkswagen grubu, geçen yıl toplam araç satışını yüzde 1,3 artışla 5 milyon 79 bine yükseltti. 
     Volkswagen'den yapılan açıklamada, grubun ana markası Volkswagen'in satışlarının geçen yıl yüzde 0,3 düşüşle 3 milyon 64 bine inmesine rağmen diğer markaların iyi performansıyla satılan toplam araç sayısının bir önceki yıla göre artırılabildiği kaydedildi. 
     Buna göre, geçen yıl grubun Çek Cumhuriyeti'nde kurulu Skoda markasının satışları yüzde 0,4 artışla 452 bine ulaşırken, İspanya'da kurulu Seat markasının satışları yüzde 3,9 düşüşle 442 bine geriledi. 
     Ticari araç kısmında geçen yıl yüzde 29'luk satış artışıyla 333 bine ulaşan Volkswagen'in Bentley ve Lamborghini gibi lüks markaları da satış patlaması yaşadı. 
     Bentley'in satışları 2004'te 6 kat artışla 6 bine ulaşırken Lamborghini'de yüzde 22 artışla bin 600 teslimat gerçekleştirildi. 
     Volkswagen'in üst kesime hitap eden BMW ve Mercedes'le rekabet eden Audi markasının satışlarında ise yüzde 1,2'lik artış kaydedildi. Markanın geçen yıl toplam satış rakamı 779 bin 441 oldu. 
     Euronun güçlenmesi nedeniyle zor bir yılı geride bırakan Volkswagen, yeni modellerle bu yıl daha iyi satış rakamlarına ulaşmayı hedefliyor. 
     
</TEXT>
</DOC>
