<DOC>
<DOCNO> 335760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/axspo01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hesabımız var' 
</HEADLINE>
<TEXT>


Rıza Çalımbay, Konyaspor'a gözdağı verdi, "Bizi hem kupadan elediler hem ligde puan kaybettirdiler. Derbi maçının ciddiyetiyle sahaya çıkacağız" dedi 

SÜLEYMAN HATISARU 


Beşiktaş Teknik Direktörü Rıza Çalımbay, Konyaspor maçına büyük önem verdiklerini belirterek iddialı açıklamalar yaptı. Ümraniye Tesisleri'nde basın toplantısı düzenleyen Çalımbay, Fenerbahçe galibiyetinin daha büyük değer taşıması için Konya'yı yenmeleri gerektiğini vurguladı. 
Tecrübeli teknik adam, "Konya maçı bizim için en kritik maç. Beşiktaş'ı hem kupadan elediler, hem de ligde berabere kalarak puan kaybettirdiler. Çok zor maç olacak. Kazandığımız taktirde Fenerbahçe maçının anlamı daha büyük olacak. Herkesin ayağını yere basması lazım. Futbolcularımla konuştum, hepsi bunun bilincinde. Aynı Fenerbahçe derbisindeki gibi ciddiyet ve disiplin içinde Konyaspor karşısına çıkacağız" ifadesini kullandı. 
Rıza Çalımbay derbi maçta açılan pankartın kendisi ve ailesini rahatsız ettiğini de belirterek konunun artık kapatılmasını istedi. Siyah - Beyazlı teknik adam, "Fenerbahçe camiası ve kamuoyu olayla ilgili en güzel yanıtı verdi. Ben ailem ve babamla her zaman gurur duydum. Öyle 3-4 kişinin yaptığı bir işi camiaya mal etmek yanlış olur. Benim Fenerbahçe'ye saygım sonsuzdur. Fenerbahçeli taraftarlar benim de taraftarım sayılır" diye konuştu. 

Kartal'da iki eksik 

Beşiktaş tek idmanla Konyaspor maçı hazırlıklarını sürdürdü. Sakatlıkları olan Ahmet Yıldırım ve Ali Güneş koşu yaptı. İki futbolcunun Konyaspor maçında forma giyemeyecekleri bildirildi. Dizinde ağrı olan Ahmet Dursun da koşuyla yetindi. Teknik Direktör Rıza Çalımbay topla yapılan çalışmaların ardından futbolcularına çift kale maç oynattı. Bu arada Galatasaray - Trabzon maçını tribünden izleyen Çalımbay, "Fenerbahçe - Denizli maçını da seyredecek misiniz " şeklindeki bir soruyu, "Kadıköy'den alacağımı aldım" diye yanıtladı. 

Örnek organ bağışı 

CENGİZ MALGIR 

Beşiktaş Kulübü ile Memorial Hastanesi tarafından başlatılan kampanya kapsamında Siyah - Beyazlı yönetici Murat Ürünsak ile kaleci Ramazan, organ bağışında bulundu. Memorial Hastanesi'ne giderek Ramazan'la birlikte belgeleri imzalayan Ürünsak, "Umarım tüm camiamız bu kampanyaya ilgi gösterir. Bu ilk adım olur ve gerisi de gelir" dedi. 

Pancu'dan imza günü 

Fenerbahçe derbisinde kırmızı kart gören kaleci Cordoba'nın yerine son 18 dakikada kaleyi koruyup yaptığı kritik kurtarışlarla 4-3'lük tarihi galibiyette büyük pay sahibi olan Daniel Pancu bugün taraftarlarla buluşacak. Rumen futbolcu, saat 11.30'da İnönü Stadı BJK Store'da dün piyasaya çıkarılan, "Kadıköy Panteri" tişörtlerini imzalayacak. 

Sambacı dayanışması 

UĞRAŞ ÖZYURT 

Brezilyalı minikler, Danone'nin "Gülümseyen Gelecek Sosyal Sorumluluk Projeleri" kapsamında düzenlediği turnuva için İstanbul'a geldi. Çilekli Tesisleri'ndeki turnuvada Beşiktaş, Fenerbahçe, Galatasaray ve Trabzonspor minikleri karşılaşıyor. Beşiktaşlı Ronaldo ve Galatasaraylı Conceiçao tesislere giderek minik vatandaşlarıyla buluştu. 


</TEXT>
</DOC>
