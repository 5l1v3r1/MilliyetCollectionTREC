<DOC>
<DOCNO> 310894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/yasam/yas02.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütçü ofsayta düştü 
</HEADLINE>
<TEXT>


Manisa'da ikinci futbol ligi maçı oynanırken ceza sahasına zorunlu iniş yapan yamaç paraşütçüsü, hakem ve futbolcuları şaşırttı. Karşılaşma bir dakika durdu 

M. HAKKI ÖZBAYIR Manisa 

VESTEL Manisaspor - Bursaspor karşılaşması sırasında stadın üzerinde beliren bir yamaç paraşütçüsü, ceza sahasının üzerine zorunlu iniş yaptı. Manisa 19 Mayıs Stadı'nda oynanan İkinci Lig A Kategorisi karşılaşmasının hakemi Metin Tokat ve futbolcular, bu sırada büyük şaşkınlık yaşadı. Paraşütü toplayan Alper Galip Bülbül 30 , maçın bir dakika durmasına neden oldu. 
VESTEL'DE mühendis olan Bülbül'le iki arkadaşı, Spil Dağı'ndan yamaç paraşütüyle atlamıştı. Ancak ters rüzgar nedeniyle kontrolü kaybeden üç arkadaş kente doğru sürüklendi. Arkadaşları stadın yanındaki antrenman sahasına yönelirken, Bülbül sahaya inmek zorunda kaldı. Bülbül, "Kendimi ve çevreyi riske atmamak için, en uygun yer olan stadyumdu" dedi. 



</TEXT>
</DOC>
