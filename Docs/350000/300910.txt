<DOC>
<DOCNO> 300910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo12.html </URL>
<DATE> 2004/12/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gaziantepspor, İnegölspor'dan Gökhan Güleç'i transfer etti 
</HEADLINE>
<TEXT>

     Gaziantepspor, Türkiye İkinci Futbol Ligi B Kategorisi ekiplerinden İnegölspor'un ümit milli oyuncusu Gökhan Güleç'i renklerine bağladı. 
     Gaziantepspor Celal Doğan Tesisleri'nde düzenlenen imza törenine kulüp genel menajeri Ali Doğan ile altyapı sorumlusu Mehmet Özsayacı katıldı. 
     Doğan, kulübüyle sözleşmesi devam eden forvet mevkii oyuncusu Gökhan ile her konuda anlaştıklarını, genç ve ümit vaat eden futbolcu ile 5 yıllık sözleşme yapacaklarını söyledi. 
     Doğan, ilk yarıda bekleneni veremediklerini, ancak ikinci yarıya bambaşka bir takımla gireceklerini belirterek, ''Yönetim kurulumuz ve teknik direktörümüz Nurullah Sağlam'ın direktifleri doğrultusunda kadroyu daha da güçlendirmek için çalışmalar yapıyoruz. Transfer çalışmalarımız sürecek'' dedi. 
     Genç oyuncu Gökhan ise Gaziantepspor gibi altyapıya önem verin, Türk futboluna gençleri kazandıran kulübe geldiği için çok mutlu olduğunu söyledi. Gökhan, ''Burada olmaktan dolayı mutluyum. Amacım, en kısa zamanda kendimi ispatlayıp forma almak'' diye konuştu. 
     Kırmızı-siyahlı formayı giyen Gökhan, daha sonra kendini 5 yıllığına Gaziantepsporlu yapan mukaveleyi imzaladı. 
     
</TEXT>
</DOC>
