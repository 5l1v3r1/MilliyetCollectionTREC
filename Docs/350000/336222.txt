<DOC>
<DOCNO> 336222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo12.html </URL>
<DATE> 2005/04/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tahkim Kurulu'ndan Gökdeniz'e af çıkmadı... 
</HEADLINE>
<TEXT>

     Futbol Federasyonu Tahkim Kurulu, Trabzonsporlu futbolcu Gökdeniz Karadeniz'e verilen 2 maçlık cezayı onadı. 
     Federasyonun Levent'teki binasında bu sabah sadece Gökdeniz'in dosyasını görüşmek üzere olağanüstü toplanan Kurul, Profesyonel Futbol Disiplin Kurulu'nun PFDK 2 maçlık cezasında indirime gitmedi. 
     Diyarbakırspor maçında seyirciye yönelik centilmenlik dışı hareketleri nedeniyle gördüğü kırmızı kartın ardından 2 maç ceza alan Gökdeniz, Türkiye Kupası'ndaki Galatasaray maçının ardından, takımının yarın ligde Ankaragücü ile yapacağı maçta da forma giyemeyecek. 
     
     "TAHRİK UNSURU, OYUNCULARIMIZ İÇİN GÖZÖNÜNDE BULUNDURULMAMIŞTIR" 

     Trabzonspor Basın Sözcüsü İbrahim Şahin, "Rakip oyunculara verilen cezalarda dikkate alınan tahrik unsuru, oyuncularımız için gözönünde bulundurulmamıştır" dedi. 
     Şahin, Tahkim Kurulu'nun Gökdeniz'e verilen 2 maç cezayı onamasıyla ilgili AA muhabirine yaptığı açıklamada, Tahkim Kurulu ile Ceza Kurulu'nun ilk defa bu federasyon döneminde Trabzonsporlu oyunculara verilen cezalar konusunda anlaştıklarını savundu. 
     Tahkim Kurulu'nun daha önce Ceza Kurulu'nun verdiği cezalarda indirime gittiğini ifade eden Şahin, "Oyuncularımıza verilecek cezalarda tahrik unsurunun değerlendirmeye alınmasını istemiştik. Ancak rakip oyunculara verilen cezalarda dikkate alınan tahrik unsuru, oyuncularımız için hiçbir şekilde gözönünde bulundurulmamıştır. Söz konusu kurulların bu uygulamaları bizi hayrete düşürmekte ve üzmektedir. Bu değerli kurullarımızın uygulamaları, önümüzdeki dönemlerde kulübümüz tarafından çok dikkatle izlenecektir" dedi. 
     Türk futbolundaki çifte standardın ortadan kaldırılmasının bizzat federasyonun ve kurullarının uygulamalarıyla mümkün olabileceğini iddia eden Şahin, "Trabzonspor'un Türk futboluna ve sağduyulu futbolseverlere borcu olan bilinçli ve onurlu mücadelesi artarak devam edecektir. Bundan kimsenin kuşkusu olmasın" diye konuştu. 
     
</TEXT>
</DOC>
