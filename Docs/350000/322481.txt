<DOC>
<DOCNO> 322481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun50.html </URL>
<DATE> 2005/03/10/ </DATE>
<TIME> 23.01 </TIME>
<AUTHOR>  </AUTHOR>
<HEADLINE>
Musul'da bir camide patlama 47 ölü 
</HEADLINE>
<TEXT>

     Irak'ın Musul kentinde, Şiilere ait bir camide düzenlenen intihar saldırısında ölenlerin sayısı 47'ye yükseldi. 
     Hastane kaynaklarına göre, kentin doğusunda bulunan Tamim mahallesindeki Sadrain camisine düzenlenen intihar saldırısında 47 kişi öldü, 90 kişi de yaralandı. Ölü sayısının artmasından endişe ediliyor. 
     Saldırının Şii lider Mukteda Sadr'a bağlı hareketin liderlerinden birinin cenaze töreni sırasında, caminin hemen yanındaki avluda düzenlendiği belirtildi. 
     Sünnilerin Musul'daki Ulema Komitesi saldırıyı kınadı ve halka hastanelere giderek kan bağışında bulunulması çağrısı yaptı. 
     
     IRAK'TAN DÖNEN 7 POLONYALI YOLSUZLUKTAN TUTUKLANDI 

     Öte yandan, Irak'ta görevli 5 Polonyalı subay ve 2 sivilin, ülkenin yeniden inşası kapsamındaki ihalelerde yolsuzluk yaptıkları gerekçesiyle tutuklandıkları bildirildi. 
     Albay Edward Jaroszuk, TVN-24 televizyonuna yaptığı açıklamada, ordu için çalışan 5 subay ve 2 sivilin rüşvet aldıkları gerekçesiyle tutuklandığını kaydetti. 
     Bu arada Zycie Warszawy gazetesi, şubat ayı sonunda tutuklanan Polonyalıların üzerinde Irak'tan döndüklerinde yüklü miktarda para bulunduğunu yazdı. 
     
</TEXT>
</DOC>
