<DOC>
<DOCNO> 321059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo24.html </URL>
<DATE> 2005/03/05/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Hagi "Hakem maçı erkekçe oynatmak istedi" 
</HEADLINE>
<TEXT>

     Galatasaray Teknik Direktörü Gheorghe Hagi, Beşiktaş gibi agresif ve son maçlarını sürekli kazanan bir takıma karşı galibiyet aldıklarını belirterek, ''Hayatımın en mutlu gecelerinden birini yaşıyorum'' dedi. 
     Hagi, maçtan sonra düzenlediği basın toplantısında, zor bir hafta geçirdiklerini ifade ederek, şöyle konuştu 
     ''3 maçımız da çok zorlu geçti. Formda olan hemen hemen bütün maçları kazanan takıma karşı oynadık. Mücadele eden, çok agresif oynayan bir takımla karşılaştık. Böyle bir takıma karşı galibiyet elde ettiğimiz için mutluyum. Oyuncularımız olağanüstü bir maç çıkardılar, koştular, sabırlı oldular, topu çok güzel koşturdular. Beşiktaş, bizim kaleye yakın yerde agresif pres yapmayı düşünüyordu. Tabii ki biz bu presten kurtulup kendi oyunumuzu oynadık. Hayatımın en mutlu gecelerinden birisini yaşadım. Sevinmek istiyorum.'' Oyuncularını sahada gösterdikleri mücadele ve akıllı oynadıkları için tebrik eden Rumen teknik direktör, Ribery'nin çok iyi bir maç oynadığını da söyledi. Fransız futbolcunun durumunun iyi olduğunu kaydeden Hagi, ''Soyunma odasında o da mutluydu. Aferin ona'' dedi. 
     
     ''HAKEM ERKEKÇE OYNATMAYA ÇALIŞTI'' 
     Maçın hakemi Fırat Aydınus ile ilgili bir soruyu yanıtlayan Gheorghe Hagi, ''Bu akşam o kadar mutluyum ki sadece bu galibiyeti düşünmek istiyorum'' diyerek, hakeme övgüde bulundu. 
     Rumen çalıştırıcı, sahada genç bir hakemin bulunduğunu kaydederek, ''Öğrendiğimiz kadarıyla sahadaki oyunu erkekçe oynatmaya çalıştı. Bana göre çok iyi bir maç çıkardı. Türkiye'nin en iyi hakemlerinden birisi olduğunu öğrendim'' diye konuştu. 
     Maç oynandığı sırada saha kenarında sürekli olarak tepki göstermesini de ''Ben böyleyim'' diyerek açıklayan Hagi, ''Ben oyunu bu şekilde yaşıyorum, beni bu davranışlarımla beş yılda tanıdınız, hiç değişmedim. Maçları bir basketbol antrenörü gibi yönetip, oyunu yaşıyorum'' şeklinde konuştu. 
     
     HAGİ'NİN ESPRİSİ... 
     Basın toplantısına başlamadan önce önünde bulunan bir mikrofon yere düşünce Hagi, gülerek ''Korktum'' dedi. Hagi, daha sonra mikrofonun üzerinde ''Beşiktaş TV'' logosu görünce, ''Bakın bakın Beşiktaş'' diye espri yaptı. 
     Galatasaray teknik direktörü, oyuncularına yarın izin verirken, sarı-kırmızılılar İstanbulspor ile oynayacakları lig maçının hazırlıklarına pazartesi akşam yapacağı idmanla başlayacak. 
     
     ''SAHADA FUTBOL OYNAYAN BİR TAKIM VARDI'' 
     Gheorghe Hagi, maçtan sonra yayıncı kuruluşun naklen yayınında yaptığı açıklamada, takımını kastederek ''sahada futbol oynayan sadece bir takımın'' olduğunu söyledi. 
     Böyle bir galibiyete ihtiyaçları olduğunu belirten Hagi, derbiyi kazanarak şampiyonluk yarışından da kopmadıklarını gösterdiklerini ifade etti. 
     
</TEXT>
</DOC>
