<DOC>
<DOCNO> 319087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur11.html </URL>
<DATE> 2005/02/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hamileliğini gizleyip gittiği hacda doğum yaptı 
</HEADLINE>
<TEXT>

     Muhammet KAÇAR DHA 

      TRABZON'un Of İlçesi'nde yaşayan 8 aylık hamile 44 yaşındaki Kadriye Terzioğlu, sağlık koşulları uygun olmadığı, uçak yolculuğuna izin verilmeyeceğini düşünerek, hamileliğini çarşaf giyip gizleyerek hacca gitti. Kutsal ziyaret sırasında Medine'de sezaryenle doğum yapan Terzioğlu'nun dünyaya getirdiği kız bebeğe Medine' adı verildi. Rize Müftüsü Zeki Sayar, doktor kontrolüne rağmen hamile bir kadının hac ziyaretine giderek, doğum yaptığını ilk kez duyduğunu belirtirken, "Bu uygun değil'' dedi. 
     Geçen yıl hacca gitmek isteyen ancak, kurada isimleri çıkmadığı için gidemeyen 3 çocuk annesi Kadriye Terzioğlu ve kardeşi Tayyip Tellioğlu, bu yıl Of İlçe Müftülüğü'ne yeniden başvurdu. Kadriye Terzioğlu ve kardeşi, kurada adları çıkınca, ikinci kafileyle hacca gitmeye hak kazandı. 8 aylık hamile olan Kadriye Terzioğlu'nun hac sırasında doğum yapacağı hesaplandı. Hacı olmak, hem de dördüncü çocuğunu kutsal topraklarda dünyaya getirmekte kararlı olan Kadriye Terzioğlu, hamileliğini gizleyerek hac için gerekli işlemleri yaptırdı. Günlük giydiği çarşaf sayesinde hamile olduğu anlaşılmayan Kadriye Terzioğlu, kardeşi Tayyip Tellioğlu ile birlikte 10 Ocak'ta Trabzon havalimanından uçağa binerek, İntra Turizm firmasının hacca götürdüğü kafileyle Mekke'ye uçtu. Havalimanındaki kontroller sırasında da çarşaflı olduğu için Kadriye Terzioğlu'nun hamileliği farkedilmedi. 
     
     MEDİNE'DE DOĞUM YAPTI 
     Mekke'de hac vazifesini yerine getiren Kadriye Terzioğlu, daha sonra kafileyle birlikte Medine'ye geçti. Doğum sancıları tutan ve kardeşi Tayyip Tellioğlu tarafından 19 Şubat'ta hastaneye kaldırılan Terzioğlu, sezaryenle bir kız bebek dünyaya getirdi. Bebeğe Medine' adı verildi. Terzioğlu'nun da dahil olduğu kafile 22 Şubat'ta Türkiye'ye döndü. 
     Kadriye Terzioğlu, hamileliği nedeniyle kutsal ziyarette sıkıntı çekeceğini bildiğini belirterek, "Her şeyi göze alarak hacca gittim. Çarşaf giydiğim için hamile olduğumu kimse anlamadı. Giderken zorluk yaşamadık. Bebeğimi de kutsal topraklarda dünyaya getirdiğim için mutluyum'' dedi. 
     İnşaat ustalığı yapan baba Ali Terzioğlu ise, "Arkadaşlarım benimle küçük hacı babası oldun' diye şakalaşıyorlar. Bebeği merak edenler çok fazla. Eşim geçen yıl gidecekti fakat nasip olmadı. Hayırlısı böyleymiş'' diye konuştu. Kadriye Terzioğlu'na hacda eşlik eden kardeşi Tayyip Tellioğlu ise, "Bebeği Arabistan Hac Bakanlığı'na müracaat ederek Arabistan nüfusuna kaydettirdim. Türkiye'de de kayıt yaptıracağız. Çifte vatandaşlığı olacak'' dedi. 
     
     MÜFTÜ UYGUN DEĞİL 
     Rize Müftüsü Zeki Sayar, hamile bir kadının hacda doğum yaptığını ilk kez duyduğunu belirterek şunları söyledi 
     "Hacca gidecek olanlar müracaat ettiklerinde, görülür hastalıkları varsa veya beyanda bulunurlarsa kendilerinden doktor raporu isteriz. Eğer bu kadın hamile olduğunu söylese ondan da doktor raporu istenecekti. Hiçbir doktor, doğumuna 1 ay kalmış kadına Arabistan'a gidebilir' raporu vermez. Ayrıca, doğumu yaklaşan kadınların, ibadetlerini etkileyecek bazı özel durumları olabilir. Bu nedenle hacca gitmeleri uygun değildir. Çocuğunu orada dünyaya getirmek istemiş olabilir ama bunun bir önemi yok. Çünkü çocuk doğduğunda müslümandır ve doğduğu yer neresi olursa olsun bir önemi yoktur.'' 
     
</TEXT>
</DOC>
