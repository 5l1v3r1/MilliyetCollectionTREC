<DOC>
<DOCNO> 333931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/idiz.html </URL>
<DATE> 2005/04/16/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Kıbrıs'ta tarihi nöbet değişimi 
</HEADLINE>
<TEXT>


Yarın yapılacak cumhurbaşkanlığı seçimleriyle KKTC'de bir ilk yaşanacak. Kuzey Kıbrıs'ta bugüne kadar çok sayıda hükümet gelip geçti. Ancak, gerçek anlamda bir "iktidar değişimi" görülmedi. Bu seçimlerle birlikte işte bu durum değişiyor. İktidar, vizyonu özde sosyal demokrat olan kesime geçiyor. Bunun Kıbrıslı Türkler için anlamı çok büyük. Zira 30 yıldır yaşadıkları ve artık adeta klostrofobik bir hal almış bulunan uluslararası yalnızlıklarından bu kez bu vizyon ile kurtulmaya çalışacaklar. 

En doğal hakkı 
Cumhurbaşkanı Rauf Denktaş, gelecek için kaygılarını bu günlerde açıkça dile getiriyor. Bundan böyle getirmeye devam edeceğini de söylüyor. Bu da tarihe mal olmuş önemli kişiliği de hesaba katılacak olursa, kendisinin en doğal demokratik hakkıdır. Bunu yaparken, özellikle Türkiye'de, çok sayıda yandaş toplayacağı da kesin. Ancak Sayın Denktaş'ın gözlüklerinden bakanların yanıtlamaları gereken çok ciddi bir soru var. 
Kıbrıslı Türkler, bir değil, tam üç kez sandık başına giderek gelecek için beklentilerini ortaya koydular. İki genel seçim ve bir referandumla bu tercihin hangi yönde olduğunu gösterdiler. Yarınki seçimlerle de aynısını dördüncü kez yapmaları bekleniyor. Peki, arada ne oldu da 30 yıldır halkın tercihi olan bir erk, Kıbrıslı Türklerce artık benimsenmiyor Ne oldu da, tarihi bir şahsiyet olmasına karşın, Sayın Denktaş artık halkı tarafından Kıbrıs'ta çözümü sağlayacak kişi olarak görülmüyor 

Ciddi bir kopuş var 
"AB üyeliği masallarıyla kandırılmış olmak" bu olguyu gerçekten açıklamaya yetiyor mu Son derece bilinçli olan Kıbrıslı Türkleri aslında "aşağılama" anlamına gelen bu tür tartışmalı argümanlarla durumu anlamaya çalışırsak, galiba işin püf noktasını kaçırırız. KKTC'de bugün bir gerçek varsa, o da Kuzey Kıbrıs'ta halk ile iktidarı elinde bugüne kadar tutmuş olan kesim arasında ciddi bir kopuşun ortaya çıkmış olmasıdır. Üstelik bu öyle bir kopuş ki bunun üstesinden Türkiye'deki milliyetçi duygulara hitap ederek gelinemez. Burada tekrar kazanılması gereken Kıbrıslı Türklerdir. 
Bunu başarmaya şu anda en yakın duran kişi ise Başbakan Mehmet Ali Talat görünüyor. Ankara'da son 30 yıl zarfında Kıbrıs konusunda oluşmuş bulunan egemen erkin anlaması gereken şey de herhalde bu. Başka bir şekilde ifade edilecek olursa, Türkiye'nin Kıbrıs politikasını uluslararası düzeyde "yasal" tutacak olan şey, Kıbrıslı Türklerin demokratik arzularına Türkiye tarafından verilen kulak olacaktır. 

Talat'ın işi zor 
Talat işte bunu yapmaya çalışmak üzere dümeni şimdi eline geçiriyor. İşinin hiç de kolay olmayacağı kesin. Bir yandan, Annan süreci sayesinde, "uzlaşmazlığın" sembolü haline gelmiş olan aşırı milliyetçi Papadopulos yönetimi, diğer yandan ise Kıbrıslı Türklere verdiği sözleri tutmakta kaypak davranan AB'nin varlığı işini elbette ki daha da zorlaştırıyor. Ancak burada karşılaşılan zorluklara yanıt, bugüne kadar bir sonuç getirmemiş olan ve Kıbrıslı Türkleri yabancılaştırmış bulunan yaklaşımlara dönmek olmasa gerek. 
Zaten, hem Başbakan Talat hem de Başbakan Erdoğan, buradaki zorlukların aşılması için ileriye doğru "proaktif zorlamalarda" bulunmanın şart olduğunu biliyorlar. Bunun, Annan Planı sürecinde Türk tarafı adına kazanılmış olan siyasi puanları da devreye sokarak, nasıl bir şekil alacağını önümüzdeki günlerde daha büyük bir netlikle göreceğiz. Zaten Talat'ın da bu konuda eşgüdüm sağlamak amacıyla, "cumhurbaşkanı" ve "başmüzakereci" sıfatlarıyla kısa bir süre sonra Ankara'ya gelmesi bekleniyor. Tarihi bir değişimin eşiğinde olan KKTC'yi gerçekten önemli ve zorlu olan günler bekliyor. 



</TEXT>
</DOC>
