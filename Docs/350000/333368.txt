<DOC>
<DOCNO> 333368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy17.html </URL>
<DATE> 2005/04/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ulaştırma Bakanı Telekom'un satışı konusunda endişeye gerek yok 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un satışı konusunda yabancı sermayeyle ilgili tartışmalarla ilgili olarak, ''Telekom'un satışı konusunda endişeye mahal yoktur. Kim olursa olsun, bu ülkede yatırım yapan, ekonomiye katkı sağlayan, insanımızın refahına katkıda bulunan herkes hoş geldi, sefa geldi. Önüne kırmızı halı sereriz'' dedi. 
     Bakan Yıldırım, Telekom Dünyası Dergisi'nce Grand Eras Erciyes Otel'de düzenlenen ''Bilgi Toplumuna Doğru İletişim Teknolojileri'' konulu sempozyumun açılışında, telekomünikasyon sektöründe yabancı sermayenin artmasıyla ilgili tartışmalar konusunda, bilginin sınır tanımadığını, bilgiyi yurtdışından getirmek isteyenler ile yurtdışına götürmek isteyenlere engel olunamayacağını ifade etti. 
     Bilgiye karşı koymak yerine bilgiyle donanmak gerektiğini kaydeden Yıldırım, şöyle konuştu 
     ''Telekom'un satışı konusunda endişeye mahal yoktur. Kim olursa olsun, bu ülkede yatırım yapan, ekonomiye katkı sağlayan, insanımızın refahına katkıda bulunan herkes hoş geldi, sefa geldi. Önüne kırmızı halı sereriz. Bu konuda altyapısını tamamlayan ülkelerde dünyanın her tarafından firmalar yatırım yapıyor. Türk Telekom köklü bir kuruluş olmasına rağmen, kamu sistemi içinde bilgi çağını yakalama yarışında geri kaldı.'' Bakan Yıldırım, Türkiye'de 10 bin olan ADSL kullanıcı sayısının 1.5 yılda 600 bine ulaştığını, dünyada bu alanda bu kadar büyüyen başka bir ülke olmadığını bildirdi. 
     Türkiye'nin nüfusuna oranla ADSL kullanım oranının yine de yetersiz olduğunu kaydeden Yıldırım, şunları söyledi 
     ''Kore'de 23 milyon nüfusun 12 milyonu ADSL kullanıyor. Bizdeki oran yeterli değil. Gidecek çok yolumuz var. Şimdi bunlara kafa yormalıyız. Telekom'u o aldı, bu aldı, kim alırsa alsın. Sadece yabancıya açık değil ki yerli yatırımcı da Telekom'u alabilir. Yeter ki bu ülkenin ihtiyacı olan yatırımı zamanında yapsın. Bunun takibini yapacak biziz, Telekomünikasyon Kurumu'dur. Telekom'un hakkını da o koruyacak, yabancının hakkını da. Yabancı yaramazlık yaparsa onu da o düşünecek'' diye konuştu. 
     
     EĞİTİMDE GAP PROJESİ 
     Uygulamaya, 2003 yılı sonunda koydukları Eğitimde GAP Projesi ile 20 bin okula internet bağlantısı ulaştırıldığını belirten Yıldırım, yıl sonuna kadar bu sayının 40 bine yükseltileceğini söyledi. 
     Yıldırım, ''Bu proje, Türkiye Cumhuriyeti'nin en önemli projesidir. Bu proje, ülkenin her karış toprağındaki insanlarımıza bilginin ulaşacağı kılcal damarların oluşturulmasını sağlayacak'' dedi. 
     ''Devletin kurumlarının sürekli eleştirildiğini ve vatandaşın kaliteli hizmet alamadığı için sürekli devletle sürtüştüğünü'' belirten Yıldırım, e-Türkiye projesiyle ilgili çalışmaların sürdürüldüğünü, bu projeyle vatandaşa en etkin ve kaliteli hizmetin verilmesinin amaçlandığını söyledi. 
     ''Artık kurumları eleştirmiyoruz, e'leştiriyoruz'' diyen Yıldırım, araştırma ve geliştirme çalışmalarına önem verdiklerini, Türkiye Cumhuriyeti tarihinde ilk kez bu çalışmalar için 450 trilyon liradan 450 milyon YTL fazla kaynak ayrıldığını bildirdi. 
     Üniversiteler bünyesinde faaliyet gösteren teknokentleri desteklediklerini kaydeden Yıldırım, ''Bazı üniversiteler yer kapatıp para kazanmayı hayal ediyor. Üniversite mensupları yanlış yapmasın. Bunları kolaylıkla üniversitelerden uzaklaştırabiliriz'' diye konuştu. 
     Telekom Dünyası Dergisi Genel Yayın Yönetmeni Erdoğan Tanrıöven de bilgi ve bilgi teknolojileri konusunda sanayici ve işadamlarına büyük görev düştüğünü, bu alanda yeni yatırımlar yapılması gerektiğini kaydetti. 
     Telekomünikasyon Mühendisleri Derneği Başkanı Mustafa Akyüz ise bilgi teknolojileri konusunda Türkiye'nin önemli bir süreçten geçtiğini, telekomünikasyon alanında yabancı sermaye girişinin artmasının ''düşündürücü'' olduğunu belirtti. 
     
</TEXT>
</DOC>
