<DOC>
<DOCNO> 330393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko29.html </URL>
<DATE> 2005/04/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Yeni Fiat Palio" ve "Alfa 147" Bursa Motorshow'da... 
</HEADLINE>
<TEXT>

     Fiat'ın Bursa'da ürettiği ''Yeni Fiat Palio'' ve Alfa Romeo'nun yeni ürünü ''Alfa 147'', Bursa Motorshow 2005 Fuarı'nda Bursalılarla buluştu. 
     TÜYAP Uluslararası Fuar ve Kongre Merkezi'nde dün açılan ''Bursa Motorshow 2005 Fuarı''nda firmalar, yeni modellerini otomobilseverlerin beğenisine sunuyor. 
     Fuarda, 364 metrekarelik standda geniş ve yenilikçi ürün gamını sergileyen Fiat, Yeni Fiat Palio modelini de, doğduğu şehir olan Bursa'da ilk kez tüketicilerle buluşturuyor. 
     Fiat yetkilileri, tasarımı yenilenen ve daha estetik, fonksiyonel bir iç mekana sahip olan, özellikle gençlerin ilgi gösterdiği Yeni Fiat Palio'nun gençlerin gözdesi olacağını söylediler. 
     Yeni Palio, yeni farları, ön panjuru, gövde rengi ve tamponlarıyla daha dinamik ve sportif bir duruş sergilerken, bagaj kapağına yerleştirilmiş Fiat logosuyla dikkat çekiyor. 
     Alfa Romeo da, müşteriye sunulan içerik, ergonomi, fonksiyonellik, güvenlik, teknoloji, konfor, performans, zarafet ve donanımı sayesinde C segmentinin referans modeli olma yolunda oldukça iddialı olan ''Yeni Alfa 147''yi fuarda tanıtıyor. 
     Yeni tasarımıyla karakteri büyük ölçüde değişen Yeni Alfa 147, Alfa Romeo'nun sportif kişiliğini, karakterize eden agresif ve güçlü görünümünü ortaya koyuyor. 
     Alfa Romeo, 234 metrekarelik standında Yeni Alfa 147'nin yanı sıra Alfa 147 GTA, Alfa Spider ve Yeni Alfa 156 modellerini de ziyaretçilerin beğenisine sunuyor. 
     
</TEXT>
</DOC>
