<DOC>
<DOCNO> 332586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy11.html </URL>
<DATE> 2005/04/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Pepe Sadece İstanbul'da 200 milyon metrekare 2B arazisi var 
</HEADLINE>
<TEXT>

     Çevre ve Orman Bakanı Osman Pepe, Türkiye'nin şu anda en önemli kaynak paketlerinin başında 2B arazilerinin satışı konusunun geldiğini belirterek, ''Sadece İstanbul'da 200 milyon metrekare 2B arazisi var ve bunların toplam ederi yaklaşık 4 milyar dolar'' dedi. 
     Pepe, AK Parti'nin aylık yayın organı ''Türkiye Bülteni''ne yaptığı değerlendirmede, bakanlığının çalışmaları hakkında bilgi verdi. 
     Osman Pepe, AK parti iktidarının çevre ve doğal kaynakların yönetilmesi anlayışındaki temel farklılığının ''halka açılma'' olduğunu belirterek, bu kapsamda devlet ormancılığından millet ormancılığına geçişin adımlarını attıkları kaydetti. Bu çerçevede en önemli uygulamalardan birinin ''kent ormanları'' projesi olduğuna işaret eden Pepe, 12 ilde açılan kent ormanlarının yurt geneline yayılacağını bildirdi. 
     
     AĞAÇLANDIRMA ÇALIŞMALARI 
     Göreve geldiklerinde 75 bin hektardaki ağaçlandırma çalışmalarını 2.5 yıl içerisinde 170 bin hektara çıkarttıklarını belirten Pepe, 2005 yılı hedeflerinin 250 milyon fidanı toprakla buluşturmak olduğunu kaydetti. Pepe, değerlendirmesinde, ''Yeni Yıla Ağaç Keserek Değil, Ağaç Dikerek Girelim Kampanyasıyla geçen yılın Aralık ayı ile bu yılın Ocak ayı arasında tam 5 milyon fidanı vatandaşımıza ücretsiz dağıttık. Bu yıl içerisinde ise 35-40 milyon fidan dağıtacağız'' dedi. 
     Pepe, ayrıca Toroslar'a geçen yıl ekimi yapılan 10 milyar sedir tohumunun yüzde 5'inin filizlenmesi durumunda bile ortaya çıkacak rakamın fevkalade sevindirici olacağını ifade etti. 
     Ağaçlandırma çalışmalarında geçen 100 bin kişiye iş imkanı sunduklarına da işaret eden Pepe, bu yıl içinde 150 bin kişinin 6 ay süre ile iş imkanına sahip olmasını hedeflediklerini bildirdi. 
     
     2B YASASI 
     Pepe, kamuoyunda 2B olarak bilinen ''Orman vasfını yitirmiş arazilerin satışını öngören'' yasaya ilişkin yaptığı değerlendirmede, bu araziler üzerinde 450 binden fazla binanın bulunduğunu ve 2.5-3 milyon insanın yaşadığına dikkati çekti. Pepe, ''Böyle bir olaya sırtımızı dönmemiz mümkün değil. Meseleye hem ekonomik hem de sosyal bakımdan baktığımız zaman çözümün şart olduğu açıkça görülüyor. Çünkü bugün yaklaşık 200 bin orman davası dosyası bulunuyor, vatandaşla idare sürekli karşı karşıya geliyor'' dedi. 2B arazilerinin tamamının büyük şehirlerin etrafında bulunmadığına da işaret eden Pepe, ''Özellikle orman köylüsünün ziraat yaparak, tarım yaparak, ekmeğini çıkardığı bu arazileri ellerinden almamız gibi bir niyetimiz hiçbir zaman olmadı, olması da mümkün değildir'' değerlendirmesinde bulundu. 
     2B yasasıyla ilgili çalışmaların üniversitelerin, diğer kurum ve kuruluşların katılımıyla devam ettiğini anlatan Pepe, şunları kaydetti 
     ''Kısa bir süre içerisinde konu yeniden gündeme gelir ve çözülür diye ümit ediyorum. Türkiye'nin şu anda en önemli kaynak paketlerinin başında bu konu yer alıyor. Sadece İstanbul'da 200 milyon metrekare 2B arazisi var ve bunların toplam ederi yaklaşık 4 milyar dolar.'' 
     
     ÇEVRE ALTYAPI ÇALIŞMALARI 
     Osman Pepe, Avrupa Birliği'nden AB temin edilen yaklaşık 40 trilyon lira hibeyle Türkiye'nin çevre sorunlarının çözümü için altyapı haritasının çıkartıldığını, bu kapsamda yıl sonuna kadar 81 ili içeren fizibilite çalışmalarının tamamlanacağını bildirdi. 
     Türkiye'nin AB standartlarında bir çevreye sahip olması için 45 milyar dolara ihtiyacı bulunduğunu vurgulayan Pepe, değerlendirmesinde ''Bu projelerin hayata geçirilmesi de 8-10 yıl içerisinde olabilecek bir iştir. Dolayısıyla yatırım miktarı yıllık 3-4 milyar dolar civarında. Bu yatırımın yaklaşık yüzde 40'ını sanayi sektörü, yüzde 40'ını belediyeler yapacak. Geri kalanı ise hükümet yapacak.'' 
     
</TEXT>
</DOC>
