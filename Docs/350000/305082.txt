<DOC>
<DOCNO> 305082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun51.html </URL>
<DATE> 2005/01/10/ </DATE>
<TIME> 22.28 </TIME>
<AUTHOR>  </AUTHOR>
<HEADLINE>
Kremlin "Türkiye, Rusya dış politikasında önemli yer işgal ediyor" 
</HEADLINE>
<TEXT>

     Rusya Devlet Başkanlığı'ndan üst düzey bir yetkili, Türkiye'nin, Rusya'nın dış politika önceliklerinde önemli bir yer işgal ettiğini söyledi. 
     Adının açıklanmasını istemeyen üst düzey yetkili, Rus İtar-Tass ajansına yaptığı açıklamada, Başbakan Recep Tayyip Erdoğan'ın 3 günlük çalışma ziyareti için Moskova'ya geldiğini hatırlatarak, ''Sayın Erdoğan'ın 3 günlük ziyaretinden de anlaşılacağı gibi Türkiye, Rusya'nın dış politika önceliklerinde önemli bir yer işgal etmektedir'' dedi. 
     Rusya Devlet Başkanı Vladimir Putin'in geçen yıl Aralık ayında Türkiye'ye yaptığı resmi ziyaretin, ikili ilişkilere güçlü bir ivme kazandırdığını ifade eden yetkili, Ankara'da imzalanan ortak deklarasyonun, ikili ilişkileri yeni bir seviyeye çıkarmayı amaçladığını kaydetti. 
     Yetkili, 2001 yılında Avrasya'daki işbirliğini güçlendirmek için Türkiye ve Rusya arasında imzalanan anlaşma sayesinde, Ankara ve Moskova arasında birçok konuda başlayan diyaloğun yapıcı bir şekilde devam ettiğini belirtti. 
     Erdoğan'ın Moskova ziyareti sırasında tarafların Irak, Ortadoğu, Afganistan ve başka sorunlu bölgesel ve uluslararası konuları değerlendireceğini kaydeden yetkili, görüşmelerde BM'nin rolünün güçlendirilmesi, çok kutuplu dünya ve uluslararası hukukun üstünlüğü gibi konuların da ele alınacağını ifade etti. 
     Uluslararası terörizmle, ayrılıkçılık, organize suçlar ve uyuşturucu trafiğiyle mücadele konularına görüşmelerde özel dikkat çekileceğini kaydeden yetkili, Erdoğan'ın ziyareti sırasında Karadeniz bölgesinde ikili ve çok taraflı işbirliği ile Karadeniz Ekonomik İşbirliği Örgütü içinde Rusya ve Türkiye'nin iletişiminin artırılması gibi konuların da ele alınacağını kaydetti. 
     
</TEXT>
</DOC>
