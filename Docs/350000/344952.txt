<DOC>
<DOCNO> 344952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun02.html </URL>
<DATE> 2005/05/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD'nin bir günlük kaybı 5 asker 
</HEADLINE>
<TEXT>

     Irak’ta dün akşam ve bugün yapılan saldırılarda 5 ABD askeri öldürülürken, El Kaide bir Amerikalı pilotu ele geçirip öldürdüğünü duyurdu. 
     Kuzeydeki Musul’da direnişçilerin düzenlediği iki ayrı saldırıda 3 Amerikan askeri öldü. 
     Amerikan ordusundan yapılan açıklamada, dünkü saldırılarda bir askerin de yaralandığı belirtildi. Ordu, saldırılarla ilgili ayrıntılı bilgi vermedi. 
     Bu arada, Irak’taki Amerikan ordusu, dün ülkenin kuzeyinde 2 Amerikan askerinin öldüğünü açıkladı. 
     Açıklamada, ilk askerin Tikrit’te bomba yüklü bir aracın Amerikan devriyesini hedef alması sonucu yaralandığı ve kurtarılamadığı belirtildi. İkinci askerin ise Kerkük yakınlarında bir trafik kazasında öldüğü kaydedildi. 
     Amerikan AP ajansına göre, Irak’ta savaşın başladığı Mart 2003’ten bu yana ölen Amerikan askerinin sayısı 1634’e çıktı. 
     
     İZZET İBRAHİM EL DURİ’NİN YEĞENİ YAKALANDI 

     Irak’ın Tikrit kentinde, Saddam Hüseyin rejiminin en çok aranan adamlarından İzzet İbrahim el Duri’nin yeğeni yakalandı. 
     Yetkililerin açıklamasında, Muthanna Şihab Ahmet El Duri’nin geçen hafta yakalandığı, El Duri’nin, eski rejimin Devrim Komuta Konseyi Başkan Yardımcısı İzzet İbrahim El Duri’nin yeğeni olduğu belirtildi. 
     Açıklamada, El Duri’nin Saddam döneminde istihbarat görevlisi olduğunun sanıldığı ve Tikrit’in güneyindeki Advar kasabasındaki terörist saldırılarda rolü olduğu kaydedildi. 
     
     EL KAİDE PİLOTU ÖLDÜRDÜK 

     El Kaide örgütü, Irak’ta Amerikalı bir pilotu ele geçirerek öldürdüğünü ileri sürdü. 
     Irak’taki eylemcilerin sık sık kullandıkları bir internet sitesine, öldürüldüğü belirtilen Neenus Khoshaba’nın kimliğinin fotoğrafları gönderildi. 
     ABD ordusundan, kayıp bir pilot ile ilgili daha önce bir açıklama yapılmamıştı. 
     
     SAMARRA'DA 2 ABD ASKERİ YARALANDI 

     Öte yandan, Irak’ın Samarra kentinde bu sabah 3 intihar saldırısı düzenlendi. 
     Amerikan ordusundan yapılan açıklamada, saldırılarda kentteki Amerikan üssünün hedef alındığını ve 3 Amerikalı askerin yaralandığı bildirildi. 
     Binbaşı Richard Goldenberg, ilk iki saldırıda bomba yüklü araç kullanıldığını, üçüncü saldırının ise vücuduna patlayıcı yerleştirilen bir militanın kendisini havaya uçurduğunu söyledi. 
     Golderberg, militanın, askerlerin açtığı ateşte vurulduğunu, ancak yine de patlayıcının pimini çekebildiğini kaydetti. 
     
</TEXT>
</DOC>
