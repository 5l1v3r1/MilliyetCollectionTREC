<DOC>
<DOCNO> 306761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonsiy09.html </URL>
<DATE> 2005/01/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan, toplu konut anahtar teslimi ve duble yol açılışı yaptı... 
</HEADLINE>
<TEXT>

     Başbakan Recep Tayyip Erdoğan, sosyal güvenlikten kaç kişi istifade ediyor diye bir rapor çıkarttıklarını, önüne gelen raporda ''80 milyon'' yazdığını belirterek, ''Türkiye'nin nüfusu 72 milyon. Nasıl oluyor bu, fazlalık nereden geliyor Biliyorsunuz mahareti olanlar var'' diye konuştu. 
     Erdoğan, TOKİ'nin yaptığı 812 konutun anahtar teslim töreni ile 12 kilometrelik duble yolun açılış törenine katıldı. 
     Erdoğan, törende yaptığı konuşmada, 1999 depreminin hatırlanmasını istemediğini, ancak bu depremin Türkiye için bir dönüm noktası olduğunu söyledi. 
     Erdoğan, depremden sonra yeni bir Sakarya kurulduğunu ve bu bölgede yeni bir yapılanmaya gidildiğini ifade ederek, konutların yanı sıra hastaneler, okullar ve sosyal konutlar da yapacaklarını anlattı. 
     ''Biz bu yola çıkarken size vaadimiz vardı'' diyen Erdoğan, adalet, eğitim, sağlık ve emniyete çok büyük önem verdiklerini kaydetti. 
     Çalışmalarını bu dört ana unsurun üzerine kurduklarını vurgulayan Erdoğan, ''Cahil, cehaletin egemen olduğu bir toplumda hiçbir şey olmaz. Bunun için cehaleti ayaklarımızın altına alarak çağdaş Türkiye'yi kuracağız'' dedi. 
     Başbakan Erdoğan, sağlığa da büyük önem verdiklerini dile getirerek, hastaneleri hapishane koğuşu olmaktan kurtaracaklarını, 10 kişilik odalar yerine bir-iki kişilik odalar yaptıklarını bildirdi. 
     Erdoğan, devrim niteliğinde bir karar çıkartarak, SSK hastanelerini Sağlık Bakanlığı'na devrettiklerini belirtti. 
     ''SSK eczanelerinde kuyruklar artık olmayacak'' diye Erdoğan, sigortası olan herkesin ilaçlarını bütün eczanelerden alabileceğini söyledi. Başbakan Erdoğan, yeşil kartlı hastaların da ilaçlarını bütün eczanelerden alabileceklerini anlattı. 
     Bu yılın ortalarında Genel Sağlık Sigortası'nı çıkartacaklarını da ifade eden Erdoğan, şöyle devam etti 
     ''Bu ülkede her doğan sigortalı doğacak. Artık bu sigortalı, bu değil, bu kalkıyor. Türkiye öyle garip bir ülke ki sosyal güvenlikten kaç kişi istifade ediyor diye bir rapor çıkarttık, önümüze gelen raporda 80 milyon yazıyordu. Türkiye'nin nüfusu 72 milyon. Nasıl oluyor bu Fazlalık nereden geliyor Biliyorsunuz mahareti olanlar var. Bir başkasının sigorta kartı, cüzdanı ile bu işleri yürütenler var. Ondan sonra bu ülke nasıl ayakta duruyor sorusunu soruyoruz. Biz bu uygulamaları sona erdireceğiz.'' 
     
     ''ZAMİ VE KARARLILIK GÖSTERGESİDİR'' 
     Başbakan Erdoğan, daha güçlü bir emniyeti oluşturmak istediklerini de ifade ederek, Doğu ve Güneydoğu Anadolu bölgelerinden batıya olan göçü önlemek için kişi başına milli geliri 1500 doların altında olan iller için çıkarttıkları Teşvik Yasası'ndan yararlanan illerin kapsamını genişlettiklerini söyledi. Erdoğan, 'Göçü, terörü bununla engelleyelim istiyoruz'' dedi. 
     Başbakan Erdoğan, ''İktidara geldiğimizde 15 bin kilometre yapacağız'' dediklerini, ancak hiç kimsenin kendilerine inanmadığını ifade ederek, iktidara geldikten bu yana 4 bin 800 kilometrelik duble yol yaptıklarını kaydetti. 
     ''Bu bir azim ve kararlılığın göstergesidir'' diyen Erdoğan, toplu konutta da değişim-dönüşüm projelerini gerçekleştirdiklerini anlattı. 
     Erdoğan, fakir-fukara, garip-gureba vatandaşlar için yapacakları 45 metrekarelik daireleri ayda 100 YTL taksit ve 20 yıl vadeyle hak sahiplerine vereceklerini söyledi. 
     Durumu daha iyi olanlar için peşinatı 1000-1500 YTL ve ayda 200 YTL taksitle 15 yıl vadeli konutlar yapacaklarını da dile getiren Erdoğan, ''Bunları niçin yapıyoruz Ele ele, omuz omuza aydınlık yarınları böyle kuracağız'' diye konuştu. 
     
     ''SİMİT HESABINI GİT DE KENDİN YAP'' 
     Ekonomide yaşanan gelişmeleri de anlatan Erdoğan, şunları söyledi 
     ''Dün evden çıktım geliyorum. Bir simitçi gördüm ve arabayı durdurdum. Simit ne kadar diye sordum. Önce 30 kuruş, sonra 30 yeni kuruş dedi. Bir yanlışlık yok değil mi diye sordum. İki yıl önce de simit 300 bin lira idi. Bakıyoruz iki yılda simide zam yapılmamış. Aksine gramajı yükselterek fiyatı düşürdük. Bu bizim farkımızdır. Bazıları simit hesabına gel diyordu, maalesef... Şimdi gönderme yapıyorum. Simit hesabını git de sen yap. Ben yaptım o hesabı.'' Başbakan Erdoğan, AB sürecinin bir medeniyetler çatışmasının değil, medeniyetler uzlaşmasının adresi olduğunu, Türkiye'nin de bunun anahtarı olmak suretiyle devam edeceğini ifade ederek, ''Buna böyle inanmamız lazım. Bunun dışındakiler spekülasyondur'' dedi. 
     Başbakan Erdoğan, konuşmasının ardından temsili olarak bazı konutların anahtarlarını hak sahiplerine verdi, duble yolun açılışını yaptı. 
     Erdoğan, daha sonra, makam otomobiline binerek yolda bir süre kullandı. 
     Erdoğan, Sakarya Valiliği'nin başlattığı ''Bir YTL bir okul'' kampanyası çerçevesinde bir öğrencinin getirdiği kumbaraya bağışta bulundu. 
     Erdoğan, ardından, Korucuk Mevikii'ndeki konutları gezdi, bir ailenin oturduğu evi ziyaret etti. 
     Törene, Milli Savunma Bakanı Vecdi Gönül, Tarım ve Köyişleri Bakanı Sami Güçlü, Çevre ve Orman Bakanı Osman Pepe, AK Parti Genel Başkan Yardımcısı Şaban Dişli, Sakarya Valisi Nuri Okutan, İKÖ Genel Sekreteri Ekmeleddin İhsanoğlu, Muslim Aid Başkanı Faroog Murad ve vatandaşlar katıldı. 
     
</TEXT>
</DOC>
