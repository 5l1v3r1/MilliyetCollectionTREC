<DOC>
<DOCNO> 343651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko25.html </URL>
<DATE> 2005/05/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Petrol - İş Tüpraş satılmazsa IMF'ye olan borçlar ödenir 
</HEADLINE>
<TEXT>

     Türkiye Petrol, Kimya, Lastik İşçileri Sendikası Petrol-İş Kocaeli Şube Başkanı Ali Ufuk Yaşar, Türkiye’nin en büyük sanayi kuruluşu olan Türkiye Petrol Rafinerileri Anonim Şirketi’nin TÜPRAŞ özelleştirilmesine karşı olduklarını söyledi. 
     Yaşar, sendikada düzenlediği basın toplantısında, TÜPRAŞ’ın ekonomik ve stratejik öneme sahip olduğunu belirterek, "TÜPRAŞ satılırsa, bir gün biri düğmeye basar, taşıtlar yürüyemez, yollar asfaltlanamaz, enerji santralleri çalışamaz, uçaklar havalanamaz ve fabrikalar üretemez hale gelebilir" dedi. 
     Yaşar, TÜPRAŞ’ın geçen yıl yüzde 66’sının 1.3 milyar dolara satılmak istendiğini ifade ederek, girişimleri sonucu kararın iptal edildiğini, yüzde 51’lik hissenin satılmasını da aynı şekilde önlemeye çalışacaklarını söyledi. 
     Bu yılın başında TÜPRAŞ’ın 14.76’lık bölümünün yabancı sermayeye 446 milyon dolara satıldığını hatırlatan Ufuk Yaşar, şöyle konuştu 
     "Bir yıl önce yüzde 66’sı 1.3 milyar dolara satılacakken, yüzde 14.76’lık bölümü 446 milyon dolara satıldı. Burada yoruma ihtiyaç yok. 
     Aldırdığımız iptal kararının etkisini bu farkta görmek mümkün. TÜPRAŞ geçen yıl 16.1 milyar dolar ciro yapmış, 8.2 milyar dolar katma değer sağlamış ve 491 milyon dolar net kar elde etmiş. Yani, yüzde 66’sının satışı için istenen 1.3 milyar doların 2.5’ta biri kadar net kar elde etmiş." 
     
     "TÜPRAŞ GELECEĞİMİZDİR SATILAMAZ" 
     TÜPRAŞ’ın özelleştirilmesine karşı kampanya başlattıklarını kaydeden Yaşar, kampanya için hazırlattıkları afişin de tanıtımını yaptı. Yaşar, şöyle konuştu 
     "TÜPRAŞ geleceğimizdir, satılamaz. TÜPRAŞ satılırsa, bir gün biri düğmeye basar, taşıtlar yürüyemez, yollar asfaltlanamaz, enerji santralleri çalışamaz, uçaklar havalanamaz ve fabrikalar üretemez hale gelebilir. IMF’ye ve diğer dış borçların taksitlerini ödeyemez hale geliriz. Satılmazsa, ekonomiye 5 yıllık katkısıyla IMF’ye olan 21.8 milyar dolarlık borç ödenir. 20 milyar dolar da IMF’ye borç verebilir. 
     24 derslikli 55 bin okul ya da 110 yataklı 7 bin 857 hastane 
     yapılabilir, 415 bin istihdam yaratır." 
     
</TEXT>
</DOC>
