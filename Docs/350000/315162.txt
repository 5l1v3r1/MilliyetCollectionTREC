<DOC>
<DOCNO> 315162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo40.html </URL>
<DATE> 2005/02/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yılmaz Vural Hep çalışmak istediğim bir takıma geldim... 
</HEADLINE>
<TEXT>

     Ankaragücü'nün yeni teknik direktörü Yılmaz Vural, ''Hep çalışmak istediğim bir takıma geldim'' dedi. 
     Sakıp Özberk'in gönderilmesinden sonra başkent ekibiyle anlaşan ve bugün takımıyla ilk antrenmanını yapan Yılmaz Vural, ''Durdum durdum ve turnayı gözünden vurdum. Gelen teklif beni fazlasıyla heyecanlandırdı ve zevkle kabul ettim. Sakıp hocanın emanetini daha iyi yerlere getirmek istiyoruz. Ankaragücü, taraftarıyla keyif veren bir camia'' diye konuştu. 
     Vural, Ankaragücü'ne uzun vadeli olarak geldiğini vurgulayarak, şampiyonluk hedefleyen bir takım yaratma amacında olacaklarını sözlerine ekledi. 
     
     TAKIMIN DURUMU 
     Yılmaz Vural, ligde kalan 15 maçın mutlaka 7'sini kazanmaları gerektiğini söyledi. 
     Ligin bitimine 4-5 hafta kala 40 puana ulaşmak zorunda olduklarına dikkati çeken Vural, ''Enkaz edebiyatı yapmak çok yanlış bir ifade. Ankaragücü'nü her türlü haliyle benimseyip geldik. Kendi yorumumuzla bu takımı güvenilir hale getirip 19 bin kişilik 19 Mayıs Stadı'nı doldurmak istiyoruz'' diye konuştu. 
     Takımdaki birçok futbolcuyla geçmişte bir arada olduğunu ve çalıştığını belirten Vural, şöyle devam etti 
     ''Esas olan insanları tanımak değil. Onlardan faydalanabilmek. Bunun için de zaman gerekiyor, ancak bu da uzun bir zaman değil. Geçmişteki çalışma koşullarıma bakıldığında, Türkiye'de bu işi en çabuk çözen kişi benim.'' Ankaragücü'nün teknik direktörü Yılmaz Vural'ın yardımcılıklarını Mehmet Demirtaş, Cemal Tosun, Adnan Öztekin ve Mustafa Kaplan yapacak. 
     
</TEXT>
</DOC>
