<DOC>
<DOCNO> 335568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy26.html </URL>
<DATE> 2005/04/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şahin İncirlik Üssü ile ilgili bir kararname önüme gelmedi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İncirlik Üssü'nün ABD tarafından lojistik destek amaçlı kullanımına ilişkin bir kararnamenin önüne gelmediğini, böyle bir kararname imzalamadığını bildirdi. 
     TBMM Genel Kurulu'nda, oturduğu yerden söz alan CHP Grup Başkanvekili Haluk Koç, İncirlik Üssü ile ilgili, ABD yönetimi ile mutabakat zaptı imzalandığı ve kararın Bakanlar Kurulu'nda imzaya açıldığı yolunda basında çıkan haberlere değindi. Koç, Devlet Bakanı ve Başbakan Yardımcısı Şahin'in ''mümkünse bilgi vermesini'' istedi. 
     Şahin de söz alarak, Koç'un sözünü ettiği kararnamenin önüne gelmediğini, böyle bir kararname okumadığını ve imzalamadığını söyledi. Basında çıkan haberleri gördüğünü ancak, konuya ilişkin olarak Dışişleri Bakanı Abdullah Gül ile bir görüşmesi olmadığını dolayısıyla bilgi sahibi olmadığı bir konuda açıklama yapmasının mümkün olmadığını ifade etti. 
     TBMM Genel Kurulu'nda, CHP Grubu'nun, İstanbul Milletvekili Algan Hacaloğlu'nun 190. sırada bulunan Siyasi Ahlak Yasası Teklifi'nin gündemin ön sıralarına alınmasına ilişkin önerisi ele alındı. Hacaloğlu, Siyasi Ahlak Yasası'nın temiz siyaset için yaşamsal öneme sahip olduğunu söyledi. 
     AK Parti Bursa Milletvekili Ertuğrul Yalçınbayır da yasa teklifinin önemine işaret ederek, destek verdiğini ifade etti. 
     AK Parti Grup Başkanvekili Faruk Çelik ise CHP'nin Siyasi Ahlak Yasası'nın öne çekilme önerisinden Danışma Kurulu toplantısına kadar haberleri olmadığını belirtti. Çelik, bu nedenle bu yasama döneminde çıkarmak istedikleri yasa teklifinin bugün için gündemin ön sırasına alınmasına destek veremeyeceklerini bildirdi. Çelik, ancak Meclis tatile girmeden mutlaka bu yasayı çıkaracaklarını dile getirdi. 
     Daha sonra yapılan oylama sonucu, CHP'nin önerisi reddedildi. 
     
</TEXT>
</DOC>
