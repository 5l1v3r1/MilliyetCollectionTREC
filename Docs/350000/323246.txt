<DOC>
<DOCNO> 323246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur11.html </URL>
<DATE> 2005/03/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Mudurnu'da yangın 2 ev ile 3 samanlık kullanılamaz hale geldi... 
</HEADLINE>
<TEXT>

     Bolu'nun Mudurnu İlçesi'ne bağlı Bulanık Köyü'nde çıkan yangında, 2 ev ile 3 samanlık kullanılamaz hale geldi. 
     AA muhabirinin aldığı bilgiye göre, Bulanık Köyü'nde yaşayan Celal Çakır ve Kemal Yiğit'in evlerinde gece yarısından sonra henüz belirlenemeyen nedenle yangın çıktı. 
     Kısa sürede büyüyerek evlerin yanlarında bulunan samanlıklara sıçrayan yangına, Mudurnu ve Bolu Belediyesi itfaiye ekipleri müdahale etti. 
     Köylülerin de kazma ve küreklerle söndürme çalışmalarına katıldığı yangın, 3 saat süren bir çalışmayla diğer evlere sıçramadan kontrol altına alındı. 
     Sabah saatlerinde tamamen söndürülen yangında, 2 ev ile 3 samanlık kullanılamaz hale geldi. 
     Evleri yanan vatandaşları, yakınları güçlükle sakinleştirdi. Köyde yaşayan vatandaşlar, yangının kendi evlerine sıçraması ihtimali nedeniyle panik yaşadı. 
     Yangının çıkış nedeni araştırılıyor. 
     
</TEXT>
</DOC>
