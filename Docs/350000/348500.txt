<DOC>
<DOCNO> 348500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun07.html </URL>
<DATE> 2005/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Avrupa basını Referandumlar Türkiye korkusunu özetledi 
</HEADLINE>
<TEXT>

     BBC 

      Avrupa'da bugün yayınlanan gazetelerde, anayasa referandumlarının ardından, genelde Avrupa Birliği'nin genişlemesi özelde de Türkiye'nin üyeliği konularında sıkıntılı bir döneme girildiği konusunda ortak bir görüş var 
     Independent, Avrupa Komisyonu'nun genişlemeden sorumlu üyesi, Olli Rehn'in genişlemenin süreceği yönünde vaatte bulunduğunu, ancak, sürecin zorluğunu da şu sözlerle ifade ettiğini aktarıyor 
     ''Avrupa halklarındaki, genişleme hüznünün farkındayız, bu da, referandumlarda ortaya çıkan sonuçta rol oynadı. Siyasi iklimin genişleme açısından zorlu olduğu inkar edilemez'' 
     
     Financial Times AB ciddi bir tercihle karşı karşıya 
     Financial Times gazetesi de, Rehn'in, gelinen aşamada, birliğin, aday ülkeler konusunda katı bir çizgi izlemesi gerektiğine inandığını aktarıyor. 
     Gazete, bunun da, 2007'de üye olmaları beklenen, Romanya ve Bulgaristan'ın daha dikkatli izlenmesi anlamına geldiğini belirtiyor. 
     Financial Times'a göre, Avrupa Birliği, Türkiye'yle ilişkileri konusunda da daha ciddi bir tercihle karşı karşıya. Gazete'nin haberi özetle şöyle 
     ''Türkiye'nin üyeliği konusunda çok sayıda seçmende varolan kaygıları özetleyen Fransa ve Hollanda referandumları, Avrupa Birliği üyesi çok sayıda ülkede hakim olan ruh halini gösteren ve üyelik şansı konusunda kötüye işaret eden uyarılar oldu.'' ''Fransız hükümeti, üyelik aşamasına geldiğinde, bu konuyu halka sorma vaadinde bulundu ve bu doğrultuda da, 2007 yılından sonra katılacak bütün yeni üyeler için referandum yapılmasını gerekli kılan bir anayasa değişikliği gerçekleştirdi.'' ''3 Ekim'de başlayacak müzakerelerin ''açık uçlu olması'' ve tam üyelik dışında bir anlaşmayla sonuçlanabileceği de Avrupa Birliği tarafından vurgulanmıştı. Almanya'da ise, bu yıl yapılacak seçimlerde iktidara gelmeyi uman Hıristiyan Demokratların lider Angela Merkel, ısrarla Türkiye'yle Avrupa Birliği arasında, 'imtiyazlı ortaklıktan yana'. Bu görüşle ilgilenen bir başkent de Paris. Fransa'nın cumhurbaşkanı olma umudu taşıyan Nikolas Sarcozy de, Türkiye'nin üyeliğine karşı.'' 
     
</TEXT>
</DOC>
