<DOC>
<DOCNO> 300262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy21.html </URL>
<DATE> 2004/12/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erbakan'ın aldığı hapis cezasının erteleme süresi doldu... 
</HEADLINE>
<TEXT>

     Kapatılan RP'nin son Genel Başkanı, eski Başbakan Necmettin Erbakan'ın ''Kayıp Trilyon'' davasında ''özel belgede sahtecilik'' suçundan aldığı 2 yıl 4 ay hapis cezasının infazının 1 yıllık erteleme süresi doldu. 
     Alınan bilgiye göre, Erbakan'a, Ankara 9. Ağır Ceza Mahkemesi'nce verilen hapis cezasının Yargıtay 11. Ceza Dairesi tarafından onanmasını üzerine, geçen yıl infaz süreci başlamıştı. 
     Ankara İnfaz Savcılığı, Erbakan'ın Numune Hastanesi'nden aldığı sağlık raporu doğrultusunda cezasının infazını 23 Aralık 2003 tarihinden itibaren 1 yıl süreyle ertelemişti. 
     Erteleme süresinin dolmasına az bir süre kala, olumsuz sağlık koşullarının devam ettiği gerekçesiyle ikinci kez rapor almak isteyen Erbakan, İstanbul Adli Tıp Kurumu'na sevk edildi. 
     Adli Tıp Kurumu'nun, 10 Aralık 2004 tarihinde sağlık kontrolünden geçen Erbakan'ın raporunu, Acele Posta Servisi ile savcılığa gönderdiği, ancak raporun henüz yetkililere ulaşmadığı belirtildi. 
     İnfaz Savcılığı'nın, raporun beklenmesine ve bugün itibariyle Erbakan'ın cezasının infazı ile ilgili herhangi bir işlem yapılmamasını kararlaştırdığı öğrenildi. 
     
</TEXT>
</DOC>
