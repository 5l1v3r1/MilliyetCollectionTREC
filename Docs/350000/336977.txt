<DOC>
<DOCNO> 336977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko08.html </URL>
<DATE> 2005/04/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yabancıların yatırım vadeleri kısalıyor 
</HEADLINE>
<TEXT>

     İstanbul Menkul Kıymetler Borsası'ndaki İMKB 
     hisse senetlerinin 2004 yılı sonu itibariyle yüzde 60'tan fazlasını elinde bulunduran yabancıların, söz konusu hisseleri elde tutma süresi kısalıyor. Yabancı yatırımcıların, 2001 yılında 10 aya yakın olan hisseleri ortalama elde tutma süresi, 2004 yılında yaklaşık 7 aya indi. ANKA'nın Türkiye Sermaye Piyasası Aracı Kuruluşları Birliği'nden TSPAKB edindiği verilere göre, yabancılar hisse senedi portföylerini giderek daha hızlı çevirmeye başladı. 2004 yılında yabancı yatırımcıların, portföylerini ortalama 207 günde bir değiştirdikleri belirlendi. Elde tutma süresi, en yüksek düzeyine 292 günle 2001 yılında ulaşmıştı. Buna göre, yabancı yatırımcıların ortalama yatırım vadesi, 2001 yılındaki yaklaşık 10 aylık düzeyinden 2004 yılında yaklaşık 7 aya kadar indi. 2001 yılından bu yana yabancıların yatırım vadeleri kısalıyor. 2002 yılında ortalama elde tutma süresi 242 gün, 2003 yılında ise 213 gün olarak gerçekleşmişti. Yabancı işlemlerinde devir hızı artıyor. 2001 yılında 2.50 olan devir hızı, 2002'de 3.02'ye, 2003'te 3.42'ye, 2004 yılında ise 3.52'ye yükseldi. 
     
     HİSSELERİN YÜZDE 60'TAN FAZLASI YABANCILARIN 
     2004 yılı sonu itibariyle İMKB şirketlerinin halka açık 
     kısmının yüzde 61'i, Takasbank nezdindeki yabancı yatırımcıların saklama hesaplarında bulunuyor. 2003 yılında yabancı yatırımcıların saklama bakiyelerinin toplamdaki payı yüzde 51 düzeyinde oluşmuştu. Yabancı yatırımcıların işlem hacmindeki payı ise 2003 yılındaki yüzde 8.7'lik düzeyinden 2004 yılı itibariyle yüzde 12.7'ye çıktı. Bu oran, son 6 yılın en yüksek düzeyinde bulunuyor. 
     
     NET YABANCI SERMAYE GİRİŞİ 4.6 MİLYAR DOLAR 
     Sözkonusu dönemde hisse senedi piyasasında kalmaya devam eden yabancıların, saklama bakiyeleri ise artış gösterdi. 2004 yılında yabancı yatırımcıların saklama bakiyeleri, 1999 yılına göre 783 milyon dolar, 2003 yılına göre ise 7.2 milyar dolar arttı. 1999 yılında 15 milyar 358 milyon dolar, 2003 yılında 8 milyar 954 milyon dolar olan yabancı yatırımcıların saklama bakiyesi, 2004 yılında 16 milyar 141 milyon dolara yükseldi. 
     Yabancı yatırımcıların net hisse senedi alımları 2004 yılında 950 milyon dolara ulaştı. Bunun 182 milyon doları birincil halka arzlardan, 768 milyon doları ise ikincil halka arzlardan kaynaklandı. 
     Bunun dışında yabancılar İMKB'deki işlemleriyle 1 milyar 430 milyon dolarlık hisse senedi aldılar. Böylece, 2004 yılında 
     yabancı yatırımlarının toplamı 2 milyar 380 milyon dolara ulaştı ve önceki 5 yılın üzerinde gerçekleşti. 
     
     ALTI YILDA NET 4.6 MİLYAR DOLARLIK YABANCI GİRİŞİ 
     1999 yılından bu yanaki 6 yılda piyasaya net 4 milyar 
     615 milyon dolarlık yabancı sermaye girişi oldu. En yüksek 
     yabancı sermaye girişi 2 milyar 380 milyon dolarla 2004 yılında yaşandı. Yabancı yatırımcıların, 2000-2002 arasındaki üç yıllık dönemdeki toplam kayıpları 12 milyar 18 milyon doları buldu. 2003 ve 2004 yıllarındaki olumlu piyasa koşulları ile yabancı yatırımcılar, son iki yılda ise 9 milyar 220 milyon dolar kar ettiler. Buna rağmen yabancıların kriz dönemindeki kayıplarını telafi edemedikleri belirlendi. 
     
     YABANCI İŞLEMLERİ 
     Aylık bazda veriler incelendiğinde, yabancıların en yüksek işlem hacmine sahip oldukları ay 5.8 milyar dolarla Ocak 2000 oldu. En düşük işlem hacmi ise aylık 251 milyon dolarla Nisan 1997'de gerçekleşti. 
     Yabancıların işlem hacmi içindeki payı Kasım 2004'te yüzde 15'e kadar ulaştı. Söz konusu pay Mart 1997'de ise yüzde 4.9'la en düşük düzeyinde oluştu. Yabancı yatırımcıların Borsa'nın aylık işlem hacmi içindeki payının yüzde 5'in altına düşmediği, ancak yüzde 15'in üzerine de çıkmadığı belirlendi. 
     
     2004'TE YABANCILAR YERLİLERDEN DAHA FAZLA GETİRİ SAĞLADI 
     2004 yılında yabancı yatırımcıların, yerli 
     yatırımcılardan daha fazla getiri sağladığı belirlendi. 
     İMKB'nin dolar bazında yüzde 40 getiri sağladığı 2004 yılında, yabancıların getiri yüzde 42, yerli yatırımcıların getiri ise yüzde 38 oldu. 
     1999-2003 dönemindeki beş yıl boyunca ise yerli 
     yatırımcılar düzenli olarak yabancı yatırımcıların üzerinde getiri sağlamış ya da kayıpları göreli olarak daha düşük düzeyde kalmıştı. 1999 yılında yabancılar yüzde 224, yerli yatırımcılar yüzde 267 getiri sağlamıştı. 2000'de yabancılar yüzde 50, yerli yatırımcılar yüzde 42 2001'de yabancılar yüzde 29, yerli yatırımcılar yüzde 25 2002'de yabancılar yüzde 39, yerli yatırımcılar yüzde 20 kayba uğradı. 2003 yılında ise yabancı yatırımcılar yüzde 97 getiri sağlarken, yerli yatırımcıların kazancı yüzde 127'yi buldu. 
     
</TEXT>
</DOC>
