<DOC>
<DOCNO> 327440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/guncel/axgun01.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in güçlü kadın rakipleri 
</HEADLINE>
<TEXT>


Derviş'in BM Kalkınma Programı Başkanlığı için "Kendilerine yenilmeyi hoş karşılarım" dediği 2 kadın rakibi, ülkelerinde güçlü politikacılar 

Sema Emiroğlu - New York 

BM Genel Sekreteri Kofi Annan'ın, BM Kalkınma Programı UNDP başkanlığına gösterdiği 6 aday arasında yer alan CHP İstanbul Milletvekili Kemal Derviş'in 5 rakibinden 2'si kadınlardan oluşuyor. 
Eski Dünya Bankası Başkan Yardımcısı Derviş'in, yazarımız Güneri Cıvaoğlu'na "Kendilerine yenilmeyi daha hoş karşılarım" dediği kadın rakiplerinin her ikisi de Norveç ve İngiltere'nin uluslararası kalkınma bakanlıklarını yapan güçlü politikacılar. UNDP başkanlığı için, Norveçli Hilde F. Johnson ve İngiliz Valerie Amos favori gösteriliyor. 

NORVEÇLİ HİLDE F. JOHNSON 
Uluslararası deneyimi var 

Norveç Uluslararası Kalkınma Bakanı Hilde Frafjord Johnson, 29 Ağustos 1963'te Tanzanya'nın başkenti Aruşa'da doğdu. Anadilinin yanı sıra, İngilizce ve Swahili dilini de akıcı biçimde konuşan Johnson, 1991'de Oslo Üniversitesi'nde kalkınma antropolojisi dalında yüksek lisans yaptı ve tezini, Tanzanya'daki kalkınma ikilemi ve köylü direnişi üzerine yazdı. 1997'den bu yana Norveç bakanlar kurulunun üyesi olan ve uluslararası kalkınma bakanlığını yürüten Johnson'ın bakanlık portföyüne, 2000'e kadar insan hakları konusu da dahildi. 1993'ten 2001'e kadar Norveç Hıristiyan Demokratik Partisi'nden milletvekili olan Johnson, uluslararası alanda da deneyim sahibi. Johnson, son 2 yıldır Global Afrika Koalisyonu adlı uluslararası örgütün eş başkanlığını da yaptı ve bu yıl anlaşmayla sonuçlanan Sudan'daki barış sürecine katkıların dolayı, Sudan hükümetinin en yüksek onur ödülüne layık görüldü. Norveçli bakan, Dünya Bankası ve Asya Kalkınma Bankası'na danışmanlık görevlerinde de bulundu. 

İNGİLİZ VALERIE ANN AMOS 
'Asilzade' unvanı verildi 

Barones Valerie Ann Amos, İngiltere'nin uluslararası kalkınmadan sorumlu eski devlet bakanı ve İngiliz bakanlar kurulunun ilk siyah kadın üyesi. 2003'te Lordlar Kamarası liderliğine atanan Amos, İngiliz tarihinde asilzade sınıfına giren 2 siyah kadından biri ve meclisin üst kanadının başkanlığına atanan 3. kadın oldu. Lordlar Kamarası'nın 3 siyah üyesinden biri olan ve 1997'de "hayat boyu asilzade" unvanı verilen Amos, 13 Mart 1954'te Guyana'da doğdu. Warwick Üniversitesi'nde sosyoloji lisansı yapan, kültürel çalışmalar alanında master derecesi alan Amos, doktora araştırmalarını East Anglia'da yaptı. 1998-2001 yıllarında sosyal güvenlik, 1998'den bu yana uluslararası kalkınma, 1998-2001'de kadın sorunları alanlarında ve 2001'de de dışişleri bakanlığında sözcülük yaptı. 2001'de da parlamentoda Afrika, Karayibler ve İngiliz Uluslar Topluluğu'ndan sorumlu dışişleri müsteşarlığı görevinde bulundu. 12 Mayıs 2003'te, uluslararası kalkınmadan sorumlu devlet bakanlığına getirildi, aynı yılın ekim ayında Lordlar Kamarası Başkanı oldu. 


</TEXT>
</DOC>
