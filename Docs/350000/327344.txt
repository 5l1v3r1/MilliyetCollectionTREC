<DOC>
<DOCNO> 327344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy10.html </URL>
<DATE> 2005/03/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Koç Hiçbir parti AKP iktidarı kadar çabuk yaşlanmadı... 
</HEADLINE>
<TEXT>

     CHP Grup Başkanvekili ve Samsun Milletvekili Haluk Koç, ''Dünya siyaset tarihinde hiçbir parti AK parti iktidarı kadar çabuk yaşlanmadı'' dedi. 
     Bir grup partili milletvekili ile 2 gündür Samsun ve ilçelerinde çeşitli ziyaretlerde bulunan Haluk Koç, düzenlediği basın toplantısında, Türkiye'nin en önemli sorunlarının başında yolsuzluk geldiğini ifade etti. Koç, yolsuzluğun ortadan kaldırılması için öncelikle dokunulmazlıkların kaldırılması gerektiğini savundu. 
     CHP'nin, dokunulmazlıkların kaldırılması için mücadele ettiğini belirten Koç, AK Parti iktidarını bu konuda sessiz kalmakla suçladı. Yolsuzluğu işadamı, bürokrat ve siyasetçiden oluşan üçgene benzeten Koç, şunları söyledi 
     ''Ben buna şeytan üçgeni diyorum. Bu şeytan üçgenin en önemli bacağını, yolsuzluğu kazımak için ortadan kaldırmak gerekir. Kırılması gereken bacak siyaset bacağıdır. Bunun için de temel nokta milletvekillerinin dokunulmazlıklarının, bakanların, başbakanların önündeki soruşturma engellerinin kaldırılmasıdır. Yarası olan gocunur. Dokunulmazlıkların kaldırılmaması yönünde tavır koyanların, demek ki yaraları var ki gocunuyorlar.'' AK Parti'de çözülmeler başladığını savunan Koç, bazı AK Parti milletvekillerinin gelişmelerden rahatsız olduğunu öne sürdü. 
     Bazı yasal düzenlemelerin TBMM'ye gelişinden rahatsızlık duyduklarını da ifade eden Koç, daha sonra şunları kaydetti 
     ''Başbakanı çevreleyen bir avuç uzmanın hazırladığı ve Türkiye Cumhuriyeti Devleti'nin temel ilkelerini, Anayasa'da karşılığı bulunan sosyal, demokratik, laik hukuk devleti ilkelerini temelinden esnetecek özü barındıracak kanun tekliflerini noktası, virgülü değişmeyecek şeklinde Meclis'e, komisyonlara havale edilmektedir. Bazı AK Partili milletvekilleri rahatsızlar, bu rahatsızlık da AK Parti'deki çözülmenin temel nedenidir.'' AK Parti'nin 2,5 yılda yıprandığını öne süren Koç, ''Türkiye çok iktidar gördü, tek parti iktidarı gördü ama hiçbiri AK Parti gibi çabuk yaşlanmadı, çabuk çözülmedi. Bu dünya siyaset tarihinde yok'' diye konuştu. 
     
     DIŞ POLİTİKA 
     Dış politikayla ilgili de değerlendirmelerde bulunan Koç, AB'ye girmek için Türkiye'nin gelecekte ulusal bütünlüğünü etkileyecek ödünler verildiğini ileri sürdü. 
     Koç, AK Parti'nin 1 Mart tezkeresi konusunda karşısında CHP'yi bulduğunu ifade ederek, ''Türkiye'nin Güney Kıbrıs Rum kesimini tanımasını öngören ve Ankara Antlaşması olarak tanımlanan anlaşmanın Meclis'e uluslararası anlaşma statüsünde onaylanması için getirilmesi durumunda, yine karşısında CHP'yi bulacaklar'' dedi. 
     AB'ye üyelik sürecinde imzalatılan belgelerle Türkiye'ye, Ermeni iddialarının tanımasının dayatıldığı görüşünü savunan Koç, bunun basit bir tanım olmadığını ve Türkiye'nin toprak bütünlüğünü tehdit edecek boyuta kadar gidebileceğini belirtti. 
     Koç, devletin sosyal-hukuk devleti olmaktan uzaklaştığını da savunarak, işsizliğin giderek arttığını, çiftçilerin perişan olduğunu, kırsal kesimden göçün ise ciddi boyutlara ulaştığını kaydetti. 
     
     SARIGÜL'ÜN İHRACI 
     Koç, bir gazetecinin Şişli Belediye Başkanı Sarıgül'ün CHP'den ihraç edilmesiyle ilgili sorusunu ise ''CHP tüm siyasi partiler gibi, tüm dernekler, tüm kurumlar gibi kuralları olan bir siyası partidir. Kendi disiplin kuralları vardır. CHP içerisinde de siyaset yapmanın kuralları vardır. Olayı bu süreçte değerlendirmek lazım'' diye yanıtladı. 
     
</TEXT>
</DOC>
