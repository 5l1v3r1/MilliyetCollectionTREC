<DOC>
<DOCNO> 314648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun03.html </URL>
<DATE> 2005/02/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye, İSAF'ın komutasını ikinci kez devralıyor 
</HEADLINE>
<TEXT>

     Türkiye, Afganistan'daki Uluslararası Güvenlik ve Yardım Kuvveti'nin ISAF komutasını, yarın başkent Kabil'de düzenlenecek törenle Avrupa Kolordusu'ndan EUROCORPS devralacak. 
     1. Ordu Komutanı Orgeneral Hurşit Tolon ve diğer askeri yetkililer, törene katılmak için Kabil'e gitmek üzere Ankara'dan ayrıldı. 
     Afganistan'da ISAF'ın 7. döneminin komutasını 11 Ağustos'a kadar yürütecek olan Türk birliği, yaklaşık 1600 kişilik personelden oluşacak. 
     ISAF bünyesindeki Kabil Çok Uluslu Tugayı'nın KÇUT komutanlığını 27 Ocak'ta devralan Türkiye, 1 Şubat'ta da Kabil Havaalanı'nın sorumluluğunu İzlanda'dan almıştı. ISAF'ın komutasını 3'üncü Kolordu Komutanı Korgeneral Ethem Erdağı, KÇUT'un komutasını da Ankara 28. Mekanize Piyade Tugayı Komutanı Tuğgeneral Ümit Dündar yürütecek. Kabil Havaalanı için de Albay Kazım Öndül komutan olarak atandı. 
     ISAF misyonu, ISAF Karargahı, günlük devriye ve sivil-asker işbirliği operasyonlarının planlaması ve yürütülmesinden sorumlu Kabil Çok Uluslu Tugayı KÇUT , Kabil Uluslararası Havaalanı ve sivil ve askeri timlerden oluşan, merkezi hükümetin otoritesini ülkenin tümüne yaymaya ve ülkenin kalkınmasına, yeniden yapılanmasına yardımcı olan il imar timlerinden oluşuyor. 
     Afganistan'da görev yapacak Türk personelden 900'ü KÇUT Komutanlığı'nda, 42'si müttefik ülke subayı olmak üzere 344'ü ISAF VII karargahında, 65'i Kabil Havaalanı'nda ve 198'i de diğer birliklerde görev alacak. 
     Türk komutasını, görevi yürüttüğü 6 aylık dönemde, Afganistan'da bahar aylarında yapılacak parlamento seçimleri ve ISAF'ın görev alanını tüm ülkeye yayma çalışmaları gibi önemli gelişmeler bekliyor. 
     Türkiye, daha önce, 20 Haziran 2002-10 Şubat 2003 tarihleri arasında ISAF'ın 2'inci dönem komutasını üstlenmişti. Tümgeneral Akın Zorlu'nun komuta ettiği Türk birliği, askeri alanın yanı sıra yerel halkla kurduğu diyalog ve toplum yapısına gösterdiği saygı gibi nedenlerle büyük takdir kazanmıştı. O dönem görevi 6 aylığına devralan Türkiye, kendisinden sonra komutanlığı kimin devralacağı tartışmalarının uzaması ve görev talip olan Almanya-Hollanda Ortak Komutanlığı'nın hazırlıkları yüzünden, görevi gecikmeli olarak Şubat 2003'te devretmişti. 
     
     ISAF HAKKINDA 
     ISAF, 2001 Aralık ayında düzenlenen Bonn Konferansı ve BM Güvenlik Konseyi'nin 1386 sayılı kararıyla, Kabil ve çevresinin güvenliğinin sağlanmasına yardımcı olmak ve Afgan geçici hükümetinin çalışmalarına katkıda bulunmak üzere 19 Aralık 2001'de, başlangıçta 18 ülkenin katılımıyla oluşturulmuştu. ISAF'ın ilk komutasını üstlenen İngiltere, 16 Şubat-20 Haziran 2002 tarihleri arasında bu görevi yürütmüştü. 
     ISAF'ın görevleri, Kabil'de ve tüm Afganistan çapında güvenliğin sağlanmasında Afgan hükümetine yardımcı olmak, hükümet kurumlarının geliştirilmesine ve hükümet otoritesinin tüm ülke çapında genişletilmesi katkıda bulunmak, yeniden yapılandırma ve insani yardım çalışmalarına destek olmak olarak sıralanıyor. 
     Bünyesinde NATO üyesi olan ve olmayan toplam 47 ülkeden 8 bin 500 civarında asker bulunan ISAF, ayrıca yeni Afgan ulusal ordusu ve polisinin eğitimine katkı sağlıyor. Kabil'de, bir kısmı Afgan polisiyle birlikte günlük devriyeler icra eden ISAF, geçen yılki devlet başkanlığı seçimleri ve Aralık 2003-Ocak 2004 arasında Afgan meclisi Loya Jirga'nın toplanması sürecinde de güvenlik desteği sağlamıştı. Bu yıl düzenlenecek parlamento seçimlerinde de görev alması öngörülen ISAF, ülkedeki ağır silahların toplanıp Afgan ordusunun hizmetine sunulması sürecinde de rol alıyor. 
     ISAF'ın ilk komutasını üstlenen İngiltere'den sonra, 2. dönem komutayı 20 Haziran 2002-10 Şubat 2003 tarihleri arasında Türkiye, 3. dönem komutayı da 10 Şubat-11 Ağustos 2003 tarihleri arasında Almanya-Hollanda yürütmüştü. 
     
     NATO KOMUTAYI DEVRALIYOR 
     ISAF'ın komuta, koordinasyon ve planlamasını Ağustos 2003'te NATO devraldı, finansman da asker yollayan ülkeler tarafından karşılanmaya başladı. 
     İlk kurulduğunda görev alanı sadece Kabil ve çevresinde güvenliği sağlamakla sınırlı olan ISAF, NATO'nun komutayı devralmasından sonra, Ekim 2003'te tüm Afganistan'a genişleme kararı aldı. BM Güvenlik Konseyi'nin 1510 sayılı kararı da buna hukuki çerçeve oluşturdu. 
     Ülkede yeni il imar timleri kurarak, görev alanını ülke alanına genişletmeyi hedefleyen ISAF'ın, Kabil dışına asker sevk ettiği ilk bölge ülkenin kuzeyindeki Kunduz ili oldu. Aralık 2003'te Kunduz'daki il imar timlerinin komutasını devralan ISAF, daha sonra Mezar-ı Şerif, Meymana, Feyzabad ve Baglan'da il imar timleri kurdu. ISAF'ın ayrıca, Mezar-ı Şerif yakınlarında bir lojistik merkezi ve Sar-i Pol, Samangan ve Şerbergan'da da geçici uydu birimleri yer alıyor. 
     ISAF, ABD'nin Sonsuz Özgürlük Operasyonu'na bağlı olarak görev yapan diğer il imar timlerini de komutası altına alma süreci içinde bulunuyor. 
     Fransa'nın Nice kentinde önceki gün yapılan NATO savunma bakanları toplantısında da ittifakın, ISAF'ın faaliyetlerini ülkenin batısına da genişletmeye hazır olduğu, 8 bin 500 kişilik askeri gücün, İspanya, İtalya ve NATO'nun yeni üyesi Litvanya'nın asker göndermeyi kabul etmesiyle 500 kişi daha artırılmasının öngörüldüğü açıklanmıştı. 
     ISAF'ın komutasının Ağustos 2003'te NATO tarafından devralınmasından sonra, 11 Ağustos 2003-11 Şubat 2004 arasında 4. dönem komuta, NATO Konseyi'nin siyasi sorumluluğunda, Avrupa Müttefik Yüksek Komutanlığı Karargahı SHAPE ve Müşterek Kuvvet Karargahı Brussum'ın CINCNORTH harekatında yürütüldü. ISAF'ın 5. dönem komutası da, 11 Şubat-9 Ağustos 2004 tarihleri arasında NATO sorumluluğunda ve Kanada liderliğinde icra edildi. 
     Bunun ardından, NATO tarafından yapılan bir çalışma sonucunda, daha önceden NATO'ya tahsis edilmiş olan Dereceli Hazırlık Kuvvetleri karargahlarının bir rotasyon planına göre ISAF'a liderlik yapmaları kararlaştırıldı. Bunun ilk uygulaması olarak da, 9 Ağustos 2004'te ISAF 6. dönem komutasını EUROCORPS devraldı. Şubat 2005'te ISAF 7. dönem komutasını 6 aylığına üstlenecek olan Türkiye 3'üncü kolordusundan sonra da bu görevi sırasıyla İtalya, İngiltere, Almanya-Hollanda ve İspanya kolordularının üstlenmesi öngörülüyor. 
     Bu arada NATO'nun Afganistan'daki Kıdemli Sivil Temsilciliği görevini de Ocak 2004'ten bu yana Hikmet Çetin yürütüyor. Çetin, NATO'nun Afganistan'daki operasyonları çerçevesinde yerel makamlarla koordinasyon ve diyalog, siyasi temaslar, komşu ülkelerle temaslar gibi alanlarda rol üstleniyor. Çetin, ISAF komutanlığı, BM, Afgan yetkililer ve uluslararası toplumun ülkedeki diğer temsilcileriyle yakın işbirliği içinde çalışıyor. 
     
</TEXT>
</DOC>
