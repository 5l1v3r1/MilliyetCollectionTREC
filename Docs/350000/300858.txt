<DOC>
<DOCNO> 300858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun22.html </URL>
<DATE> 2004/12/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Nükleer Casus" Vanunu serbest bırakıldı... 
</HEADLINE>
<TEXT>

     Batı Şeria'nın Beytüllahim kentine girmeye çalıştığı için dün gözaltına alınan ''nükleer casus'' Mordehay Vanunu bugün serbest bırakıldı. 
     Polis, sorgulanmak üzere gözaltına alınan Vanunu hakkında suçlama yapılmayacağını söyledi. 
     Mordehay Vanunu'nun, ilk sorgusunda, ''Beytüllahim'e gitmesinin İsrail makamlarınca yasaklandığını bilmesine rağmen buraya giderek Milad Kilisesi'nde dua etmek istediğini'' söylediği belirtilmişti. 
     İsrail'in nükleer sırlarını ifşa etmekten 1986 yılında 18 yıl hapis cezasına çarptırılan Vanunu, cezasını tamamlayarak geçen nisanda özgürlüğüne kavuşmuştu. 
     İsrail'in Vanunu'ya getirdiği kısıtlamalar arasında Batı Şeria ve Gazze Şeridi'ne gitme yasağı da bulunuyor. 
     
</TEXT>
</DOC>
