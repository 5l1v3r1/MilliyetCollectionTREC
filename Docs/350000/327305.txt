<DOC>
<DOCNO> 327305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun21.html </URL>
<DATE> 2005/03/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bakiyev Seçimlerde devlet başkanlığına aday olmayı düşünüyorum 
</HEADLINE>
<TEXT>

     Kırgızistan'ın geçici devlet başkanı Kurmanbek Bakiyev, haziranda yapılacak seçimlerde devrik Devlet Başkanı Askar Akayev'in yerine bu göreve aday olmayı planladığını söyledi. 
     Akayev'in devrilmesinden sonra parlamento tarafından devlet başkanlığı ve başbakanlığa vekaleten atanan Bakiyev, gazetecilere yaptığı açıklamada, ''Devlet başkanlığı seçimlerinde aday olmam gerektiğini düşünüyorum. Sanıyorum olacağım da'' dedi. 
     Rusya'nın İnterfaks haber ajansı, devlet başkanlığı seçim tarihini belirlemek üzere bir araya gelen Kırgızistan parlamentosunun, teklif edilen tek tarih üzerinde anlaştığını ve seçimin 26 Haziran'da yapılmasına karar verildiğini duyurmuştu. 
     Yeni Kırgız liderlerin Rusya'dan uzaklaşma niyetinde olmadıklarını ifade eden Bakiyev, ''Bunu yapamayız, Rusya ile ilişkilerimiz daha da gelişecek. Devrim bitti, şimdi toplumda düzeni yeniden sağlamaya çalışıyoruz'' dedi. 
     Kendisine Kırgızistan'ın geleceği konusunda ne düşündüğü sorulan Bakiyev, ''Her şeyden önce demokratik, gelişen, ifade ve basın özgürlüğüne saygı duyulan bir Kırgızistan istediğini'' söyledi. 
     Ülkede 2 gün önceki yağma eylemlerinin planlı olarak yapılmadığını belirten Bakiyev, ''Olan biten hiç kimse tarafından planlanmadı. Hiç kimse devrime hazır değildi ve kimse bunu düşünmemişti'' diye konuştu. 
     
</TEXT>
</DOC>
