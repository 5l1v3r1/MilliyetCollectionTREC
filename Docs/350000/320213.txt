<DOC>
<DOCNO> 320213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/aspo.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur zamanı 4-0 
</HEADLINE>
<TEXT>


Kupa gecesinin son maçına iyi başlayan Sarı-Lacivertli takım, ilk 16 dakikada coştu, Alex, Nobre ve Servet ile farkı buldu. Hooijdonk'un ikinci yarıdaki golüyle yağış durdu, ev sahibi yarı finale koştu 


90 dakika 

MEHMET DEMİRKOL 

Maçın 10. dakikasına gelindiğinde Fenerbahçe birbirinin aynı iki gol atmıştı. Ceza sahası içine derinlemesine verilen bir pas, çizgiden yapılan bir orta ve kale önü şutu... İki ayrı kanattan, aynı iki gol... 5'te Anelka ve Tuncay'ın pasları, Alex'in sayısı... 10'da Anelka ve Aurelio'nun paslarıyla gelen Nobre'nin golü... 
Fenerbahçe'den henüz 11 gün önce 7 gol yiyen Hikmet Karaman'ın ekibi, kalecisini, çapasını ve orta saha beynini değiştirmişti, ancak alınan dersten iyi bir ödev çıkarılamamıştı. Şunu söylemeli her takım, her takıma gün gelir 6 - 7 gol atar. Ama 11 gün arayla böyle hezimetler ortaya çıkıyorsa, bunun adı güç farkı ve daha önemlisi kötü yönetimdir. 
16. dakikada Fenerbahçe'nin elini kolunu sallayarak bulduğu pozisyonların 6.'sında Alex'in uzun ortasında Servet, Metin Aktaş'ı üçüncü kez mağlup eden isim oldu. Aynı ayda telefonuma arkadaşımdan bir mesaj geldi. "Bu ne ya. Kayseri bıraksın"... İyi bir özet... Birileri böyle gidecekse hakikaten bırakmalı... 
Fenerbahçe özellikle evinde sadece hücum gücüyle yıldırıcı değil... Avrupa'da kevgire dönen savunmasının ligde 12 maçta sadece iki gol yemiş olmasıyla da rakipleri için ürkütücü... Baskı altında ya da kontra yerken asla eksik yakalanmıyorlar. Ağır denen savunmaları hep kalabalık olarak geri dönüyor. Ve dün maç 80. dakikada laçkalaşıncaya kadar yine üç ceza sahası dışı şutu dışında Kayseri'ye hiçbir şey vermediler. Gördüğümüz, sürekli Fenerbahçe'nin bulduğu pozisyonlar ve hiç üzülmeyen Rüştü'ydü. Hepsi bu.. 
İkinci yarıya Daum manası tartışılır bir iş yaparak girdi. Üç oyuncu değiştirerek. Tuncay, Alex ve Nobre'nin yerine Serhat, Van Hooijdonk ve Mehmet Yozgatlı... İlginç olan ise Anelka'nın bir orta saha oyuncusu gibi oynamasıydı. Daum onun Van Hooijdonk ile gireceği ver - kaçları görmek istiyordu. Anelka'nın göbekten dalışlarının üçüncüsünde Metin Aktaş tarafından düşürülüşünden seken topu aziz Pierre dördüncü gol olarak skorborda yazdırdı. Bundan sonra istedikleri her an pozisyonlar buldular ve çok rahat yarı finale ulaştılar. 

'İstediğimizi aldık' 

Karşılaşmanın hemen başında gelen gollerin tura yettiğini söyleyen Fenerbahçe Teknik Direktörü Daum, "Önemli olan kazanıp, yarı finale çıkmaktı. Bunu da başardık" dedi 

ERDOĞAN DERMANCI 

"Turu rahat bulduk" 
KAYSERİSPOR karşısında çok rahat bir galibiyet elde eden Fenerbahçe'nin Teknik Direktörü Christoph Daum, maçın hemen başında gelen gollerin tura yettiğini söyledi. Daum, "Kontrollü başladık. Ardından oyunu rakip sahaya yıktık. Baskı altına aldığımız rakibimiz karşısında da istediğimiz sonuca ulaştık. İkinci yarı üç değişiklik birden yaptım. Çünkü 10 kişi kalsak bile maçı kazanacaktık" dedi. 

"Maçı dinlenerek bitirdik" 
ALMAN teknik adam "İkinci yarıya oranla ilk yarı daha etkili oynadık. Malatya maçını düşünerek, maçı dinlenerek bitirdik" diye konuştu. Tecrübeli hoca," Önemli olan maçı kazanıp, yarı finale çıkmaktı. Bunu da başardık. Yarı finalde de istediğimizi alacağız" ifadelerini kullandı. Fenerbahçe bugünü izinli olarak geçirecek, yarın Malatyaspor maçının hazırlıklarına başlayacak. 

Maçın hakemi 
Uzak kaldı 
METİN Tokat, baştan sona Fenerbahçe'nin kontrolünde devam eden kolay maçta, formsuz bir görüntü çizdi. Özellikle faullerde pozisyonlara uzak kaldı. Bu nedenle birçok kez hatalı düdük çaldı. Oysaki bu karşılaşmada daha rahat, daha kontrollü olması gerekirdi. Sonuca etki edecek önemli bir hata yapmaması onun adına bir şanstı. 

Maçtan notlar 
'Çok hata yaptık' 
KAYSERİSPOR Teknik Direktörü Hikmet Karaman, Fenerbahçe'nin oyunun hemen başında bulduğu golleride dirençlerini kırdığını söyledi. Karaman, "Defansif anlamda yine istediklerimizi yapamadık. Basit hatalar farkı getirdi" dedi. 

Pierre'den şov 
FENERBAHÇE'NİN yıldız ismi Van Hooijdonk, maç öncesinde Kadıköy'de fırtına gibi esti. Maçın başlamasına kısa bir süre kala sahada frikik çalışması yapan Hollandalı yıldız, attığı gollerle seyircileri coşturdu. 

Tribünler boştu 
SOĞUK hava Şükrü Saracoğlu Stadı'nın tribünlerini de vurdu. Sarı - Lacivertliler, Kayserispor ile oynanan Türkiye Kupası maçına beklenen ilgiyi göstermedi. Bilet fiyatlarında indirim yapılması da taraftarları etkilemedi. 

İki eksik vardı 
KAYSERİSPOR'DA Brabec ve Tomas, tedbirli olarak Profesyonel Futbol Disiplin Kurulu'na sevk edildikleri için dün gece forma giyemedi. Teknik heyet iki futbolcunun eksikliğinin takımı olumsuz yönde etkilediğini açıkladı. 

Dozerler girdi 
GEÇTİĞİMİZ günlerde yıkımına başlanan Şükrü Saracoğlu Stadı'nın Migros tarafındanki numaralı tribününde şimdi de dozerler çalışmaya başladı. Üç parti halinde yıkılıp, yenilenecek olan tribün gelecek sezonun başına yetiştirilecek. 

YARI FİNALİSTLER 
20 Nisan Çarşamba 
Galatasaray - Trabzonspor 
Fenerbahçe - Denizlispor 


</TEXT>
</DOC>
