<DOC>
<DOCNO> 327168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas11.html </URL>
<DATE> 2005/03/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bazı insanların rakamları neden 'renkli' gördüğü anlaşıldı 
</HEADLINE>
<TEXT>

     LOS ANGELES DHA 

AMERİKALI bilim adamları, bazı kişilerde belirli rakam ve sayıların belirli renklerde algılanmasına yol açan, hatta seslerin 'renkli olarak görülmesini' sağlayan 'sinestezi' duyum ikiliği hastalığının gizemini çözdü. San Diego'daki California Üniversitesi uzmanları tarafından yapılan araştırma, bu durumun, beyinde farklı duyuların işlendiği birbirine yakın bölgelerin çaprazlama faaliyet göstermeye başlaması sonucu gerçekleştiğine ilişkin yaygın kanıya destek sağladı. 
     
     HEM RENKLERİ, HEM DE SAYILARI ALGILAYAN BÖLGE ÇALIŞIYOR 

     '5 duyunun birbirine karışması' olarak da nitelendirilen sinestezi durumunda hastalar, beyaz zemin üzerine siyah mürekkeple yazılmış 5 rakamına baktıklarında bile örneğin bunu kırmızı olarak görebiliyor. Çünkü bu kişilerde, beyinde sayıların tanımlandığı bölge harekete geçtiğinde, kırmızı rengin algılandığı beyin bölgesinde de faaliyet başlıyor. 
     California Üniversitesi'nde yapılan deneylerde bilim adamları, duyum ikiliği yaşayan kişilerle, bu durumdan şikayetçi olmayanları, beyin tarama cihazlarının kullanıldığı bir dizi teste tabi tuttu. Sinestezi hastalarına herhangi bir harf ya da rakam gösterildiğinde, beyinde renk algılayan bölgenin de aydınlandığı görülürken, diğerlerinde sadece harf ve rakamları tanımlayan bölgede faaliyet tespit edildi. 
     
     A HARFİNİ KIRMIZI, S HARFİNİ SARI GÖRÜYORLAR 

     Yapılan diğer araştırmalara göre sinestezi durumu, herhangi bir ses duyulduğunda bunun renklerle tanımlanması şeklinde de ortaya çıkabiliyor. Sinestezi vakalarında kişiler 'A' harfini kırmızı 'S' harfini sarı 'Z'yi ise siyah görme eğilimine giriyor. 
     Bilim adamlarına göre bu 'çapraz bağlantı', çocuğun ana rahminde gelişimi sırasında, beyin bölgeleri arasında bulunan ve yok olması gerekirken varlığını sürdüren sinir bağlantılarından kaynaklanıyor. 
     
</TEXT>
</DOC>
