<DOC>
<DOCNO> 342690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo09.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın çocuklar 2-0 
</HEADLINE>
<TEXT>


Avrupa B Gençler Futbol Şampiyonası'nın finalinde Hollanda'yı iki golle devirerek şampiyonluğa ulaştılar 


23. Avrupa 17 Yaş Altı B Gençler Futbol Şampiyonası'nda Türkiye, finalde Hollanda'ya şans tanımadı, her iki yarıda attığı birer golle Avrupa Şampiyonluğu'na ulaştı. 
İtalya'nın Pontedera kentinde oynanan final maçında baştan sona üstün oynayan Ay - Yıldızlı gençler 45'te Deniz, 50'de ise Tevfik'in attığı gollerle mutlu sona ulaştı. 
Türkiye, 11 yıl önce 1994 yılında da Avrupa Şampiyonu olmuştu. 

Maçın karnesi 
HAKEMLER Bernardino Gonzales Vasquez İspanya , Rafal Rostkowski Polonya , Hannes Reinvald Estonya 
TÜRKİYE Volkan 8 , Serdar 8 , Ferhat 8 , Erkan 8 , Mehmet 7 , Harun 7 , Özgürcan 8 , Caner 8 Dk. 77 Anıl 5 , Tevfik 8 Dk. 68 Murat 6 , Nuri 7 , Deniz 7 
HOLLANDA M.Krul 4 , Marcellis 6 , Buijs 4 , Van Der Laan 6 , Vormer 4 , Sarpong 4 Dk. 55 Anes Ribeiro 6 , Biseswar 6 Dk. 71 Zaalman 5 , Anitta 6 , Goossens 4 Dk. 59 Vorthoren 4 , Ömer Özçelik 4 , Emnes 6 
GOLLER Deniz Dk.45 , Tevfik Dk.50 
SARI KART Caner Dk.45 

Tevfik gol kralı 

Gençlerimiz birinciliğe uzanırken Tevfik de turnuvanın gol kralı oldu. Almanya'nın Leverkusen takımı alt yapısında oynayan Tevfik 5 maçta attığı 6 golle krallığa ulaştı. Genç oyuncu ödülünü Hollanda karşılaşmasının bitiminde aldı. 

Özel prim 

Futbol Federasyonu büyük bir başarıya imza atan 17 yaşındaki gençler için kesenin ağzını açacak. Başkan Levent Bıçakcı'nın ilk yönetim kurulunda konuyu gündeme getireceği ve gençlere özel bir prim verileceği öğrenildi. 

Millilere destek 

B Genç Milli Takımımızı final mücadelesinde Futbol Federasyonu Başkanı Levent Bıçakcı yalnız bırakmadı. Karşılaşmayı Bıçakcı'nın yanı sıra, yöneticiler, Ersun Yanal, Raşit Çetiner ve Ünal Karaman da izledi. Karşılaşma öncesi İnter'de oynayan Emre Belözoğlu da gençlerle biraraya gelip moral verdi. 

Terfi ettiler 

Peru'da Eylül ayında yapılacak Dünya Şampiyonası'na katılacak olan 17 Yaş Altı B Genç Milli Takımı'ndan dört oyuncunun Akdeniz Oyunları için Ümit Milli Takım kadrosuna alınacağı bildirildi. Özgürcan, Tevfik, Deniz ve Nuri'nin İspanya'ya gidecek takımda yer alacağı kaydedildi. 


</TEXT>
</DOC>
