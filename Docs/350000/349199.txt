<DOC>
<DOCNO> 349199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/dunya/adun.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, AB'den umudu kesti 
</HEADLINE>
<TEXT>


Referandum hezimetlerinden sonra Birliğin geleceğinden şüphe duymaya başlayan İngiltere Başbakanı, AB'yi dış politikanın temel ekseni olmaktan çıkarmaya hazırlanıyor 

Nevsal Elevli - Londra 


AB'nin 2 kurucu ülkesinde, Fransa ve Hollanda'daki referandumlarda anayasanın onaylanmaması Birliğin geleceği üzerinde kara bulutlar toplanmasına yol açtı. Referandumlar öncesinde siyasi analistlerin "Hayır çıkarsa AB'nin geleceği tehlikeye girer" şeklindeki kehanetlerini doğrulayan gelişmeler ilk sinyalini vermeye başladı. 

Artık bir amaç değil 
İngiltere'nin saygın gazetelerinden "Sunday Telegraph", Tony Blair'e çok yakın bir bakanı kaynak göstererek, İngiltere Başbakanı'nın AB'den umudunu kestiğini ve bundan böyle AB'yi İngiliz dış politikasının temel ekseni olmaktan çıkaracağını bildirdi. Gazeteye göre, önümüzdeki ay AB dönem başkanlığını üstlenecek olan İngiltere'nin Başbakanı Blair, AB'nin artık uğruna mücadele edilecek bir amaç olmaktan çıktığı görüşünde. 
Bugün ABD'ye gidecek olan Blair, dış politika önceliklerinde yaptığı bu temel değişiklikten Başkan Bush'a da söz edecek ve önceliğin AB yerine başta Afrika olmak üzere 3. Dünya ülkelerindeki yoksullukla mücadeleye verilmesini önerecek. Blair, bu bağlamda Bush'tan, İskoçya'nın Gleneagles kentinde yapılacak sanayileşmiş ülkeler G8 zirvesinin birinci gündem maddesinin yoksullukla mücadele olmasını isteyecek. 
3 yıl önce İngiltere'nin AB'nin ortak para birimi euroya geçmesi için büyük bir siyasi mücadele veren ve euroya mesafeli duran İngiliz halkını ikna için İngiltere'nin kaderinin AB'yle bütünleşmek olduğunu savunan Blair'in şimdi U dönüşü yaparak AB uğruna mücadeleyi rafa kaldırması pragmatist yaklaşımlarıyla tanınan İngiltere Başbakanı'nın Birliğin geleceğinden iyice şüphe duyduğu şeklinde yorumlanıyor. 

Euro tartışması 
Gazeteye göre, AB'den umudun kesilmeye başlandığını gösteren başka gelişmeler de yaşanıyor. Bazı AB başkentlerinde eurodan vazgeçilip yerine üye ülkelerin eski paralarının geçerli olması isteniyor. Alman ve İtalyan yetkililer bu konuda fikir alışverişi yapıyorlar. Fransa'da Cumhurbaşkanı Jacques Chirac'ın iktidar partisi UMP'nin milletvekili Nicolas Dupont Aignant, "Fransa, İtalya ve Almanya eurosuz daha iyi bir durumda olur" diyerek Fransa'nın yeniden franka dönmesini önerdi. 

'Ne olacak bu birliğin hali' zirvesi 

Fransa Cumhurbaşkanı Jacques Chirac ile Almanya Başbakanı Gerhard Schröder önceki akşam Berlin'de AB'nin geleceğini masaya yatırdı. Yaklaşık 2 saat süren görüşmeden sonra Chirac'ın sözcüsü Jerome Bonnafont ile birlikte brifing veren Alman hükümet sözcüsü Bela Anda, Chirac ve Schröder'in, Avrupa Anayasası'nı onaylama sürecinin diğer ülkelere olan saygıdan dolayı sürdürülmesi gerektiği konusunda görüş birliği içinde olduklarını söyledi. 
Görüşmede ağırlıklı olarak 3 ana konunun ele alındığını belirten Anda, bu konuların AB Anayasası, AB'nin mali öngörüsü ve 10 Haziran'da Chirac ile Schröder'in Paris'te yapacakları görüşme olduğunu kaydetti. Bonnafont da Chirac ve Schröder'in Fransa ve Hollanda'da yapılan referandumların başarısız sonuçlanmasından sonra vatandaşların endişelerini gidermek için çaba harcanması konusunda görüş birliği içinde olduklarını söyledi. 


</TEXT>
</DOC>
