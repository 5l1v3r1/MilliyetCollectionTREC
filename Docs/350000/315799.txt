<DOC>
<DOCNO> 315799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy40.html </URL>
<DATE> 2005/02/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Yılmaz ve Taner Yüce Divan'da... Ok Soruşturma genişletilsin 
</HEADLINE>
<TEXT>

     Yargıtay Cumhuriyet Başsavcısı Nuri Ok, eski Başbakan Mesut Yılmaz ile eski Devlet Bakanı Güneş Taner'in yargılandığı davada, soruşturmanın genişletilmesi için, 26 kişinin dinlenilmesini ve bazı dava dosyalarının incelenmek üzere getirtilmesini istedi. 
     Nuri Ok, duruşmada, soruşturmanın genişletilmesine yönelik taleplerini dile getirdi. Ok'un incelenmesini talep ettiği dosyalar şöyle 
     ''-Sanık Korkmaz Yiğit ile birlikte bazı kişiler hakkında cürüm işlemek için oluşturulan silahlı teşekküle katılmak ve resmi ihaleye fesat karıştırmak suçlarından İstanbul 7. Ağır Ceza Mahkemesi'nde açılan kamu davasının, 8 Mayıs 2003'ten sonra yapılan duruşmalara ait tutanaklar, yeni deliller ve bunlar hakkında verilen kararlar, -İstanbul Cumhuriyet Başsavcılığı'nca, cürüm işlemek için teşekkül oluşturmak ve Türkbank ihalesine fesat karıştırmak suçlarından sanık Alaattin Çakıcı hakkında yürütülen, ancak Çakıcı yurtdışında olduğu için takipsizlik kararı verilen ve yeniden ele alınan konunun hazırlık soruşturması veya dava açılmışsa dava dosyasının getirtilmesi, -TMSF'ye müzekkere yazılarak ihale tarihi itibariyle Türkbank'a aktarılan kaynak miktarının sorulması, -İçişleri Bakanlığı ve Başbakanlık makamlarına gönderilen bilgi notlarının onaylı örneklerinin Emniyet Genel Müdürlüğü'nden istenmesi ve bu notların yerlerine ulaşıp ulaşmadığının sorulması.'' 
     
     26 KİŞİNİN TANIK OLARAK DİNLENMESİNİ İSTEDİ 
     Ok'un tanık olarak dinlenilmesini istediği isimler ise şöyle 
     ''-Korkmaz Yiğit'in Alaattin Çakıcı ile ilişkisini içeren istihbarat notunu Başbakanlık'a ulaştırılmasını sağlayan memur İbrahim Oktay ve özel kalem müdürü Sema Erdem, Dönemin Müsteşar Yardımcısı Osman Duranoğlu, eski Hazine Müsteşarlığı Banka ve Kambiyo Genel Müdürü Adnan Yaylacı, dönemin Hazine Müsteşarı Yener Dinçel, eski Merkez Bankası Başkanı Gazi Erçel, eski Merkez Bankası Başkan Yardımcısı Aydın Eser, Maliye Hesap uzmanları Serap Özyurt ve Muzaffer Türkmen, eski Emlak Bankası Genel Müdürü Erden Arı, Korkmaz Yiğit tarafından satın alınan Kanal 6'da bir süre Genel Müdürlük yapan Mehmet Turan Akköprü, eski Devlet Bakanı ve Başbakan Yardımcısı Hüsamettin Özkan, Cefi Kamhi, dönemin Bayındır Holding Yönetim Kurulu Başkanı Kamuran Çörtük, Çukurova Holding Yönetim Kurulu Başkanı Mehmet Emin Karamehmet, Osman Berkmen, Uğur Dündar, Türkbank ihalesine katılan işadamları Ahmet Nazif Zorlu, Hayyam Gariboğlu, Erol Aksoy ve Korkmaz Yiğit.'' Nuri Ok, ayrıca dönemin Emniyet Genel Müdürü Necati Bilican, Eski İstihbarat Daire Başkanı Sabri Uzun, eski Kaçakçılık ve Organize Suçlar Daire Başkanı Emin Aslan, eski İstanbul Emniyet Müdürü Hasan Özdemir ile İstanbul Emniyet Müdürlüğü eski İstihbarat Şube Müdürü Niyazi Palabıyık'ın tanık olarak dinlenilmesi için Emniyet Genel Müdürlüğü'ne müzekkere yazılmasına ve gelen yanıta göre bu kişilerin tanık olarak dinlenilmelerine karar verilmesini istedi. 
     Ok'un talepleri üzerine söz verilen sanık avukatları, şu aşamada bir diyecekleri bulunmadığını belirtiler. 
     Yüce Divan Başkanı Bumin, ara kararı açıklamak üzere duruşmaya 10 dakika ara verdi. 
     
</TEXT>
</DOC>
