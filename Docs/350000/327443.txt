<DOC>
<DOCNO> 327443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/guncel/gun02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'ya 20 saat Türkçe dersi 
</HEADLINE>
<TEXT>


Milli Eğitim Bakanlığı taslağına göre, okullarda Türkçe ders saatleri bölgeye göre değişecek. Amaç, evinde Kürtçe konuşulan çocukların Türkçeyi iyi öğrenmesi 

BAHAR ATAKAN Ankara 

İlköğretim müfredatını değiştiren Milli Eğitim Bakanlığı MEB , ilköğretim 6, 7 ve 8. sınıf ders çizelgelerini yeniden düzenlerken ilginç bir uygulamayı gündemine aldı. TÜSİAD, TOBB ve öğretmenlerle birlikte yapılan taslak düzenlemeye göre, özellikle Doğu ve Güneydoğu Anadolu bölgelerindeki öğretmenler, tabanı haftada 5 saat olan Türkçe dersini 20 saat işleyecekler. 
Yeni eğitim - öğretim yılında yürürlüğe girmesi beklenen değişiklikler şöyle 
Haftada 5 saat olan Türkçe dersinin saati bölgelere göre değişecek. Örneğin İzmir'in gecekondu merkezlerindeki okullar ile özellikle Doğu ve Güneydoğu Anadolu bölgesinde öğretmen dersi 20 saate kadar çıkarabilecek. Yetkililer, Doğu'da ve büyük kentlere göç eden birçok ailede Kürtçe konuşulması nedeniyle öğrencilerin Türkçe öğrenmekte zorlandığını belirtiyor. 

Girişimcilik dersi 
7 ve 8. sınıfta bir saat olan "Vatandaşlık ve İnsan Hakları Eğitimi" dersi kaldırılarak, "İnkılap Tarihi ve Atatürkçülük" dersiyle birleştirilecek. Savaşlarda ayrıntıya girilmeyecek.6, 7 ve 8. sınıfta haftada 3 saat bilgisayar, 2 saat felsefe okutulacak. Öğrenciler seçmeli ders olarak, "biyografi ve girişimcilik", "halk kültürü kültürel değerler, tarım hayvancılık uygulamaları" alabilecek.Trafik ve ilkyardım eğitimi, 6, 7 ve 8. sınıfta haftada 2 saat verilecek.Resim, müzik ve beden eğitimi dersleri seçmeli olacak. Müzik ve resim derslerini aynı anda alma zorunluluğu kaldırılacak. 
CHP Denizli Milletvekili Mustafa Gazalcı, bu değişikliği "Resim, müzik, beden eğitimi dersini etkinlik diyerek kaldırmak kötü sonuçlar doğurur" diye yorumladı. 


</TEXT>
</DOC>
