<DOC>
<DOCNO> 316408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko12.html </URL>
<DATE> 2005/02/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erzurum'un burma bileziği, artık patentli üretiliyor... 
</HEADLINE>
<TEXT>

     Erzurum ve yöresinde gelinlerin vazgeçilmez takısı olarak bilinen burma bilezikler, artık patentli üretiliyor. El emeği göz nuru burma bilezikler, patent sahibi atölyelerde yapılıyor. 
     Erzurum Kuyumcular Odası Başkanı Rasim Fırat, AA muhabirine yaptığı açıklamada, oda olarak verdikleri patentle, kentte 30 kuyumcu atölyesinde her hafta onlarca Erzurum Burma Bileziği üretildiğini söyledi. 
     Burma bilezik üretimi için patent şartının önemli olduğunu kaydeden Fırat, burma bileziği yapan atölye sahibinin, ismini belirleyen harfleri bileziğin iç tarafına işledini söyledi. 
     Fırat, bu uygulamının tüketicilerin korunması açısından önemli olduğunu, patentin tüketicinin garanti belgesi anlamını taşıdığına dikkat çekti. 
     Erzurum'da üretilen burma bileziklerin büyük beğeni topladığını ifade eden Fırat, üretilen bileziklerin diğer illere de gönderildiğini kaydetti. 
     
     EL EMEĞİ GÖZ NURU 
     Erzurum burma bileziği, işçilik açısından büyük özenle gerçekleştiriliyor. El emeği, göz nuru ile işlenin değişik modellerdeki burmaların fiyatları ise ağırlıklarına göre değişiyor. Ortalama bir burma bileziğin çifti, 1,500 YTL ile 2,500 YTL arasında değişiyor. 
     Burma bilezik yapım ustası Mevlüt Özkırbaç, bir çift burma yapımının bir gün sürdüğünü anlatarak, ''Özellikle bileziğin kaş bölümleri çelik kalemlerle işleniyor'' diye konuştu. Özkırbaç, burma bilezik yapımını şöyle anlattı 
     ''Yüksek ateş ısısında potada eritilen altın, daha sonra analizi yapılarak ayarı belirleniyor. Kaş kesimi yapıldıktan sonra, saatlerce işlenmesi gerçekleştiriliyor. Kaç gram olacağı belirlenen bilezik, daha sonra tel olarak çekilir ve bu haldeki altın daha sonra büyük dikkatle bükülür. Kaynak işlemleri de gerçekleşen bilezik kıvrıldıktan sonra parlatılır ve son rütuş yapılarak vitrinlerdeki yerini alır.'' 
     
</TEXT>
</DOC>
