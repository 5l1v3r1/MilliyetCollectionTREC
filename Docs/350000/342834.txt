<DOC>
<DOCNO> 342834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/ekonomi/eko01.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Birliği 'yabancı payı' tartışmasına girmedi 
</HEADLINE>
<TEXT>


Son dönemin tartışmalı gündem maddelerinden 'bankacılıkta yabancı payı'na ilişkin makale yayımlayan Türkiye Bankalar Birliği, 'sınırlama' getirilip getirilmemesi konusunda görüş belirtmedi 

Finans Sohbetleri - KADİFE ŞAHİN 

Türkiye Bankalar Birliği TBB , son günlerin sıcak tartışma konusu bankacılık sektöründeki yabancı payı hakkında bir çalışma yaptırdı. TBB'nin Bankacılar dergisinde yayımlanan makalede yabancı bankaların Türkiye'deki faaliyetlerinin rakamsal verilerine yer verildi. 
Yabancı girişini, Latin Amerika ülkeleri ve uluslararası bankaların faaliyet gösterdiği diğer ülkeler açısından ele alarak değerlendirmede bulunan Bankalar Birliği, Türkiye pazarı açısından doğrudan bir karşılaştırma yaparak tespit ve tahminlerde bulunmadı. 

AB ve sınırlama 
Türkiye'nin AB üyeliği sürecinin başladığı bir dönemde gündeme gelen 'yabancı payı' tartışmasında bankacılığın bağlı bulunduğu Devlet Bakanı Abdüllatif Şener sınırlama getirilmesi gerektiğini belirtirken Hazine'den sorumlu Devlet Bakanı Ali Babacan yabancılara sınır getirilmesinin söz konusu olmadığını söylemişti. Sınırlama tartışmasına girmeyen Bankalar Birliği, 2004 verilerine göre sektördeki yabancı payının yüzde 6 olduğunu bildirdi. Yabancıların Türkiye pazarına giriş nedenlerini global ekonomideki nedenlerden ayırmadan küresel rekabet, banka dışı sektörlerden gelen baskı, geleneksel hizmetlerin k r marjlarının düşmesi şeklinde sıralayan Birlik, ulusal bankaların yabancı bankalar karşısında maruz kaldığı haksız rekabeti ise şöyle eleştirdi 

'Avantajları var' 
"Ülkemizde faaliyette bulunan yabancı sermayeli bankaların birçoğu ülkelerinde veya uluslararası piyasalarda daha istikrarlı bir faaliyet ortamına sahip olmanın yanı sıra daha düşük aracılık maliyeti yaratan düzenlemelere tabi. Yerleşik bankalar için yasak olan birçok faaliyet bu bankaların Türkiye ile olan faaliyetleri için serbest. Türkiye Bankalar Birligi tarafından bu konularda ilgili kurumlar nezdinde gerekli girişimler yapılmıştır. Bazı konularda olumlu mesafe alınmasına rağmen birçoğu gündemdeki yerini korumaktadır." 

Aktif payları artmıyor 
Türkiye'de yabancı banka girişlerinin 1989'da sermaye hareketlerinin serbestleştirilmesiyle başladığını belirten Birlik, yabancı banka sayısının yıllar itibarıyla artmasına karşın aktif paylarında önemli bir gelişme olmadığını vurguladı. 
1980'de Türkiye'de dört yabancı bankanın faaliyet gösterdiğini, bu sayının 2000'de 21 olduğunu kaydeden Birlik, yabancı sayısının 2004'te 15 olduğunu kaydetti. 
Buna karşılık yabancıların sektördeki toplam aktifler içindeki payının yüzde 5'in altında kaldığını belirten TBB, Dışbank ve Yapı Kredi'nin hisse devirleri hariç, Koçbank ve Türk Ekonomi Bankası'ndaki ortaklıklar da dahil edildiğinde yabancı payının yüzde 6 olduğunu belirtti. 

1,5 milyar özkaynak 
TBB, yabancıların krediler içindeki payının yüzde 5, mevduat payının yüzde 2,5 ve özkaynaklar içindeki payının da yüzde 5 olduğunu açıkladı. 
TBB verilerine göre 2004 sonunda yabancı bankaların toplam aktifleri 7,7 milyar dolar, kredi ve mevduatları 3,5 milyar dolar ve özkaynakları ise 1,5 milyar dolar düzeyinde bulunuyor. 

İştirakle rekabet ediliyor Türk bankacılığında önemli bir gelişmeye dikkat çeken Birlik, ulusal bankaların başta AB ülkeleri olmak üzere şube açarak, banka kurarak veya diğer mali iştiraklerle yurtdışındaki faaliyetlerini artırmaya çalıştıklarını bildirdi. 
TBB, Türkiye'deki bankaların dışarıda sahip olduğu mali iştirak sayısının 52 olduğunu bildirdi. Bunun nedeni olarak, Türkiye'deki bankalar ile yurtdışındaki bankalar arasında ortaya çıkan haksız rekabete neden olan düzenleme ve vergisel yükler gösterildi. TBB, Türk bankaların yurtdışı şubelerinden kullandırdıkları kredi toplamının 10 milyar dolar olduğunu ve bunun içerideki kurumsal kredilerin dörtte birine eşit olduğunu açıkladı. 

AB'de yabancı payı az TBB Avrupa Birliği'nin gelişmekte olan ülkelerinde yabancı bankaların sektör toplam sermayesi içindeki payının yüzde 50'lerin üzerine çıktığını belirtti. 
Çek Cumhuriyeti'nde sektördeki yabancı bankaların payının yüzde 80'in, Macaristan'da yüzde 70'in, Polonya'da yüzde 60'ın üzerinde olduğunu kaydeden Birlik, yabancı payının Latin Amerika ülkelerinden Arjantin'de yüzde 50, Brezilya'da yüzde 30 olduğunu belirtti. 
AB üyesi gelişmiş ülkelere de bakan TBB, AB ve diğer ülkelerden gelen yabancı sermayeli bankaların sektör payının Avusturya'da yüzde 20, Danimarka'da yüzde 17, Fransa'da yüzde 19, Almanya'da yüzde 5, İtalya'da yüzde 8, Hollanda'da yüzde 11, İspanya'da yüzde 10, Yunanistan'da yüzde 20 olduğunu açıkladı. Birlik, bu oranların önemli bir bölümünün AB üyesi ülkelerden gelen bankaların payı olduğunu vurgulayarak bu ülkelerde AB dışı ülkelerden gelen yabancı sermayeli bankaların payının oldukça düşük olduğunu bildirdi. 




</TEXT>
</DOC>
