<DOC>
<DOCNO> 323233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo31.html </URL>
<DATE> 2005/03/12/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Arif "Hasan ve bana yapılan tezahüratı hak etmedik" 
</HEADLINE>
<TEXT>

     Galatasaray'ın İstanbulspor'u 3-0 yendiği karşılaşmada sarı-kırmızılı taraftarların bir bölümü Arif ve Hasan Şaş'a tepki gösterdi. 
     Karşılaşmanın ikinci yarısında oyuna giren Arif ve Hasan Şaş'ın, birkaç pozisyonda müsait durumda olmasına rağmen Ribery'e topu atmadığı gerekçesiyle sarı-kırmızılı taraftarlar, bu futbolculara tepki gösterdi. Taraftarlar tepkilerini sürdürünce, oyunculardan Arif tribünlere doğru el-kol hareketi yaptı. Bu durumu gören teknik direktör Gheorghe Hagi de maç oynanırken kulübesinden çıkıp, karşı tribündeki taraftarlara tepki gösterdi. 
     
     ARİF ''BUNLARI HAK ETMEDİK'' 
     Galatasaraylı taraftarların tepki gösterdiği oyunculardan Arif, seyircinin tepkisine anlam veremediğini ifade ederek, ''Neden böyle birden tepki gösterdiler anlamadım. Bir pozisyonda Ribery'e kötü pas attım, sonra tepki geldi. Taraftarlar futbolu daha iyi biliyor galiba. Hasan ve bana yapılan tezahüratı hak etmedik'' dedi. 
     Galatasaray'da 15 senedir forma giydiğini vurgulayan Arif, şöyle konuştu 
     ''İlk defa böyle bir şeyle karşılaşıyorum. Galatasaray formasını giyen futbolcu alkışlanmalı. Türkiye'yi yıllarca alkışlatan futbolculara bunlar yapılıyorsa diğer futbolculara neler yapılır Herkesi suçlamıyorum, kendini bilmez kişilerin yaptığını düşünüyorum. Ama bu tarz şeyleri kafama takmıyorum. Taksaydım 15 sene Galatasaray'da oynamazdım. 3-0 galip durumdayız, iyi top oynarken bir iki pas hatasından sonra böyle tepki gösteriyorlarsa onlar Galatasaraylılığın ne olduğunu bilmiyorlar.'' Galatasaray'ın tecrübeli oyuncusu Bülent ise Arif ve Hasan Şaş'a seyircinin gösterdiği tepkinin hoş olmadığını dile getirerek, ''Yıllardır bu takıma emek vermiş, bu takımın başarısında pay sahibi olmuş iki değerli arkadaşım bunu hak etmiyor. Bu kadar emeğin karşılığı her zaman alkış ve sevgidir. 3-0 galipken, takım şampiyonluğa giderken bu kadar değerli arkadaşların yaptığı her olumsuz harekette alkışlamaları lazım. Galibiyeti kutlayamadık, keyfimiz kaçtı. Şampiyonluğa oynuyoruz. Seyircilerimiz sonuna kadar bize destek olmalı'' diye konuştu. 
     
     HASAN KABZE EN GOLCÜ 3. OYUNCU OLDU 
     Galatasaray'a devre arasında İkinci Lig A Kategorisi ekiplerinden Çanakkale Dardanelspor'dan transfer edilen Hasan Kabze, ligde iki maçta attığı toplam 4 golle sarı-kırmızılı ekipte 3. en golcü futbolcu oldu. 
     Ligde oynadığı ilk maç olan Gaziantepspor karşılaşmasında 1 gol bulan Hasan Kabze, İstanbulspor karşısında da fileleri 3 kez havalandırarak gol sayısını 4'e çıkardı. Galatasaray'da Hakan Şükür'ün 14, İstanbulspor maçında cezası nedeniyle oynayamayan Necati'nin de 12 golü bulunuyor. 
     Hasan Kabze, maçtan sonra yaptığı açıklamada, daha yolun başında olduğunu ifade ederek, ''Necati'nin kırmızı kart cezalısı olmasından dolayı bu maçta şans buldum. Karşılaşmada elimden geleni yaptım. Çok çalışıyorum. 3 gol atmam mutluluk verici, ama kazanmak daha önemli. 2. golden sonra Ayhan ağabeyi gösterdim, çok klas hareketler yaptı'' dedi. 
     Maçta birçok mutlak pozisyonu değerlendiremeyen Hakan Şükür, gol atmayı başaramayınca, Galatasaray forması altında ligde 200. golüne de ulaşamadı. 
     
</TEXT>
</DOC>
