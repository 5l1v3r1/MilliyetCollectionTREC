<DOC>
<DOCNO> 316033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun26.html </URL>
<DATE> 2005/02/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Fransa'da Türkiye paketi senatoda kabul edildi 
</HEADLINE>
<TEXT>

     Fransa'da, Adalet Bakanı Dominique Perben tarafından hazırlanan ve Türkiye'nin AB üyeliği için referanduma gidilmesini de öngören anayasa uyum paketi, senatoda yapılan oylamada kabul edildi. 
     Oylamada, 263 ''evet'', 27 ''hayır'' oyu çıktı. Mecliste geçen ay yapılan oylamada, milletvekilleri açık farkla uyum paketi lehine oy kullanmışlardı. 
     Anayasa uyum paketinin yürürlüğe girebilmesi için, meclis ve senato üyelerini bir araya getiren ''Versailles Kongresi''nde, 7 Mart'ta düzenlenecek oturumda son kez oylama yapılacak. 
     Paketin kabulü için üyelerin 5'te 3'ünün onay vermesi gerekiyor. 
     Uyum paketi, Fransız Anayasası ile AB Anayasası arasındaki farklılıkları ortadan kaldırmayı amaçlıyor. 
     Bu değişikliğin yapılmasının ardından, Fransa'da AB Anayasası için mayıs sonunda ya da haziran başında referandum düzenlenebilecek. 
     Anayasa Mahkemesi, geçen yıl 19 Kasım'da aldığı kararda, AB Anayasası'nın siyasi mülteci hakkı ve suçla mücadele bölümünün ulusal anayasaya ters düştüğünü açıklamıştı. 
     
     TÜRKİYE'Yİ İLGİLENDİREN BÖLÜM 
     Anayasa uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. Uyum paketine göre, AB ile tam üyelik müzakerelerine 1 Temmuz 2004 tarihinden önce başlayan ülkeler için referanduma gerek görülmeyecek. Bu madde uyarınca, Bulgaristan, Romanya ve Hırvatistan'ın üyeliği konusunda Fransa'da referanduma gidilmeyecek. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     
</TEXT>
</DOC>
