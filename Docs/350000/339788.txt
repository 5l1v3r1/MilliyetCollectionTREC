<DOC>
<DOCNO> 339788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yazar/pulur.html </URL>
<DATE> 2005/05/05/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sayın Arınç bu öneriye ne der 
</HEADLINE>
<TEXT>


MADEM Meclis Başkanımız Sayın Bülent Arınç tıpkı rahmetli Başbakan Adnan Menderes'in üslubu ile konuşuyor, o zaman kendisine bir önerimiz var. 
Tabii, bu öneriyi yapmadan önce Sayın Arınç ile rahmetli Menderes arasındaki üslup benzerliğini anlatmalıyız. 
Ne demişti Sayın Arınç 
"Bu Meclis isterse, Anayasa Mahkemesi'ni bile kaldırabilir " demişti. 
Elli yıl önce de, rahmetli Menderes, DP grubunda, milletvekillerini yatıştırmak için "Siz hilafeti bile getirebilirsiniz " demişti. 
Arınç'ın sözüyle Menderes'in sözünün "Ne ilgisi var " diye soranlara "İkisi de aynı kapıya çıkarlar" desek acaba tatmin olurlar mı 

GELELİM şimdi Arınç'a teklifimize... 
İsviçre savcısı, Türk Tarih Kurumu Başkanı Prof. Yusuf Halaçoğlu'nu niye tutuklamak istiyor 
"Türkler Ermenilere soykırım yapmadılar" dediği için meğer bu, İsviçre yasalarına göre suçmuş... 
Avrupa'nın birçok ülkesinde de böyle demek suçmuş, hatta Fransız Sosyalist Partisi bu suçun cezasını daha da artırmak istiyormuş... 
Demek "Soykırım yoktur demek suç... 
Neye göre 
Herhalde İsviçre Kanunu'na göre... 
Devletler hukukunda "mütekabiliyet" diye bir kavram vardır. 
Yabancılara toprak satılmasını, mülk satılmasını savunanlar hep bu sakızı çiğnerler, "Sen gidip onların memleketinde arsa, ev alıyorsan, onlar da gelip alacaklar" derler. 
Madem İsviçre dahil, o ülkelerde "Soykırım yoktur" demek suç oluyor, o halde, Türkiye'de de "Soykırım vardır" demek suç olmalı.... 

BUNUN için ne yapmalı 
Sayın Meclis Başkanı böyle bir öneri gelirse, kanunlaşması için gayret göstermeli... 
Ne dersiniz Sayın Arınç, "Bu Meclis isterse Anayasa Mahkemesi'ni bile kaldırabilir" demek mi kolay, yoksa bizim aklımıza gelen bu öneriyi Meclis gündemine mi almak 

HAYIR, niyetimiz Sayın Arınç'ı müşkül duruma düşürmek değil çünkü ne böyle bir önerinin verileceğini, ne de Meclis'ten böyle bir kanunun çıkacağını sanıyoruz. 
Anayasa Mahkemesi'ni kapatmak, "Soykırım yapılmıştır" diyenleri cezalandıran kanunu çıkarmaktan çok daha kolaydır. 
Zira, Anayasa Mahkemesi'nin kapatılması Avrupa'yı hiç ırgalamaz, lakin "Türkiye'de, soykırım yapıldığını söyleyenler cezalandırılırsa Avrupa ayağa kalkar, tabii yüce aydınlarımız da..." 
Belki de İsviçre'nin bu tutumunun altında, 40 yıl önceki "saat kaçakçılığı" yatar hik yesi uzun, bunu da yarın anlatırız. 



</TEXT>
</DOC>
