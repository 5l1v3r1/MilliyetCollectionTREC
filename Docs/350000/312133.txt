<DOC>
<DOCNO> 312133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur28.html </URL>
<DATE> 2005/02/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bebeğini çamaşır makinesine atan anne akıl hastanesinede tedavi olacak 
</HEADLINE>
<TEXT>

     Pendik'te 25 günlük bebeğini çamaşır makinesine attığı gerekçesiyle yargılanan Fatma Battal'ın Bakırköy Ruh ve Sinir Hastalıkları Hastanesi'nde gözetim altında tutularak tedavi edilmesine karar verildi. 
     Kartal 1. Ağır Ceza Mahkemesi'ndeki duruşmaya tutuklu sanık Fatma Battal katılmadı. Bebeğin tutuksuz yargılanan babası Şevki Köroğlu ise duruşmada hazır bulundu. 
     Duruşmada, sanık Battal'ın akli dengesine ilişkin Adli Tıp Kurumu'ndan gelen rapor okundu. 
     Battal'ın akli dengesinin yerinde olmadığının Adli Tıp Kurumu'nca tespit edildiğini gözönünde bulunduran mahkeme, 1 yıldan az olmamak kaydıyla Bakırköy Ruh ve Sinir Hastalıkları Hastanesi'nde gözetim altında tutularak tedavi edilmesine karar verdi. 
     Tutuksuz yargılanan Şevki Köroğlu ise beraat etti. 
     Fatma Battal, geçen yıl Şubat ayında 25 günlük bebeğini çamaşır makinesine atarak öldürmeye teşebbüs ettiği gerekçesiyle yargılanıyordu. 
     
</TEXT>
</DOC>
