<DOC>
<DOCNO> 323184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko09.html </URL>
<DATE> 2005/03/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tüzmen Dolara müdahale yapılmayacak deniyordu... 
</HEADLINE>
<TEXT>

     Devlet Bakanı Kürşad Tüzmen, bazı sektörlerde ihracat artışının geçen seneye göre artarak devam etmesine rağmen özellikle tekstil ve konfeksiyon gibi kur politikalarından çok etkilenen sektörlerde ihracat artışı yavaşladığını söyledi. 
     Kar festivaline katılmak üzere geldiği Sarıkamış'ta gezisini sürdüren Tüzmen, AA muhabirine yaptığı açıklamada, tekstil ve konfeksiyon sektöründeki durumu değerlendirdi. 
     Tekstil ve konfeksiyonun ihracatta en fazla istihdam sağlayan sektörler olduğunu, bu sektörlere önem verilmesi gerektiğini kaydeden Tüzmen, şunları söyledi 
     ''Bazı sektörlerimizde ihracat artışı geçen seneye göre artarak devam ediyor ama özellikle tekstil konfeksiyonu gibi kur politikasından çok etkilenen sektörlerde ihracat artışı yavaşladı. Türkiye'nin dünyada moda ve marka yaratan bir ilk olması ve tanınması için başlatılmış çalışmalarda, konfeksiyon ve tekstil öncü sektörler olmuştu. Onların ihracat artışını sürdürmesi gerekli. Gizli maliyetlerin aşağıya çekilmesi ve kurun onları bu sıkıntıları yaşatmayacak bir seviyede olması lazım.'' 
     
     ''DOLARA MÜDAHALE YAPILMAYACAK DENİYORDU'' 
     Dolara yapılan müdahaleyi değerlendiren Tüzmen, '' Dolara müdahale yapılmayacak. Bu konuda otoritenin kesinlikle müdahalesi olamaz. Bu dalgalı. Kendi kendine yukarı çıkar diyorlardı. Zaten zaman içinde kimin bilip kimin bilmediği anlaşıldı'' diye konuştu. 
     Bu konuya amatörce yaklaşıldığını anlatan Tüzmen, şöyle devam etti 
     ''Ben profesyonel yaklaşım istiyordum. 1-2 sene önce söylediğim buydu. Söylediklerim şimdi iki sene sonra aynı noktaya geldi. Bence dolar 1.5, 1.6 YTL aralığında olmalıdır. Bu bizi rahatlatır. Dış ticaret açığımızı azaltır.'' Türk parasının değeri konusuna da değinen Tüzmen, ''Türkiye'de herkes iş bulmuş olsa işsizlik oranı yüzde 1 civarlarında olsa veya yüzde 12-13'lük büyüme hızını yakalamış olsak, paramızın çok değerli oluşunu açıklayabiliriz. Ama paramızın çok değerli olmasını şu an açıklayamıyoruz. İki senedir de kimse bunu bana açıklayamıyor'' diye konuştu. 
     
</TEXT>
</DOC>
