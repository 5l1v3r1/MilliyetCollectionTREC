<DOC>
<DOCNO> 349762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur08.html </URL>
<DATE> 2005/06/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Yardım kuyruğunda kadın kavgası 
</HEADLINE>
<TEXT>

     GAZİANTEP’te, Şahinbey Kaymakamlığı tarafından fakir ailelere yapılan 25 ile 70 YTL arasında değişen çocuk yardımını almak isteyenler izdihama neden oldu. Yumruk yumruğa kavgaya tutuşan kadınlar birbirinin saçını yoldu, aralarında çocukların da bulunduğu bir çok kişi ezilme tehlikesi atlattı. 
     Başbakanlık Sosyal Yardımlaşma ve Dayanışma Vakfı’nın kaymakamlıklar aracılığıyla dağıttığı 25 ile 70 YTL arasında değişen parayı almak isteyen kişiler, sabah erken satlerde Merkez Çarşı Postanesi’ne geldi. Yaklaşık 200 metrelik kuyruk oluşturanlar, öğle tatilinin sona ermesiyle açılan kapılara hücum etti. Bu sırada bazı çocuklar ezilme tehlikesi atlattı. Aralarında kadınların olduğu bir grup arasında da sıra kavgası çıktı. Birbirlerinin saçını yolan ve yumruklaşan kadınları, güvenlik görevlileri güçlükle ayırabildi. Havale yapmak için postaneye gelen birçok kişi de izdiham nedeniyle içeri giremedi. 
     
</TEXT>
</DOC>
