<DOC>
<DOCNO> 349296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun26.html </URL>
<DATE> 2005/06/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
"Hayır"ın faturası Türkiye'ye 
</HEADLINE>
<TEXT>

     Fransa, halkının yüzde 55’inin Avrupa Anayasası’na hayır’ dediği referandumun faturasını Türkiye'ye çıkarmaya hazırlanıyor. 
     Avrupa Birliği’nin Türkiye ile müzakerelere başlayacağı 3 ekim tarihini ertelemeye çalışan Fransa, imtiyazlı ortaklık’ için de harekete geçti. 
     Türkiye ile ilgili kararları ağırlaştırmak’ için üç girişim başlatan Fransa, ilk girişimden sonuç aldı. 
     Temmuz ayında yayınlanacak müzakere çerçeve belgesi’ne müdahale eden Paris Yönetimi, Türkiye'ye verilecek fonların kullanımını kolaylaştıracak unsurların eklenmesini önledi. 
     Ancak AB Komisyonu, bu maddeyi değiştirmek ve Türkiye'ye kolaylık sağlamak istedi. Fransa ise, AB Komisyonu’nun bu girişimine izin vermediği için bu madde aynen korunacak. 
     Fransa’nın ikinci girişimi ise, müzakerelerin başlayacağı 3 ekim tarihini, 16-17 haziranda Brüksel'de yapılacak Avrupa Birliği zirvesinin sonuç bildirisinden çıkartmak ve üyelik sürecini belirsizliğe’ sevketmek. 
     Oysa metnin taslak halinde müzakerelerin 3 ekimde başlayacağı hatırlatılıyor, Türkiye'den uyum protokolünü imzalaması bekleniyor. 
     Fransa’nın üçüncü girişimi ise imtiyazlı ortaklık’ konusun yeniden gündeme getirmek olacak. 
     Fransa, Türkiye-AB müzakerelerinin yol haritası niteliğindeki Müzakere Çerçeve Belgesi’ne imtiyazlı ortaklık’ ya da özel statü’ gibi unsurlar eklemek için Avrupa Birliği üyeleri nezdinde görüşmeler yaptı. 
     
     AB krizi atlatmaya çalışıyor 
     AB'nin temellerini atan altı ülke arasında yeralan Fransa ve Hollanda'nın AB Anayasası'nı reddetmesinin ardından birliğin geleceği tartışılıyor. AB liderleri bu krizi atlatabilmek için yoğun çaba sarfediyor. 
     Bu amaçla Fransa Cumhurbaşkanı Jaques Chirac, Almanya Başbakanı Gerhard Schröder'le geçtiğimiz cumartesi Berlin'de bir araya geldi. 
     Yaklaşık iki saat süren görüşmeden sonra Chirac'ın sözcüsü Jerome Bonnafont ile birlikte brifing veren Alman Hükümet Sözcüsü Bela Anda, Chirac ve Schröder'in, Avrupa Birliği Anayasası'nı onaylama sürecinin diğer ülkelere olan saygıdan dolayı sürdürülmesi gerektiği konusunda görüşbirliği içinde olduklarını söyledi. 
     
     'Hayır'ların nedenleri arasında Türkiye de var 
     'Hayır' oylarının temel nedeni ekonomide olumsuz gelişmeler ve buna bağlı olarak artan işsizlik olsa da bir başka neden de AB'nin çok hızlı genişlemesi ve Türkiye'nin birliğe üyeliği. 
     Fransa, Türkiye ile 3 ekimde başlatılması planlanan müzakereleri erteletmeye çalışırken, 'imtiyazlı ortaklık' konusunu da tekrar gündeme getirmeyi planlıyor. Fransa'yı Hollanda ve Avusturya'nın desteklemesi bekleniyor. 
     İngiltere ise, Fransa ve Hollanda'da yapılan AB Anayasası referandumlarından 'hayır' çıkmasının ardından referandum fikrini rafa kaldırmaya hazırlanıyor. 
     Bu konudaki kararı Dışişleri Bakanı Jack Straw'un bugün parlamentoda yapacağı konuşmada açıklaması bekleniyor. 
     Financial Times gazatesine göre, Straw, "anayasa öldü" demeyecek, oylamanın daha sonra yapılabilmesi için de 'açık kapı' bırakacak. 
     İngiliz Sunday Times gazetesine göre ise, İngiltere referandumu sadece askıya almakla kalmayacak, AB'yi de dış politikanın ana ekseni olmaktan çıkaracak. 
     
</TEXT>
</DOC>
