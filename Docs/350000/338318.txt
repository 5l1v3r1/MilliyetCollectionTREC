<DOC>
<DOCNO> 338318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/siyaset/siy02.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiyelilik' ayrımcı kavram 
</HEADLINE>
<TEXT>


Yargıtay Başsavcısı Ok, "Türkiyelilik ve federasyon" kavramlarının, üniter devlet yapısını sorgulatmaya yol açacağını dile getirdi 

ANKARA Milliyet 


Yargıtay Başsavcısı Nuri Ok, kültür, inanç ve etnik grupların hakları savunulurken "Türkiyelilik" ve "Federasyon" gibi söylemlere karşı çıkılmasını isteyerek, milliyetçiliğin kışkırtılmaması uyarısında bulundu. Yargıtay Başsavcılığı, "Onur Günü" nedeniyle Yargıtay'da yapılan törene, "Yargının sorunlarının yargı içinde konuşulması" gerekçesiyle önceki yılların aksine Adalet Bakanı Cemil Çiçek de dahil hiçbir siyasi çağrılmadı. 
Ok, yaptığı konuşmada, kişisel, grupsal, politik yararlanma düşüncesinin toplumu tehlikeli kamplaşmalara ittiğini ve vatandaşlar arasında bölücü düşünce yaratılması hedefinde kısmen başarı sağlandığını söyledi. Ok, özetle şu görüşleri dile getirdi 

'Karşı çıkmalıyız' 
"Özel amaç taşınmasa bile farklı kültür, inanç ve etnik grupların hakları savunulurken ayrımcılık, düşmanlık ve milliyetçilik kışkırtılmamalı... Üniter devlet yapısını sorgulatmaya yol açacak örneğin 'Türkiyelilik', 'federasyon' gibi söylemlere hep birlikte ve güçlüce karşı çıkmalıyız." Yargıya müdahale izlenimlerinin yargıda rahatsızlıklara yol açtığını vurgulayan Ok, CHP'li Mahmut Yıldız hakkındaki fezleke için "şike fezlekesi" benzetmesine atıfta bulunarak, "Hukuk kurallarına itaat sözde kalıyorsa, kişi ve olay için yasa çıkarılıyorsa, yargısal işlemlere uygunsuz yakıştırmalar yapılıyorsa, hukukun üstünlüğünün sindirilmiş olduğundan söz edilemez" dedi. 
Politik gücün yargıya h kim olma niyeti bulunduğunu ifade eden Ok, "Buna fırsat veren adalet bakanının h kim ve savcılar üzerindeki idari yetkilerinin artık HSYK'ya devredilmesi şarttır" diye konuştu. 


</TEXT>
</DOC>
