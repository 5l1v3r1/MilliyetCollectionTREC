<DOC>
<DOCNO> 345789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur31.html </URL>
<DATE> 2005/05/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kürtçe davetiye ve kongre davasında Kürtçe savunma... 
</HEADLINE>
<TEXT>

     Hak ve Özgürlükler Partisi’nin Hak-Par 4 Ocak 2004 tarihli 1. olağan kongresinde Kürtçe konuşulması ve devlet protokolüne Kürtçe davetiye gönderilmesi suretiyle Siyasi Partiler Kanunu’na muhalefetten yargılanan parti yöneticileri, mahkemede savunmalarını Kürtçe yaptılar. 
     Ankara 3. Asliye Ceza Mahkemesi’nde görülmeye başlanan, Hak-Par Genel Başkanı Abdülmelik Fırat ile kongre öncesinde parti yöneticisi olan 13 kişi hakkında açılan davanın ilk duruşmasına Fırat ile birlikte 9 sanık ve avukatları katıldı. 
     Sanıkların savunmalarını Kürtçe yapacaklarını bildirmeleri üzerine, sanık avukatı olarak duruşmaya giren Diyarbakır Barosu avukatı Sabahattin Korkmaz çevirmenlik yaptı. Savunmanın hukuki terimler içermesi dikkate alınarak, sanıklar, sanık avukatları ve mahkeme tarafından çevirmenliği kabul edilen Korkmaz, avukatlıktan çekildi ve yemin ederek, çevirmenlik görevini üstlendi. 
     Kimlik tespitlerinin ardından savunmasını yapan Hak-Par Genel Başkanı Abdülmelik Fırat, Kürtçenin temel insan hakkı olduğunu, hayatın her alanında kullanılmasının gerektiğini savunarak, herhangi bir suç işlemediğini ifade etti. Fırat, partinin faaliyet alanlarında da Kürtçe kullanılmasının doğal olduğunu, açılan davanın hukukla bağdaşmadığını, Avrupa İnsan Hakları Sözleşmesi’ne aykırı olduğunu savundu. 
     Duruşmada Hak-Par eski Genel Saymanı Settah Karagöz ve kongrede divan kurulu üyeliği yapan İlhan Güneri ise Kürtçe bilmedikleri için Türkçe savunma yaptılar. 
     Diğer sanıklar da Kürtçe savunma yaparak, Fırat’ın sözlerine katıldıklarını söylediler ve beraat isteminde bulundular. 
     Kürtçe savunma yapan sanıklar, mahkemeye de Kürtçe hazırlanmış yazılı savunma dilekçeleri verdiler. 
     Yargıç Abdülhalik Yıldız, sanık avukatlarının, Siyasi Partiler Yasası’nın ilgili maddelerinin Anayasa’ya aykırı olduğunu dile getirmeleri üzerine, bu konudaki talebi ilk sorgular tamamlandıktan sonra değerlendireceğini açıkladı. 
     Duruşma, gelmeyen 4 partilinin savunmalarının alınması için ertelendi. 
     İddianamede, Hak-Par’ın 4 Ocak 2004 tarihindeki 1. olağan büyük kongresinde Kürtçe konuşulduğu, Kürtçe mesajlar okunduğu ve aralarında Cumhurbaşkanı Ahmet Necdet Sezer’in de bulunduğu devlet protokolüne Kürtçe ve Türkçenin birarada bulunduğu davetiyeler gönderildiği belirtiliyor. 
     Siyasi Partiler Kanunu’nun 81. maddesinin c fıkrasında, "siyasi partilerin, tüzük ve programlarının yazımı ve yayımlanmasında, kongrelerinde, açık ya da kapalı salon toplantılarında, mitinglerinde, propagandalarında Türkçe dışında dil kullanamayacaklarının" hüküm altına alındığı anlatılan iddianamede, Fırat ve 12 kişinin, yasanın 81 c maddesi yollamasıyla 117. maddesi uyarınca 6’şar aydan az olmamak üzere hapisleri isteniyor. 
     
</TEXT>
</DOC>
