<DOC>
<DOCNO> 349926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun27.html </URL>
<DATE> 2005/06/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Avrupa Konseyi, Kıbrıs ara kararını açıkladı 
</HEADLINE>
<TEXT>

     Avrupa Konseyi Bakanlar Komitesi, Avrupa İnsan Hakları Mahkemesi'nin AİHM , Kıbrıs Rum kesiminin yaptığı "4. devlet başvurusuna" ilişkin 2001 yılında Türkiye aleyhine verdiği hükmün uygulanmasıyla ilgili bir ara karar yayımladı. 
     Bakanlar Komitesi adına büyükelçiler seviyesinde toplanan Delegeler Komitesi'nde kabul edilen ara kararda, KKTC'de yaşayan Rumların eğitim hakkı, din özgürlüğü ve askeri mahkemelerle ilgili AİHM'nin saptadığı ihlallerin giderilmesi yönünde önemli adımlar atıldığı belirtildi. 
     Ara kararda, bununla birlikte kayıp kişilerin akıbetine ilişkin olarak daha etkili araştırma yapılması istendi. 
     
     ARA KARAR 

     AİHM 2001 yılında, Rumların yaptığı "4. devlet başvurusuyla" ilgili Türkiye'nin Avrupa İnsan Hakları Sözleşmesi'nin AİHS 14 maddesini ihlal ettiği görüşüne varmıştı. 
     "KKTC'de yaşayan Rumların çocuklarının özellikle orta dereceli eğitim hakkından mahrum bırakıldığı ve ilkokul kitaplarının sansüre uğradığı gerekçesiyle AİHM'nin ihlal kararı verdiği" hatırlatılan ara kararda, "KKTC'de Rumlar için açılan orta dereceli okulun, bu ihlalin giderilmesini önemli ölçüde sağladığı" belirtildi. 
     "AİHM'nin yine KKTC'de rahip atanmasına karşı çıkılarak Rumların din özgürlüğünün ihlal edildiği yolunda karar verdiği" kaydedilen ara kararda, "bu konudaki engellemenin kaldırılmasının da tatmin edici bulunduğu" ifade edildi. 
     Ara kararda, KKTC'de sivillerin askeri mahkemede yargılanmasına ilişkin AİHM'nin verdiği ihlal kararına da atıfta bulunuldu ve bu konuda da gerekli tedbirlerin alınması sonucu ihlalin ortadan kaldırıldığı" belirtildi. 
     
     KAYIP KİŞİLERİN DURUMU 

     Kayıp kişilerin durumuyla ilgili yeterli ve etkili çalışma yapılmadığı görüşüne varılan ara kararda, bu konuda daha fazla çaba gösterilmesi gerektiği kaydedildi. 
     Kayıp Kişiler Komitesi'nin faaliyetlerinin 2004 sonunda canlandırıldığı hatırlatılan kararda, sadece bu komitenin çalışmalarına bağlı kalınmaması çağrısında bulunuldu. 
     Bakanlar Komitesi, AİHM'nin saptadığı ihlallerin giderilmesini denetlemekle yükümlü. 
     
</TEXT>
</DOC>
