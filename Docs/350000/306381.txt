<DOC>
<DOCNO> 306381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun08.html </URL>
<DATE> 2005/01/14/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD'den Kerkük açıklaması... 
</HEADLINE>
<TEXT>

     Deniz Arslan bildiriyor 

      ABD Dışişleri Bakanlığı, ''Irak'ta devrik Saddam Hüseyin hükümetinin Kerkük ve çevresinde uyguladığı zorla göç ettirme, mallara el koyulması ve idari sınırlarla oynanması gibi haksız politikalara çare bulma çabalarının, Iraklıların karar vereceği iç mesele olduğunu'' bildirdi. 
     Bakanlık Sözcüsü Richard Boucher tarafından yapılan yazılı açıklamada, Iraklılar tarafından hazırlanan ve kabul edilen geçici Irak Anayasası'nın ''Saddam Hüseyin'in korkunç mirasını'' düzeltmek için atılması gereken bazı adımları ortaya koyduğuna da işaret edildi. Açıklamada, ABD'nin, Kerkük ile ilgili 58'inci maddeyle birlikte geçici anayasanın tam olarak uygulanmasını desteklediği belirtildi. 
     Geçici Irak Anayasası'nın 58'inci maddesi, Kerkük'ten Saddam döneminde sürülenlerin kente dönmelerinin sağlanması konusuna işaret ediyor. Saddam, Kerkük'ten Iraklı Kürtleri çıkartarak, bu kenti Araplaştırma politikası izlemekle suçlanıyor. 
     Iraklı Kürt gruplar, petrol zengini Kerkük'te demografik yapının kendi lehlerine yeniden düzenlenmesi yönünde çaba gösterirken Türkiye, bu çabalardan duyduğu rahatsızlığı ifade etmişti. 
     Washington'daki gözlemciler, Boucher'ın açıklamasının, ABD'nin Kerkük'e Kürt göçüne dolaylı destek anlamına geldiği yorumunda bulundu. 
     
</TEXT>
</DOC>
