<DOC>
<DOCNO> 322829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun51.html </URL>
<DATE> 2005/03/11/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Rice ''ABD, İran'a ekonomik teşviklerde bulunmaya hazır'' 
</HEADLINE>
<TEXT>

     ABD, nükleer programından vazgeçirmek istediği İran'a ekonomik teşviklerde bulunmaya hazır olduğunu bildirdi. 
     ABD Dışişleri Bakanı Condoleezza Rice, yaptığı yazılı açıklamada, ''ABD'nin, İran'ın Dünya Ticaret Örgütü'ne DTÖ başvurusuna yönelik itirazından vazgeçeceğini ve İran'daki ticari uçakların yedek parçalarının, özellikle AB ülkelerinden İran'a satışına izin verilmesinin de ele alınacağını'' kaydetti. 
     ABD Dışişleri Bakanı Rice, bu kararın İngiltere, Fransa ve Almanya'nın İran'la yaptığı müzakereleri etkin şekilde desteklemeye yönelik bir çaba olduğunu da belirtti. 
     
     ABD EKONOMİK TEŞVİKLERDE BULUNMAYA HAZIR 

     AB'nin üç büyüğü Almanya, Fransa ve İngiltere ile yapılan görüşmelere katılan İran heyetinde görevli ve rejimin nükleer alandaki danışmanı Sirus Naseri, ABD'nin ekonomik teşvik önerisinin ''yorumda bulunulmayacak kadar önemsiz'' olduğunu söyledi. 
     ABD Dışişleri Bakanlığı'ndan bugün yapılan açıklamayı değerlendiren Naseri, ''Önerilen şey çok önemsiz. Açıkçası üzerine bir yorumda bulunulmayacak kadar önemsiz'' dedi. 
     Dışişleri Bakanı Rice bugün yaptığı yazılı açıklamada, nükleer programından vazgeçmesi karşılığında, Washington yönetiminin ''İran'ın Dünya Ticaret Örgütü'ne DTÖ başvurusuna yönelik itirazından vazgeçeceğini ve İran'daki ticari uçakların yedek parçalarının, özellikle AB ülkelerinden İran'a satışına izin verilmesinin de ele alınacağını'' kaydetmişti. 
     
     BUSH ''ABD VE AB'NİN, İRAN KONUSUNDA TEK BİR SESLE KONUŞMASI BENİ SEVİNDİRDİ'' 

     Bu arada, ABD Başkanı George Bush, Louisiana eyaletinin Shreveport kentinde konuya ilişkin yaptığı değerlendirmede, memnuniyetini, ''ABD ve AB'nin, İran konusunda tek bir sesle konuşması beni sevindirdi'' sözleriyle dile getirdi. 
     Bush, ''İran'a, özgür dünyanın nükleer silaha sahip olmalarına hoşgörüyle yaklaşmayacağını anlatmakta Avrupalı dostlarla birlikte çalışmayı dört gözle bekliyorum'' dedi. 
     Dışişleri Bakanı Rice, açıklamasında, ABD yönetiminin kararının İngiltere, Fransa ve Almanya'nın İran'la yaptığı müzakereleri etkin şekilde desteklemeye yönelik bir çaba olduğunu da belirtmişti. 
     
</TEXT>
</DOC>
