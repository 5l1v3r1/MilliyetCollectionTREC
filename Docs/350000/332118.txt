<DOC>
<DOCNO> 332118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun12.html </URL>
<DATE> 2005/04/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Musul İl Konseyi üyesi öldürüldü 
</HEADLINE>
<TEXT>

     Irak'ta, Musul İl Konseyi'nin bir üyesinin, uğradığı silahlı saldırıda öldürüldüğü bildirildi. 
     Amerikan askeri kaynakları, İl Konseyi üyesi Acel Mekisin Acel'in, arabasının içindeyken silahlı saldırıya uğradığını, saldırıda Acel'in şoförünün de öldüğünü söyledi. 
     Musul il yönetiminden General Valid Kaşmula, geçen ay konvoyuna düzenlenen bombalı saldırıda öldürülmüştü. Irak'ta resmi görevde bulunan kişiler, ABD güçleriyle işbirliği yaptıkları gerekçesiyle saldırıların hedefi oluyor. 
     
     SURİYE SINIRINDA BOMBA YÜKLÜ İKİ ARAÇLA SALDIRI 

     Irak'ın Suriye sınırı yakınlarındaki Kaim kentinde bomba yüklü iki araçla saldırı düzenlendiği bildirildi. 
     Görgü tanıkları, bomba yüklü araçların kentteki bir gümrük kontrol noktası yakınlarında infilak ettiğini ve olayda ölenler olduğunu söylediler. 
     Patlamaların ardından, direnişçilerle Amerikan ve Irak kuvvetleri arasında çatışma çıktığı belirtildi. 
     Bağdat'ın yaklaşık 400 kilometne batısında bulunan Kaim, sık sık şiddet olaylarına sahne oluyor. Amerikan kuvvetleri, Suriye'den Irak'a silah ve direnişçi sevkıyatının bu kent civarından yapıldığına inanıyor. 
     
</TEXT>
</DOC>
