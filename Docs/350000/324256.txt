<DOC>
<DOCNO> 324256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/siy04.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'deki ABD karşıtlığı temelsiz' 
</HEADLINE>
<TEXT>


YASEMİN ÇONGAR Washington 


AKP Grup Başkanvekili Faruk Çelik, Türkiye'deki ABD karşıtlığının "ciddi ve kalıcı bir temele dayanmadığını" belirterek, Bush yönetiminin KKTC'yi destekleme ve Irak'taki PKK varlığına son verme yönünde adımlar atması halinde, Türk kamoyundaki olumsuz bakışın aşılacağını ifade etti. TBMM Demokrasi Komitesi üyesi 5 AKP'li, 3 CHP'li milletvekili ABD'deki temaslarını sürdürdü. Milletvekilleri, Stratejik ve Uluslararası Etüdler Merkezi adlı fikir kuruluşunun düzenlediği toplantıya katıldı. 
Çelik burada yaptığı konuşmada, özellikle Kıbrıs'ta 'çözümden yana' tavır koyan Türk hükümetinin, bu konuda ABD'den yeterli destek almadığından yakındı. Ülkü Ocakları'ndan bir grubun İstanbul'da Başbakan Erdoğan'ı protesto etmesine de değinen Çelik, şöyle konuştu 
"Türkiye'deki olumlu adımlara karşılık verilmesi lazım. Aksi halde marjinal kesimlere malzeme veriliyor. Bir grup, Başbakan'ın makam aracını 'Kıbrıs'ı sattınız' diye tekmeleyebiliyor. Biz Kıbrıs'ta gerekli desteği göremediğimizi ABD yetkililerine ifade ettik." 


</TEXT>
</DOC>
