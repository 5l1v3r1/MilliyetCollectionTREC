<DOC>
<DOCNO> 307149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun48.html </URL>
<DATE> 2005/01/17/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Ukrayna'da Yanukoviç'e destek gösterisi... 
</HEADLINE>
<TEXT>

     Ukrayna'nın doğusundaki Donetsk kentinde yaklaşık 5 bin kişi, devlet başkanlığı seçimini kaybeden Viktor Yanukoviç'e destek gösterisi yaptı. 
     Kentteki AFP muhabiri, göstericilerin, eski Başbakan Yanukoviç'in seçim kampanyasında kullandığı mavi-beyaz renkli bayraklar ve üzerinde ''Yanukoviç devlet başkanımızdır'' yazılı pankartlar taşıdığını duyurdu. 
     Yanukoviç yanlılarının Donetsk'te çok sayıda çadır kurdukları belirtildi. 
     26 Aralık'taki seçimde devlet başkanı seçilen Viktor Yuşçenko'nun destekleyenler, seçimin geçersiz kılınan ikinci turundan sonra başkent Kiev'de çadırlar kurarak, protesto gösterileri yapmıştı. 
     Ukrayna'da 21 Kasım'da yapılan devlet başkanlığı seçiminin ikinci turunu Viktor Yanukeviç kazanmış, Yuşçenko liderliğindeki muhalefet seçim sonucuna itiraz etmişti. 
     Yüksek Mahkeme, muhalefetin başvurusu üzerine, Yanukoviç'in kazandığı ikinci tur seçimleri geçersiz saymış ve 26 Aralık'ta seçimlerin yinelenmesini kararlaştırmıştı. Bu seçimleri kazanan Yuşçenko, devlet başkanı seçilmişti. 
     Viktor Yanukoviç de 26 Aralık'taki seçimin sonucuna itiraz etmişti. Ukrayna Yüksek Mahkemesi'nin, Yanukoviç'in itirazıyla ilgili kararını gelecek günlerde vermesi bekleniyor. 
     
</TEXT>
</DOC>
