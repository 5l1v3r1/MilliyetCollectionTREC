<DOC>
<DOCNO> 331726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun32.html </URL>
<DATE> 2005/04/09/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
İslami Cihad lideri "Şu an ateşkese bağlıyız" 
</HEADLINE>
<TEXT>

     İslami Cihad örgütü, İsrail ile ateşkese uymayacakları yönündeki açıklamaları reddederek, ''Şu an için ateşkese bağlıyız'' dedi. 
     Örgütün liderlerinden Muhammet El Hindi, İsrail askerlerinin bugün açtıkları ateş sonucu üç Filistinli gencin ölmesi olayını değerlendireceklerini belirtti. El Hindi, ''Bu saldırıya misilleme hakkımızı saklı tutuyoruz'' diye konuştu. 
     Örgütün, ateşkesin devamı konusunu da yeniden ele alması gerektiğini belirten El Hindi, ''Ancak şu an için ateşkese bağlıyız'' dedi. 
     İslami Cihad'a bağlı Kudüs Tugayları ise ''Ateşkesi artık tanımadıklarını'' açıklamışlardı. 
     İsrail askeri kaynakları, üç Filistinli gencin uyarı ateşine karşın sınıra yaklaştıklarını ve bu nedenle üzerlerine ateş edildiğini belirtmişlerdi. Ajansların haberlerine göre Filistinli görgü tanıkları, oynadıkları topun sınırdaki parmaklıklara çarpması üzerine kaçmaya başlayan gençlerin üzerine ateş edildiğini savundular. 
     
</TEXT>
</DOC>
