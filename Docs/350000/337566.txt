<DOC>
<DOCNO> 337566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/dunya/dun01.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz uçak Bush'u korkuttu 
</HEADLINE>
<TEXT>


YASEMİN ÇONGAR Washington 


Beyaz Saray çevresinde, Amerikan askeri helikopterlerinin kullanımı dışında uçuşa kapalı tutulan hava sahasını ihlal eden bir uçak, Başkan George W. Bush'un yeraltındaki bir sığınakta dakikalar geçirmesine neden oldu. Kısıtlı hava sahasına "yabancı bir uçağın" girdiği kuşkusuyla verilen alarm üzerine Bush, dün sabah saatlerinde çalıştığı Oval Ofis'ten alınarak, Beyaz Saray'ın altındaki sığınağa indirildi, ancak alarmın "yanlış" olduğu kısa süre içinde anlaşıldı. Bazı Beyaz Saray çalışanları ile o sırada Beyaz Saray'ı gezen turistler de uyarı üzerine binayı boşalttılar. Beyaz Saray Sözcüsü Scott McClellan, "çok kısa" süren alarm durumuna neyin yol açtığının anlaşılması için soruşturmanın sürdürüldüğünü bildirdi. 


</TEXT>
</DOC>
