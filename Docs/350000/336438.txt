<DOC>
<DOCNO> 336438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy07.html </URL>
<DATE> 2005/04/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
23 Nisan'da kaymakam ve başkan arasında 'çikolata gerginliği' 
</HEADLINE>
<TEXT>

     Emrah ERDOGAN DHA 

BALIKESİR'in Havran İlçesi'nde, 23 Nisan Ulusal Egemenlik ve Çocuk Bayramı kutlama törenleri sırasında, bir başka olaydan mahkemelik olan Belediye Başkanı ve Kaymakam arasında 'çikolata gerginliği' yaşandı. 
     Kaymakam Ali Murat Kayhan ile ANAP'lı Belediye Başkanı Mustafa İrtürk arasında bir süredir devam eden sürtüşme, bugünkü Şehir Stadı'nda düzenlenen 23 Nisan Ulusal Egemenlik ve Çocuk Bayramı törenlerinde bir kez daha yaşandı. Belediye Başkanı Mustafa İrtürk, stad içerisindeki çocuklara çikolata dağıttırmak istedi. Tören alanına zabıtaların alınmaması üzerine ortam bir anda gerildi. Zabıtaların tören alanına Kaymakam emri ile sokulmadığını ileri süren Belediye Başkanı İrtürk ile Havran Kaymakamı Ali Murat Kayhan arasında sözlü sataşma yaşandı. 
     
     ÇİKOLATAYA POLİS ENGELİ 

     Kaymakamın ilçede terör estirdiğini ileri süren Belediye Başkanı Mustafa İrtürk, "Bu bayramın çocukların bayramı olması nedeniyle, biz stat içerisinde her yıl yaptığımız gibi bu sene de çocuklarımıza çikolata ikram etmek istedik. Ancak belediyede görevli zabıtalar polis tarafından stada alınmadı. Bunun üzerine Kaymakam beye neden içeri almadıklarını sordum, ortamı germeyin' dedim, gerersem ne olur' diye cevapladı.'' dedi. 
     
     BACAK KRİZİ 

     Havran Kaymakamı Ali Murat Kayhan ise, konu ile ilgili soru yönelten basın mensuplarına, "Zabıtanın törenin yapıldığı stada alınmaması benden kaynaklanmıyor. Tamaman Emniyet Müdürlüğü'nün sorumluluğunda. Belediye Başkanı bacak bacak üstüne attığı için kendisini uyardım.'' dedi. 
     
     ÇİKOLATA DAĞITIMI PROGRAMDA YOK 

     Emniyet Amiri Serdar Yurdakul ise, tören protokolünde çikolata dağıtılmasının yer almadığını belirterek, "Kaymakam bey, zabıtaları içeriye alma' şeklinde bana bu konuda bir emir vermedi. İçeriye itfaiyeyi aldık. Belediye ile hiçbir konuda sorunumuz yok. Başkanın bu konuda benden bir talebi de olmadı. Protokolde, çocuklara çikolata dağıtılacak diye bir madde olmadığı için zabıtaya izin vermedik.'' diye konuştu. 
     
     GERGİNLİĞİN GEÇMİŞİ 

     Geçen yıl Kaymakam Ali Murat Kayhan, güvenlik gerekçesiyle Kaymakamlık Lojmanı önündeki kaldırımı beton çiçek saksıları ile kapattırınca, Havran Belediyesi Fen İşleri Müdürlüğü kaldırımların belediyenin yetkisinde olduğunu belirterek tutanak tutması ile Kaymakam ve Belediye Başkanı arasında gerginlik başladı. Kaymakam Ali Murat Kayhan'ın, geçtiğimiz yaz Belediye Başkanı Mustafa İrtürk'ün oğlu Mahmut İrtürk'ün düğününde sahte bomba ihbarı yaptırdığının ortaya çıkması ile gerginlik tırmandı. Konu adliyeye yansıdı, Kaymakam hakkında Savcılıkça şikayete bağlı olarak halkı paniğe sevketmek, güvenlik güçlerine yanlış ihbarda bulunmaktan Havran Asliye Ceza Mahkemesi'nde dava açıldı. 

     
</TEXT>
</DOC>
