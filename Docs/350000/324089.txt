<DOC>
<DOCNO> 324089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo15.html </URL>
<DATE> 2005/03/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tek düşü Türkiye'de oynamak... 
</HEADLINE>
<TEXT>

     Avusturya'nın başkenti Viyana'da amatör DSV Wien 04 takımında futbol oynayan Sivaslı Zehra Demir 22 , tek düşünün ileride kurulacak Bayan Futbol Milli Takımı'nda top koşturmak olduğunu söyledi. 
     Futbola 9 yaşında başlayan ve 15 yaşından beri Viyana'da amatör ligde futbol oynayan Zehra Demir, A.A muhabirine yaptığı açıklamada, babasının 1975 yılında Sivas'ın Gemerek İlçesi'nden Viyana'ya göç ettiğini ve kendisinin de Viyana'da doğduğunu, ilkokul yıllarında başladığı futbolu halen bir kulüpte sürdürdüğünü bildirdi. 
     Viyana'da 1998, 1999, 2001 ve 2004'de yılın ''en iyi futbolcusu'' seçilen Zehra Demir, ''Futbol oynamak beni mutlu ediyor. Bence futbolda kadın-erkek ayrımı olmamalı ama bayanların oynadığı futbol o kadar popüler değil'' dedi. 
     Son sezon 18 gol atan ve amatör ligde futbol yaşamını sürdüren Zehra Demir, DSV Wien 04 takımının başarılı bir forvet oyuncusu ve aynı zamanda da sol ayağını iyi kullanan bir futbolcu. 
     Zehra'nın 2 erkek kardeşi ise futbol yerine basketbolu tercih ediyor. Futbola olan tutkusundan dolayı önceleri ailesi ve yakın çevresi tarafından yadırganan Zehra, başarılarıyla onların şimdi gurur kaynağı. 
     Fanatik bir Galatasaraylı olduğunu ve maçlarını hiç kaçırmadığını ifade eden Demir, ''İleride kurulacak Bayanlar Futbol Milli Takımı'nda oynamayı çok istiyorum. Tek hayalim bu. Bir de Hakan Şükür ile tanışmak istiyorum'' dedi. 
     Viyana'da oynadığı DSV Wien 04 takımının oyuncularının hemen hepsinin tırnaklarının uzun ve hepsinin de bakımlı bayanlar olduğunu belirten Demir, sözlerini şöyle tamamladı 
     ''Takım arkadaşlarımla birlikte dış görünüşümüzden futbolcu olduğumuz belli olmaz. Ailemde bir tek ben seviyorum futbolu. Erkek kardeşlerim ise basketbolu tercih ediyor. Belki şaşırtıcı birşey ama babam da dahil olmak üzere futbol oynamamla ailemin bütün bireyleri gurur duyuyor. Akrabalarım ve kuzenlerim de futbolu ilerletmemi istiyor.'' 
     
</TEXT>
</DOC>
