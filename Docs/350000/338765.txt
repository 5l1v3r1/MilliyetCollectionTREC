<DOC>
<DOCNO> 338765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo09.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakaryaspor gülümsüyor 
</HEADLINE>
<TEXT>


Yeşil - Siyahlılar'da Samsunspor deplasmanından bir puanla dönülmesi büyük kazanç olarak kabul edildi. Sakaryaspor'da gözler şimdi İstanbulspor ve Kayserispor ile oynanacak kritik maçlara çevrildi 


Sakaryaspor, Samsunspor deplasmanından bir puanla dönmenin keyfini yaşıyor. Futbol Şube Sorumlusu İsmail Yenice, bu zorlu deplasmandan beraberlikle dönmelerinin bile kendileri için kritik günlerde önemli olduğunu dile getirdi. 
Yenice, "Bol pozisyonlu bir maç oldu. Biz de çok pozisyon bulduk, onlar da. İki takım da maçı kazanabilirdi. Oyunun sonlarındaki fırsatları değerlendirebilseydik, sıralamada 2 basamak birden yukarıda olabilirdik. Samsunspor güçlü bir takım, iyi bir oyun sergiledik. Yenseydik elbetteki daha iyi olurdu ancak, 1 puan da kötü değil" diye konuştu. İsmail Yenice, İstanbulspor ve Kayserispor karşılaşmalarının kendileri için final özelliği taşıdığını hatırlatarak, "Rakiplerimizi hafife almadan, iyi konsantre olup, Süper Lig'de kalmamız için gereken sonuçları alacağız" yorumunu yaptı. 

Kayserispor umutlandı 

Denizlispor engelini 1 - 0'lık skorla aşarak, Süper Lig'de kalma yolunda umutlanan Kayserispor'da, Teknik Direktör Hikmet Karaman iddialı açıklamalar yaptı. Cezası nedeniyle maçı tribünden izleyen Karaman, "İlk hedefimiz Gaziantep deplasmanı. Eğer bu maçtan üç puan alır, Sakaryaspor'u da evimizde yenersek, çok büyük bir avantaj yakalarız." dedi. 

Çetin'in büyük iddiası 

Diyarbakırspor Teknik Direktörü Oğuz Çetin, Ankaragücü yenilgisini önümüzdeki haftalarda telafi edip, düşme potasından uzaklaşacaklarını iddia etti. Çetin, "Ankaragücü maçında çok şanssızdık. Yenik duruma düşmemize rağmen çabuk toparlanıp, beraberliği bulduk. Ancak rakibimiz çok iyi mücadele etti. İyi organize olup, gol noktalarındaki fırsatlarını iyi değerlendirdi. Fenerbahçe maçıyla birlikte seri puanlar toplayıp, ligde kalmak istiyoruz" dedi. 


</TEXT>
</DOC>
