<DOC>
<DOCNO> 337033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy13.html </URL>
<DATE> 2005/04/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Koray Aydın Yüce Divan'da yargılanıyor... Bugün 9 tanık dinlendi... 
</HEADLINE>
<TEXT>

     Eski Bayındırlık ve İskan Bakanı Koray Aydın'ın, Yüce Divan'da yargılandığı davanın bugünkü duruşmasında, 9 tanık dinlendi. 
     Tanıkların dinlenilmesinin ardından ara kararı açıklayan Yüce Divan Başkanı Mustafa Bumin, daha önce ilgili yerlere yazılan yazılara yanıt verilmesinin beklenmesine karar verildiğini söyledi. 
     Sanık avukatı Bülent Acar'ın, iki konuya ilişkin açıklama yapılması yönündeki talebi hakkında karar vermeye yer olmadığını belirten Bumin, ayrıca Yargıtay 4. Ceza Dairesi'nin, eski Bayındırlık ve İskan Bakanlığı Müsteşarı Ali Helvacı hakkındaki davanın, Yüce Divan'daki dava ile birleştirilmesine muvafakat verilmesi yönündeki isteminin gelecek duruşmada karara bağlanacağını kaydetti. 
     Başkan Bumin, Ankara 1. Ağır Ceza Mahkemesi'nde halen yargılanmaları devam eden ''Vurgun Operasyonu'' davasının bazı sanıklarının da aralarında bulunduğu 8 kişinin, gelecek duruşmada tanık olarak dinlenilmesine karar verildiğini bildirdi. 
     Bumin, duruşmanın 31 Mayıs Salı gününe bırakıldığını ifade etti. 
     
</TEXT>
</DOC>
