<DOC>
<DOCNO> 302481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/eko04.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
37.300 desteği yön belirleyecek 
</HEADLINE>
<TEXT>


Yıl sonuna yaklaşılması nedeniyle yatırımcılar bilançolarda yer alacak portföyleri sabitlemeye başladılar. Ancak 37.300 desteği kırılırsa satışlar güçlenebilir 

Zeynep Candan Aktaş 

Haftayı 37.300'lerin üzerinde sıkışık geçiren İMKB 100 Endeksi'nde daralan hacimle aşağı yönde bir alçalan üçgen oluştu. Haftanın kapanışı 37.716 seviyesinden gerçekleşti. 
Hafta içinde piyasalar açısından iki olumlu gelişme yaşandı. Birincisi İngiliz Vodafen Telsim'e 4.550 milyar dolar teklif vererek ihaleyi kazandı. İkincisi ise Moody's tarihinde ilk defa Türkiye'nin notunu artırdı. 
Önceki haftalarda not artırımı beklentisiyle tarihi zirveleri gören piyasalar, beklentinin geçekleşmesine pek fazla prim vermedi. Aynı şekilde Telsim ihalesi de piyasaları etkilemedi. Bu neden böyle Bu soruya verilecek ilk cevap borsalarda beklentiler alınır, gerçekleşmeler satılır. İki olayda da beklentilerin piyasalarda ciddi hareketlere neden olması, gerçekleşmelerin dikkate alınmamasını sağladı. 
Diğer taraftan yıl sonuna yaklaşılması ve yurtdışı piyasaların önümüzdeki haftadan sonra tatile girecek olması, yabancı yatırımcıların artık yıl sonu pozisyonlarında son işlemleri,son rötuşları yaptığını düşündürüyor. Bu nedenle de güçlü alımlar veya satışlar yok.Teknik analiz açısndan bakıldığında İMKB 100 Endeksi yaklaşık iki haftadır daralan hacimle bir alçalan üçgen görünümünde sıkıştı. Alçalan üçgenin desteği olan 37.300'ler aşağı yönde kırılmadıkça zirveyi bir kez daha zorlama olasılığı bulunan endekste, yabancıların piyasadan çekilmesi yerli yatırımcılara bu fırsatı verebilir. Ancak olası şekilde 37.300'lerin aşağı yönde kırılması teknik satışların artmasına ve 36.000'lere doğru bir geri çekilmeye neden olabilir. Teknik göstergeler ikinci olasılığın daha güçlü olduğunu gösterse de, genellikle yılsonunda yukarı hareket yapan endekste, bu beklenti halen devam ediyor. 
Önümüzdeki hafta destekler 37.300 ve 36.700'de iken dirençler 38.400 ve 38.600'lerde bulunuyor. 
Bol kazançlı haftalar dileğiyle. 


</TEXT>
</DOC>
