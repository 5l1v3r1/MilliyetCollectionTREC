<DOC>
<DOCNO> 324339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun32.html </URL>
<DATE> 2005/03/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yunanistan grevde... 
</HEADLINE>
<TEXT>

     Yunanistan'da kamu çalışanlarının büyük bölümü, 24 saatlik genel grev başlattı. 
     Yunanistan İşçi Sendikaları Konfederasyonu GSEE ve Kamu Çalışanları Sendikası'nın ADEDY çağrısıyla yapılan grev eyleminin, hükümetin ekonomi politikasını protesto etme amaçlı olduğu açıklandı. 
     Genel grev çerçevesinde bankalar ve postaneler kapanırken, elektrik, su, gaz ve telekomünikasyon hizmetlerini veren kamu kurumlarının çalışanları işbaşı yapmadı, Devlet Demiryolları ve Olimpik Havayolları seferlerini durdurdu. 
     Kamu hastanelerinde çalışan doktorlar, öğretmenler, toplu taşım hizmeti veren kurumların çalışanları ve 24 saatlik eylemin dışında kalan diğer kamu görevlileri, bazı özel sektör kuruluşlarının çalışanlarıyla birlikte 12.00-16.00 arasında 4 saatlik iş durdurma eylemiyle genel greve destek verdiler. 
     Kamu sektörü ile özel sektöre ait yazılı ve görsel basın çalışanları da Atina Gazeteciler Sendikası'nın ESHEA çağrısıyla 12.30-14.30 arasında 2 saatlik iş durdurma eylemi yaptı. 
     GSEE ve ADEDY, hükümetin izlediği ekonomi politikasının, işsizlik ve pahalılığa yol açtığını, ayrıca ücret düşüklüğü, iş güvenliği ve çalışma şartları gibi alanlarda iyileşme sağlayamadığını savunuyor. 
     
</TEXT>
</DOC>
