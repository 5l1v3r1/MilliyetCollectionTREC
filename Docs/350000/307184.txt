<DOC>
<DOCNO> 307184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko33.html </URL>
<DATE> 2005/01/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Marketlerin 'kurban' rekabeti 
</HEADLINE>
<TEXT>

     Kurban Bayramı yaklaşırken büyük marketler tüketicilere sundukları eve teslim, taksit, kredi kartı ile ödeme gibi alternatiflerle yaklaşık 1.5 katrilyon liralık kurban pazarından pay almak için sıraya girdiler. 
     Migros dört taksit ve 310 YTL fiyattan satış yaparken, Gima fiyatını 295 YTL olarak belirledi. Tansaş ve Carrefour’da ise kurbanlıkların kilo fiyatları 6 milyon 500 bin lira ile 7 milyon 650 bin lira arasında değişiyor. 
     Yaklaşan Kurban Bayramı öncesi kurban pazarı büyüklüğü nedeniyle marketlerin de iştahını kabartıyor. Özellikle hijyenik ve veteriner kontrolünde kesim ile uygun ödeme koşulları sayesinde öne çıkan marketler, düzenledikleri fiyat ve taksit kampanyaları ile müşteri çekmeye çalışıyorlar. 
     
     Migros’ta kurbanlıklar 310 YTL 

     Perakende sektörünün devlerinden Migros, 45-47 kilogram ağırlığındaki kurbanlıkların satışına 310 YTL fiyat ve 4 taksitle başladı. Kurbanlık siparişi, internette Kangurum kanalının yanı sıra İstanbul, Ankara ve İzmir'deki Migros'lardan yapılabilecek. 
     Kurbanlık siparişlerinin kesilmiş ve temizlenmiş olarak evlerine teslimini isteyenler, bayramın ikinci günü 14 00-22 00 saatleri arasında İstanbul, Ankara veya İzmir il sınırları içinde yer alan istedikleri adreste 10 milyon TL nakliye ücreti karşılığında veya Migros'un sunacağı mağazalardan birinden ücretsiz olarak teslim alabilecekler. 
     Kurbanlıklar değer kaybına uğramadan, hijyen koşulları ile entegre tesiste 7 parça halinde parçalanacak, gıda standartlarına uygun olarak paketlenerek sipariş verenin tercihine göre bağışta bulunulan kurumlara yada kendilerine teslim edilecek. 
     
     Carrefour’da kilo ile satış 

     Carrefour'da kurbanlık ve adaklık küçükbaş hayvan satışları 7 ocakta başladı. Kurbanlık kesim işlemleri ise 20-21-22-23 ocak tarihlerinde yapılacak. 
     Carrefour aracılığı ile kurban kesmek isteyenler seçtiği kurbanlığı kendi gözetiminde tarttırarak, kilo üzerinden satın alabilecekler. 
     Kıvırcık cinsi koyunun kilogramının 7 milyon 650 bin liradan, Karaman cinsi koyunun kilogramının da 6 milyon 500 bin liradan satıldığı Carrefour'da kurbanlıkların ağırlığı 40-60 kilogram arasında değişiyor. 
     Tüm kredi kartlarının geçerli olduğu Carrefour'da Axess ve Bonus Card sahiplerine faizsiz altı taksit yapılıyor. 
     
     Tansaş’ta 6 taksit 

     Tansaş da Carrefour'daki uygulamaya benzer olarak satışlarda Bonus Card sahiplerine faizsiz altı taksitle ödeme kolaylığı sunuyor. 
     İzmir'de toplam sekiz mağazasında kesim hizmeti veren Tansaş, İstanbul'da sadece Eyüp, Ankara'da ise Çayyolu mağazasında aynı hizmeti veriyor. 
     Önceden rezervasyon yaptıranlara sıra beklemeden kesim önceliği verilen Tansaş'ta fiyatlar kurbanlığın kuyruksuz olup olmamasına göre 6 milyon 500 bin ile 7 milyon 650 bin lira arasında değişiyor. Tansaş'taki kurbanlıkların ortalama ağırlıkları ise 50-60 kilogram. 
     
     Gima’da eve teslim 

     Kurbanı temizleyip paketleyerek evlere kadar ulaştıran Gima, sen-al market ve Alo Gima'dan verilen siparişlerde bu hizmet için 10 YTL nakliye ücreti alıyor. 
     Ödemelerde online seçeneğinin yanı sıra kapıda kredi kartı ya da nakit ödeme seçenekleri de sunuluyor. Gima Cardfinans'a 6, HSBC Advantage Kredi Kartı ve Maximum Kart'a 4 taksit imkanı sağlıyor. Gima'daki kurbanlıkların satış fiyatı da 295 YTL. 
     Kesimler, 20 ocak 2005 tarihinde İstanbul için Tuzla’da İSMER’in, Ankara için Aksaray’da Başak Et’in, Kayseri için Özocak Et'in tesislerinde gerçekleştirilecek, kesilen kurban bir gün dinlendirildikten sonra standart uygulama olarak 7 parça halinde teslim edilecek. 

     
</TEXT>
</DOC>
