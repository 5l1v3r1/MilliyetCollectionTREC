<DOC>
<DOCNO> 301633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo02.html </URL>
<DATE> 2004/12/28/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Hakem, küfür eden futbolcudan şikayetçi oldu 
</HEADLINE>
<TEXT>

     DHA 

BOLU'daki amatör küme takımlarından Köy Hizmetlerispor ile Hisarspor arasında oynanan maçta hakem Deniz Çetin, kırmızı kart gösterdiği için kendisine küfür ettiği gerekçesiyle Hisarsporlu Abdullah Yücel'den şikayetçi oldu. Polise ifade veren Çetin, "Bana küfür eden futbolcunun cezalandırılmasını istiyorum'' dedi. 
     Bolu 1'nci Amatör kümede Köy Hizmetlerispor ile Hisarspor, Karaçayır Mahallesi'ndeki futbol sahada karşılaştı. Maçın orta hakemi Deniz Çetin, karşılaşmanın 85'nci dakikasında Hisarsporlu Uğur Çalışır'a kırmızı kart gösterdi. Uğur Çalışır'ın sahayı terk etmeden hakemin maçı başlatması üzerine Hisarsporlu Alaaddin Yörükoğlu, "Hocam, kural hatası yapıyorsun'' diyerek hakemi uyardı. Bunun üzerine hakem Deniz Çetin, "Kuralları senden mi öğreneceğim'' diyerek Alaaddin Yörükoğlu'na da kırmızı kart gösterdi. Bu sırada karşılaşmanın ilk yarısında kırmızı kart gören ve saha kenarında maçı izleyen Hisarsporlu Abdullah Yücel hakeme, "Şerefsizlik yapma. Maçı adam gibi yönet'' diye bağırdı. Maçın Köy Hizmetleri'nin 1-0 galibiyeti ile sona ermesinden sonra hakem Deniz Çetin, Abdullah Yücel hakkında şikayetçi oldu. 
     İzzet Baysal Polis Merkezi'ne giden Deniz Çetin, "Maçta 4 oyuncuya kırmızı kart gösterdim. Bunun üzerine sinirlenen oyuncular bana hakaret etmeye başladı. Alaaddin Yörükoğlu küfür etti. Ben de bu oyuncu hakkında şikayetçi oldum. Artık futbol sahalarında küfürü bitirmemiz lazım. Bu futbolcunun cezalandırılmasını istiyorum'' dedi. 
     Futbolcu Abdullah Yücel ise, "Hakeme küfür etmedim. Hakem maç sırasında kural hatası yaptı. Hakeme Şerefsizlik yapma. Maçı düzgün yönet' diye bağırdım. Hepsi bu kadar'' diye konuştu. 
     
</TEXT>
</DOC>
