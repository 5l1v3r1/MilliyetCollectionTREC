<DOC>
<DOCNO> 306578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur55.html </URL>
<DATE> 2005/01/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yeni Asya Gazetesi yazarı Cevher İlhan cezaevine kondu 
</HEADLINE>
<TEXT>

     Yeni Asya Gazetesi yazarı Cevher İlhan, 17 Ağustos depremini ''ilahi ikaz'' olarak yorumlayan ve 28 Şubat uygulamalarını eleştiren yazıları dolayısıyla aldığı 2 yıl 1 ay hapis cezasının infazı için cezaevine kondu. 
     Ankara'da gözaltına alınan İlhan, bugün Ankara İnfaz Savcılığı'na getirildi. 
     İlhan, İnfaz Savcılığı'nda işlemlerin tamamlanmasının ardından Ankara Merkez Kapalı Ceza ve Tutukevi'ne götürüldü. 
     Yeni Asya Gazetesi yazarlarından İlhan, 19 Ağustos 1999 tarihli ''Öyle Bir Musibetten Çekininiz ki'', 20 Ağustos 1999 tarihli ''Zelzele Sualleri'', 22 Ağustos 1999 tarihli ''Derin Deprem'' ve 23 Ağustos 1999 tarihli ''Enkaz ve Pişkinlik'' ile ''Başörtüsü ve Deprem'' yazılarından dolayı Türk Ceza Kanunu'nun TCK ''Sosyal sınıf, ırk, din, mezhep ve bölge farklılığına dayanarak, halkı birbirine karşı kamu düzeni için tehlikeli olabilecek bir şekilde düşmanlığa ve kin beslemeye alenen tahrik etme'' suçunu düzenleyen 312 2. maddesine muhalefet suçundan, İstanbul 3 No'lu DGM tarafından 2 yıl 1 ay hapis cezasına mahkum edilmiş, bu cezası Yargıtay 8. Ceza Dairesi'nce onanmıştı. 
     Öte yandan, Cevher İlhan'ın avukatı Mehmet Ali Aslan, yeni Türk Ceza Kanunu'nda, müvekkilinin mahkum olduğu suça ilişkin yeni bir tanımlama getirildiğini ve suçun unsurlarının değiştiğini, mahkumiyet hükmünün tefsirinde tereddüt olduğunu öne sürerek, infazın ertelenmesi için Ankara İnfaz Savcılığı'na başvurdu. 
     
</TEXT>
</DOC>
