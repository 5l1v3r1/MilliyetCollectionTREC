<DOC>
<DOCNO> 332579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy04.html </URL>
<DATE> 2005/04/12/ </DATE>
<TIME> 05.40 </TIME>
<AUTHOR>  </AUTHOR>
<HEADLINE>
Bakan'dan hastanede hem azar, hem soruşturma 
</HEADLINE>
<TEXT>

     ANKARA Milliyet 

SSK'dan devredilen Ankara Dışkapı Hastanesi Etlik Polikliniği'ni inceleyen Sağlık Bakanı Recep Akdağ, "Kameraları alıp gelmişsiniz. Benim işimi halletmem lazım" diyen bir hasta yakınına "Kameralara alet oluyorsun" dedi. Bir hastanın şikayet ettiği doktor hakkında soruşturma başlatılmasını isteyen Akdağ'ın ziyareti, birçok hastanın işlerinin büyük bir hızla bitirilmesini sağladı. 
     Hastanede yaklaşık 1,5 saat hastalar ve yakınlarının şikayetlerini dinleyen Akdağ, bir hastanın muayeneye gittiği doktorun yüzüne bile bakmadığını söylemesi üzerine, doktorun kim olduğunun araştırılması talimatını verdi. 3 gündür kan veremediğini belirten bir hastanın bir doktorun kendisine, "Bizi şikayet ettiniz. Sağlık Bakanlığı'na bağlandık. Artık dua edersiniz" dediğini anlatması üzerine Akdağ, ilgili doktorun bulunarak soruşturma açılmasını istedi. Tedavi olamadığını ağlayarak anlatan şeker hastası bir kadını sarılarak teselli eden Akdağ, SSK'nın uygulama şekline yönelik şikayetler için ise, "Ben SSK'nın sigorta kurumunu devralmadım, sağlık hizmetlerini devraldım" yorumunu yaptı. 
     
     Ucuz ilaç normal 
     Bir hastanın Akdağ'a hastaneye cami yapılıp yapılamayacağını sorması üzerine hastane yetkilileri, "Abdesthane var. Buradan faydalanabilirsiniz" dediler. 
     Akdağ, SSK'nın doktorun yazdığı ilaç yerine kendilerine ucuz ilaç verildiğini anlatan bir hastaya ise, "Aynı etken maddeyi içeren iki ilaçtan biri 10, diğeri 7 lira. SSK'nın ucuzunu seçmesi normal" dedi. 
     
     Buraya gelme 
     Bir hastanın ilacını sağlık ocağında kolaylıkla yazdırmasına rağmen, burada sabahtan beri yazdıramadığını söylemesi üzerine, "Sağlık ocağından yazdırabiliyorsan, neden buraya geliyorsun " diye tepki gösteren Akdağ, reçetesinde başasistan yazan bir hastanın ilaç alamadığından şikayet etmesi üzerine, bir görevlinin hastayla eczaneye gitmesini istedi. Sorunun SSK'dan kaynaklandığının anlatıldığı sırada Başhekim Yardımcısı, reçeteye kaşe bastı ve bir görevliyle birlikte hastayı eczaneye gönderdi. 
     
     Kameralara alet olma 
     Trafik kazası geçiren ve bacakları alçıya alınan çocuğunu sedyeyle Akdağ'ın yanına getiren bir hasta yakınının çocuğuna bakılmadığını söylemesi üzerine Akdağ, "Tüm çalışanlar acil hastalara bakar" dedi. 
     Hasta yakınının "Kırık hala görünüyor. Çocuğumu ameliyat etmiyorlar" demesi üzerine bir uzman doktor, "Kırık tedavi edilirse, çocuğun bir bacağı uzun olur. Bunun için yalnızca alçıya alındı" diye konuştu. Bu kez de yeşil kart talep eden hasta yakını, "Kameraları almışsınız gelmişsiniz. Benim bu işimi şimdi halletmem gerek. Yoksa yaptıramam" diye konuşunca Akdağ, "Kameralara sen alet oluyorsun. Bizim kameralarla işimiz yok" sözleriyle tepki gösterdi. Hasta yakını ve çocuğu ambulansla Dışkapı Hastanesi'ne sevk edildi. 
     
     Yarım asırlık kültür 
     Akdağ, ziyaretin ardından, "yarım asırlık bir kültürü değiştirmeye çalışıyoruz. İlk zamanlarda bazı sorunlar olabilir. Poliklinik sayıları daha da artacak. İlaç geri ödemeleriyle ilgili sıkıntıları Genel Sağlık Sigortası ile çözeceğiz" dedi. 
     Akdağ bir gazetecinin sorusu üzerine, soruşturma açılması talimatını verdiği doktorlar hakkında ayaküstü verilen bilgilere göre işlem yapamayacaklarını, sadece şikayetlerin araştırılması talimatını verdiğini, bunların da her zaman doğru çıkmadığını söyledi. 
     
</TEXT>
</DOC>
