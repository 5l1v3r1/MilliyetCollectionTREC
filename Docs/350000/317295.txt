<DOC>
<DOCNO> 317295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo25.html </URL>
<DATE> 2005/02/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ersun Yanal hakkında teşvik primi soruşturması başlatıldı 
</HEADLINE>
<TEXT>

     Futbol Federasyonu, teşvik primi iddiaları nedeniyle Milli Takım Teknik Direktörü Ersun Yanal hakkında soruşturma başlattı. 
     Futbol Federasyonu Yönetim Kurulu, gündemden düşmeyen teşvik iddiaları ile ilgili, ''Futbol Hukuku'' çerçevesinde soruşturma başlattığını açıkladı. 
     Federasyondan yapılan yazılı açıklamada, ortaya konan iddialar üzerine, öncelikle Hukuk Kurulu'nun, iddiaları soruşturmakla görevlendirildiği belirtilirken, kurulun, bugün iddialarda adı geçen Ankaragücü Kulübü Başkanı Cemal Aydın, eski yöneticiler Levent Doğan, Aziz Köklü, kulüp müdürü Aslan Gürsoy, futbolcu ismet Taşdemir, kulüp garsonu Ercan ve elinde bazı belgeler bulunduğunu belirten Şahin Ulu'nun ifadelerine başvuracağı ifade edildi. 
     Vestel Manisaspor'da futbol oynayan Cafer Aydın ve Yılmaz Özlem'in hafta içinde ifadelerinin alınacağı, ardından Milli Takımlar Teknik Direktörü Ersun Yanal'ın görüşlerine başvurulacağı kaydedilen açıklamada, ''Hukuk Kurulu'nun raporu doğrultusunda ve talimatların verdiği yetki çerçevesinde, yönetim kurulumuz nihai karara varacak ve bunu da kamuoyuyla paylaşacaktır'' denildi. 
     Açıklamada, şu görüşlere yer verildi 
     ''Türk futbolu, geçmiş dönemde maalesef bir kirlenme süreci yaşamıştır. İtiraf niteliği taşıyan açıklamalar, bu kirlenmeyi ortaya koymaktadır. Zaten futbolun değerlerini aşağı çeken bu tür olaylar nedeniyle oluşan kamuoyu baskısı sonucu, geçtiğimiz Temmuz ayında futbolda bir yönetim değişikliğine gidilmiş ve Levent Bıçakcı başkanlığında yeni bir yönetim oluşmuştur. 
     Şeffaflığı ön planda tutan, her türlü kirlenmenin karşısında duran ve futbolu, kamu vicdanını da rahatsız eden çirkinliklerden arındırmayı hedefleyen yönetim kurulumuz, hiçbir ödün vermeden, üzerine düşen sorumlulukları yerine getirmeye kararlıdır, futbol hukuku çerçevesinde yapılabilecek ne varsa onu yapacaktır.'' 

     
</TEXT>
</DOC>
