<DOC>
<DOCNO> 309689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur63.html </URL>
<DATE> 2005/01/26/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Çocuk köyünde cinsel taciz iddiası... 
</HEADLINE>
<TEXT>

     İzmir'in Urla İlçesi'ndeki Barbaros Çocuk Köyü'nde kalan bazı çocuklara ''cinsel tacizde bulundukları'' iddiasıyla 12 kişi gözaltına alındı. 
     Alınan bilgiye göre, Türkiye'nin ''örnek projesi'' olarak bilinen, sivil toplum kuruluşları ve devlet desteğiyle 9 yıl önce kurulan Barbaros Çocuk Köyü'ndeki bazı çocuklara ''cinsel tacizde bulunulduğu ve cinsel ilişkiye girildiği'' duyumunu alan jandarma ekipleri, iddialarla ilgili istihbarat çalışması yaptı. Yaklaşık 2 ay süren çalışmanın sonunda, suçlamanın bilgi ve delilleri tamamlandı. 
     Urla Cumhuriyet Başsavcılığı'nın talimatıyla 3 gün önce harekete geçen İzmir İl ve Urla İlçe Jandarma Komutanlığı'na bağlı ekipler, Çocuk Köyü Müdürü E.T'yi, sosyal hizmetler uzmanını ve doktoru, ifadelerine başvurmak üzere gözaltına aldı. 
     
     UZMAN EŞLİĞİNDE İFADE 

     Jandarma, elindeki bilgiler doğrultusunda köyde yaşayan 14-17 yaş arasındaki çoğunluğu kız 12 çocuğun, olayın mağduru olduğunu belirledi. Uzmanlar refakatinde ifadelerine başvurulan çocuklardan bazılarının ''kendilerine cinsel tacizde bulunulduğunu, cinsel ilişkiye girdiklerini ve tecavüze yeltenme olaylarının yaşandığını'' doğruladıkları bildirildi. Çocukların, durumu, yetkililerine bildirdiklerini öne sürdükleri öğrenildi. 
     Çocukların ve okul görevlilerinin ifadeleri doğrultusunda operasyonu genişleten jandarma, köyde eğitmen ve teknisyen olarak çalışan 2 kişi, Köy Müdürü'nün oğlu R.T 21 , arkadaşı Y.Ö. ile köyde kalan 4 çocuğun aralarında bulunduğu 12 kişiyi daha gözaltına aldı. 
     Olayla ilgili soruşturmanın sürdüğünü belirten yetkililer, çocukların ifadelerinin alınmasının sürdüğünü, zanlılardan bazılarının suçlarını itiraf ettiğini, bazı kişilerin de arandığını bildirdiler. 
     
     İLK AŞAMADA, 3 KİŞİ ADLİYEYE SEVK EDİLDİ 

     Jandarmada işlemleri tamamlanan Müdür E.T, sosyal hizmetler uzmanı ve doktor, ''olayı bildikleri halde adli makamlara intikal ettirmedikleri'' suçlamasıyla, Urla Cumhuriyet Başsavcılığı'na sevk edildi. 
     Savcıya verdikleri ifadede, olaydan bilgilerinin olmadığını öne sürerek suçlamaları kabul etmeyen 3 kişi, serbest bırakıldı. 
     Yetkililer, soruşturmanın yarın tamamlanarak, gözaltındaki 12 zanlının adliyeye sevk edileceğini bildirdiler. 
     
</TEXT>
</DOC>
