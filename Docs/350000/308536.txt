<DOC>
<DOCNO> 308536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/astro/index.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Astroloğun sorumlulukları 
</HEADLINE>
<TEXT>

Ülkemizde astroloji maalesef medyumlar, falcılar ve işi şarlatanlığa dökmüş kişilerle bir arada anılıyor. Bu durumun "acilen" ele alınması gerekli 


Ülkemizde "astrolog" için bir tanım yapmak neredeyse imkansız gibi. Uzun yıllardır astrolojinin içinde birisi olarak, kendi kariyerimi bırakıp 2000 yılından itibaren tüm gün astroloji alanına geçtim ama bu konuda önemli sıkıntılar yaşamıyor değilim. Kimileri için astrolog olmak bir meslek gibi algılanmasa da, astrologlar da hizmet veren kişilerdir ve belirli normlara, ortak etik ilkelere uymak son derece önem kazanmaktadır. Örneğin, bir araştırma yapacak olursanız, kendini astrolog olarak tanımlayan kişilerin, konusunda bir eğitim almadıklarını, belirli ölçütlerden, sınavlardan geçmediklerini görebilirsiniz. Halbuki astroloji başlı başına, uzun yıllar, çok değişik disiplinlerden de okuma gerektirdiği gibi, deneyimin de şart olduğu bir alandır. Şimdi bir de tam tersini düşünün. Ülkemizde astroloji maalesef medyumlar, falcılar ve işi şarlatanlığa dökmüş kişilerle bir arada anılıyor. Astroloji alanında bir dirhem bilgi sahibi bile olmayan kişiler, sadece insanları sömürmekle kalmıyor, aynı zamanda astrolojiye de zarar veriyorlar. Konuyu yakından bilen kişiler bu ayrımın farkındalar ancak, genel halk açısından bu farkındalığı ortaya çıkarabilmek hiç de kolay değil. 
Batı'da ise astroloji çok daha iyi örgütlenmiş farklı alanlarda eğitim programlarına katılabileceğiniz, değişik gruplarla ortak etik değerleri paylaşabileceğiniz ve aynı zamanda astroloji konusunda akademik çalışmalar yapabileceğiniz olanaklar sunuyor. Açıkça söylemek gerekirse, yazılarımın bir bölümünü İngilizce yazıyor, İngiltere ve ABD'deki dergilere gönderiyorum, pek çok uluslararası organizasyona üyeyim ve konferanslara konuşmacı olarak davet ediliyorum ancak benzer derinliği maalesef ülkemizde bulamayız. Böyle bir ortamın gelişebilmesi ve olgunlaşabilmesi için 10 yıllık bir sürenin geçmesi gerekli gibi gözüküyor. Kuşkusuz bu süreçte astrolojide eğitimin ve uzmanlaşmanın değeri çok daha belirginleşmiş ve halk tarafından daha iyi bir astroloji benimsenmiş olacak. Psikoloji, tarih, inanç sistemleri, bilimsel araştırma yöntemleri gibi farklı disiplinlerden beslenen bir astroloji eğitiminin ortaya çıkabilmesi gerekli. 

Amatörlükten sıyrılmak için eğitim şart 

Ayrıca astrologlar belirli konulara odaklanmak ve uzmanlaşmak için de çaba sarf etmelidirler. Astrolojiyi bir hizmet olarak başkalarına sunan kişilerin danışmanlık ilkelerine uygun olarak çalışmaları ve bu konuda da temel bir eğitimden geçmiş olmaları gerekir. Örneğin eğitmeni olduğum İngiltere'de yerleşik Faculty of Astrological Studies Astrolojik Çalışmalar Fakültesi , diploma seviyesindeki öğrencileri ve danışmanlık için ayrı programlar düzenliyor ve belirli projeleri zorunlu görüyor. 
Öyle görünüyor ki, kısa yoldan astroloji öğrendiğini sanan, yeterli disiplini, özveriyi ve tecrübeyi geçiştiriveren, araştırma ruhundan çok uzakta, konuyu hurafelerle bir arada tutan kişiler, zaman içinde, umarım, bu konuda bilinç seviyesi yükseldikçe, doğal olarak ayıklanmaya başlayacaklar. Böyle bir süreçte, sağlam bir eğitim almış kişiler birbirlerine daha çok destek verecek ve etik kurallar çerçevesinde daha yakın işbirliğine gidebilecekler. Her astrolog, çok yönlü bir eğitimden geçtikten sonra, daha fazla ilgi duyduğu alanlara yönelebilir. Bazıları doğrudan, kişilere farklı konularda danışmanlık sunabilecekleri gibi, bazıları da politik ya da finansal astroloji alanlarında kurumsal çalışmalara da geçebilir. Eğitim astrologlara tek tip değil, tam tersine ortak bir dil içerisinde kendi yeteneklerini ve renklerini daha canlı kılabilecekleri olanaklar sunmak içindir. Eğer astroloji alanında kendinize amatör olmanın ötesinde bir hedef belirlediyseniz, eğitim şart 



</TEXT>
</DOC>
