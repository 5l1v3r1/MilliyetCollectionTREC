<DOC>
<DOCNO> 305702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun04.html </URL>
<DATE> 2005/01/12/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush'tan dine ilişkin açıklamalar... 
</HEADLINE>
<TEXT>

     Güçlü dini inançlarıyla tanınan ABD Başkanı George W. Bush, dindarlığın başkanlık için gereken bir özellik olduğunu ifade ederek, ''Tanrı ile ilişkisi bulunmayan birisinin nasıl başkan olabileceğini anlamıyorum'' dedi. 
     Bush, muhafazakar eğilimli The Washington Times gazetesine verdiği özel demeçte, ''Giderek daha çok insan, inancın yaşamlarındaki önemini fark ediyor. Amerika, din ve inançlar açısından çok göze çarpan bir yer. Mitinglerimize gelen birçok kişi sadece senin için dua etmek için buradayım. Senin için dua ettiğimi bil diyordu, Ben de buna şükran duyuyorum'' dedi. 
     George Bush, her gün Oval Ofis'te çalışırken en büyük güvencesinin din olduğunu ve işinin getirdiği baskılara Tanrı'ya güvenmeden nasıl dayanılabileceğini düşünemediğini de söyledi. 
     Ancak Bush, ayırım gözetilmeden herkesin haklarının korunması gerektiğini belirterek, ''Başkanın görevi, ister ibadet etsin, ister ibadet etmesin bütün insanların haklarını korumak. Bizi Taliban'dan ayıran özellik bu'' dedi. Bush, ''Ancak diğer yandan, en azından benim açımdan, Tanrı ile bir ilişkiniz bulunmadan nasıl başkan olabileceğinizi anlamıyorum'' diye konuştu. 
     Gençliğinde alkolik olduğunu kabul eden ve 40 yaşında kendisini dine vererek doğru yolu bulduğunu uzun süredir dile getiren Bush, bu özelliğiyle muhazafazakar çevrelerin büyük beğenisini ve desteğini topluyor. 
     Bazı muhalif liberal ve Demokrat Partili çevreler ise, Bush'u köktendinci olmakla suçluyor. 
     
</TEXT>
</DOC>
