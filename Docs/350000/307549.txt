<DOC>
<DOCNO> 307549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo18.html </URL>
<DATE> 2005/01/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ali Gültiken, İran'da Denizli'nin yardımcısı oldu 
</HEADLINE>
<TEXT>

     Beşiktaşlı eski futbolcu Ali Gültiken, Teknik Direktör Mustafa Denizli'nin yardımcılığı için Pas takımıyla sözleşme imzaladı. 
     Pas kulübü yetkililerinden alınan bilgiye göre, Gültiken dün, basına kapalı yapılan törende 1 yıllık sözleşmeye imza attı. Sözleşmeyle ilgili herhangi bir ayrıntı verilmedi. 
     Bu arada Gültiken, Pas kulübünün ajansı İPNA'ya yaptığı açıklamada, Pas takımını Asya Kupası'ndaki hedefine ulaştırmak için İran'a geldiklerini, ancak bu hedefe ulaşılıp ulaşılamayacağını zamanın göstereceğini söyledi. 
     Pas takımında Türkiye'de futbol oynayabilecek kapasitede birkaç oyuncu bulunduğunu, İranlı futbolcuların Türkiye'ye transferi konusunda Denizli ile birlikte ellerinden geleni yapacaklarını belirten Gültiken, şimdiye kadar Avrupa ve Afrika'dan Türkiye'ye futbolcu transferi yapıldığını, bundan sonra İranlı futbolcuların da transferinin söz konusu olabileceğini anlattı. 
     İran'daki futbol takımlarının kalitelerinin Türkiye'den düşük olduğunu, ancak Avrupa'da oynayabilecek yeteneğe sahip futbolcular bulunduğunu belirten Gültiken, Türkiye'de futbola profesyonelce yaklaşmanın üzerinden 40 yıldan fazla bir süre geçtiğini, buna rağmen İran'da futbolun sadece 3 yıldır profesyonelce oynandığını, ancak mali olanakların bu sürecin daha da hızlanmasına katkıda bulunabileceğini kaydetti. 
     Pas takımı Denizli'nin teknik direktörlüğünde çıktığı iki maçtan galibiyetle ayrılmıştı. Pas, bu hafta sahası Destgerdi Stadı'nda Melevan'ı konuk edecek. 
     
</TEXT>
</DOC>
