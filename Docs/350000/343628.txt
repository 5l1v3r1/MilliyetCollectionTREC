<DOC>
<DOCNO> 343628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko02.html </URL>
<DATE> 2005/05/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Yüksek reel faizlerin 5 yıllık bedeli 104.8 katrilyon lira 
</HEADLINE>
<TEXT>

     Kriz yılı olan 2001’den itibaren 2005 yılına kadar 228 katrilyon liralık iç borç faiz ödemesi gerçekleştiren Türkiye’nin toplam 104.8 katrilyon lira reel faiz aktarımı yaptığı hesaplandı. Bu yıl nakit bazda gerçekleştirilmesi planlanan 40.7 katrilyon liralık iç borç faiz ödemesi kapsamında da, 27.1 katrilyon liralık reel faiz aktarımı gerçekleştirmiş olacak. Böylece son 5 yıl içinde yüksek reel faizlerle, bütçeden toplam 104.8 katrilyon liralık aktarım gerçekleştirilecek. 
     IMF, yeni stand-by anlaşmasını onaylamasının ardından 2000-2005 yıllarını kapsayan Türkiye’de seçilmiş 
     göstergeleri yayımladı. IMF’nin projeksiyonuna göre 2005 yılında reel faizin ortalama yüzde 9.4’e düşmesi öngörülüyor. Hazine’nin borç geri ödeme programına göre de, bu yıl nakit bazda 40.7 milyar YTL 40.7 katrilyon lira iç borç faiz ödemesi yapılacak. Bu verilere göre, 2001 yılındaki ortalama yüzde 35.5 oranında reel faiz oranıyla 2002 yılında 16.7 katrilyon liralık reel faiz aktarımında bulunurken, 2002 yılında ortalama yüzde 38.2 reel faiz oranıyla 2003 yılında 31.7 katrilyon lira, 2003 yılında ortalama yüzde 34.8’lik reel faiz oranıyla 2004 yılında 38.5 katrilyon lira, 2004 yılında ortalama yüzde 16.6’lık faiz oranıyla 2005 yılında 27.1 katrilyon lira reel faiz aktarımı gerçekleştirilmiş olacak. Bu hesaplamalara göre, 2002 yılında ödenen toplam 46.8 katrilyon liralık faizin yüzde 35.8’i, 2003 yılındaki 52.7 katrilyon liralık faiz ödemesinin yüzde 60.2’si, 2004 yılında 50.3 katrilyon liralık faiz ödemesinin yüzde 76.7’si reel faiz ödemesinden kaynaklanıyor ve 2005 yılında öngörülerin gerçekleştirilmesi durumunda ödenecek 40.7 katrilyon liralık faizin de yüzde 66.7’si reel faizlerden oluşacak. Bu durum, özellikle enflasyonun düştüğü son yıllarda reel faizlerin toplam faiz aktarımları içindeki payının yüksekliğini ortaya koyuyor. Bu gelişme, nominal faiz oranlarındaki düşüş hızının reelf aiz oranlarına aynen yansımamasından kaynaklanıyor. Son 5 yıl içinde toplam faiz aktarımı içinde reel faizlerin en yüksek paya sahip olduğu yılı yüzde 76.7 oranıyla 2004 yılı oluşturdu. Bu durum, nominal faiz oranlarında, hatta reel faiz oranlarında yaşanan düşmeye karşın devletin borç aldığı kesimlere yüklü bir düzeyde reel gelir aktarımının devam ettiğini ortaya koyuyor. Toplamda 228.2 katrilyon liralık iç borç faiz ödemesinin yapıldığı 2001-2005 yılları arasında reel faiz olarak 104.8 katrilyon lira aktarım yapıldığı görülüyor. Geçen yıl bütçe gerçekleşmelerine göre 90 katrilyon lira vergi geliri elde edildiği dikkate alındığında, son 5 yıl içinde yalnızca reel faiz olarak bir yıllık vergi gelirini aşan tutarda aktarım yapıldığı ortaya çıkıyor. 
     
</TEXT>
</DOC>
