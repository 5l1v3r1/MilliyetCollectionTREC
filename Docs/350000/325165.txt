<DOC>
<DOCNO> 325165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Umutsuz bekleyiş 
</HEADLINE>
<TEXT>


Sivas Kuzulu'da arama çalışmaları, heyelandan 2 gün sonra başlayabildi. Halk, toprak altındaki yakınlarına ulaşılmasını beklerken, uzmanlar, "Canlı çıkması mucize olur" diyor 

DOĞAN HABER AJANSI 

Sivas'ta 3 gün önce meydana gelen heyelanda toprak altında kalan 15 kişi için yakınlarının umutsuz bekleyişi sürüyor. Uzmanlar, toprak altında canlı bulmanın mucize olacağını söylerken, Sugözü Köyü Kuzulu Mahallesi'nde düne kadar iş makinelerinin hareketine olanak vermeyen birikmiş suyun yatağı başka yöne kayınca arama çalışmaları başlayabildi. 

Arama dün başladı 
Çalışmaların 2 gün sonra başlayabilmesi nedeniyle acıları büyüyen vatandaşlar, ölü ya da diri yakınlarına ulaşılmasını istiyorlar. 
Akan suyun etkisiyle heyelan tehlikesi sürdüğü için arama çalışmalarına dün sabah başlandı. Heyelan alanında biriken su, sağ taraftan doğal bir yol bularak tahliye olmaya başladı. İş makineleri, heyelan alanında başlatılacak çalışmalar için yol açmaya başladı. 

Yemek sırası kavgası 
Kriz Merkezi'nden, sivil savunma uzmanlarının "ince arama" yaptığı açıklandı. Koyulhisar Kaymakamı Kadir Ekinci, 11.00 sıralarında bir telefon ihbarıyla dile getirilen 2 cesede ulaşıldığı iddiasının doğru olmadığını belirtti. Vatandaşların hasar görmeyen evlere güvenli yollardan götürüleceğini ve eşyaların tahliye edileceğini anlatan Ekinci, arama çalışmalarının faciadan kurtulanların ifadeleri doğrultusunda yönlendirildiğini kaydetti. 
Köydeki kahreden bekleyiş sinirlerin yıpranmasına da neden oldu. Kriz Merkezi ve çadırkentin bulunduğu bölgede bekleyenler arasında kavga çıktı. Sevdiklerine ölü ya da diri ulaşmak isteyenler yeterli yardım alamamaktan yakınırken, özellikle kadınlar yemek dağıtımında erkeklerin sıraya girdiğini, kadınların aç kaldığını iddia ettiler. Toprak altındaki yakınlarından haber bekleyen Lokman Demirci, "Hükümet ilgilenmiyor. Uzmanları getirsinler. Cenazelerimizi versinler" dedi. Toprak altında kalanların yakınlarından dördü, baygınlık geçirince hastaneye kaldırıldı. 


</TEXT>
</DOC>
