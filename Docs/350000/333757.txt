<DOC>
<DOCNO> 333757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur06.html </URL>
<DATE> 2005/04/15/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Villa cinayeti davasında 3 ömürboyu hapis 
</HEADLINE>
<TEXT>

     Ali Ekber ŞEN MERSİN, DHA 

MERSİN'de, kendisine ait lüks villasında başına keserle vurulduktan sonra bıçaklanarak öldürülen Tameks Tarım Ürünleri şirketi ortaklarından 46 yaşındaki Metin Şendur cinayetinin davası sonuçlandı. Kendisini boşamasından korktuğu Şendur'u mirası için öldürttüğü ortaya çıkan eşi 41 yaşındaki Nalan Şendur, cinayeti planladığı iddia edilen Nalan Şendur'un ablası öğretmen 43 yaşındaki Tülay Karaymirza ve Nalan'ın ağabeyinin kızının nişanlısı olan katil zanlısı 25 yaşındaki İbrahim Şahin, ömür boyu hapis cezasına çarptırıldı. 
     Tarım ürünleri ithalat ve ihracatı yapan Metin Şendur'un cesedi, iş gezisi için gittiği Hollanda'da döndüğü gece merkez Kuyluk Beldesi'ndeki lüks villasında 13 Haziran 2003'te bulundu. Villaya gittiğinde eşinin cesedini bulduğunu belirten 3 çocuk annesi eşi Nalan Şendur, tutarsız davranışları ve ölen kocasının ailesinin şikayeti üzerine gözaltına alındı. Ancak, nöbetçi mahkemece delil yetersizliğinden serbest bırakıldı. Evdeki incelemede bulunan sigara izmaritinin bir erkek tarafından içildiğini belirleyen polis, eşi toprağa verilirken sinir krizi geçirip, gözyaşları döken Şendur'u, olayla ilgisi olabileceğini düşünerek takip edip, telefonlarını incelemeye aldı. Uzun süren soruşturmada, Nalan Şendur'un telefonla görüştüğü yeğeni 22 yaşındaki Perihan Karaymirza'nın nişanlısı İbrahim Şahin gözaltına alındı. Evdeki izmaritin de kendisine ait olduğu belirlenen Şahin, cinayeti Nalan Şendur'un kocasının kendisini terk etmesinden korktuğu için, Gazi Lisesi'nde Beden Eğitimi Öğretmeni olan ablası Tülay Karaymirza ile birlikte planladığını ileri sürdü. Cinayeti detaylarıyla anlatan Şahin ile birlikte Nalan Şendur, Tülay Karaymirza 28 Ekim 2003'te tutuklandı Perihan Karaymirza ise tutuksuz yargılanmak üzere serbest bırakıldı. Mersin 1'inci Ağır Ceza Mahkemesi'nde yaklaşık 22 aydır tasarlayarak adam öldürmek suçundan öbür boyu hapis cezası istemiyle yargılanan Nalan Şendur, Tülay Karaymirza ve İbrahim Şahin, son kez hakim karşısına çıktı. 
     
     SUÇLAMALARI KABUL ETMEDİLER 

     Eşini öldürttükten sonra cenazesinde sinir krizi geçirip sahte gözyaşı döktüğü ileri sürülen Nalan Şendur, son savunmasında, "Eşimle aramızda bazı problemler vardı. Ama biz birbirimizi seviyorduk. Eşimin ailesi bizim evlenmemize karşı çıkmıştı. Şimdi onun şirketine sahip oldular. Bu nedenle beni suçluyorlar. Oğlumu da elimden alıp onunda miras payını kullanmak istiyorlar. Suçlamaları kabul etmiyorum, kocamı öldürmem için hiçbir neden yok'' dedi. Sanıklardan Tülay Karaymirza ise olayla ilgili uzaktan, yakından bir ilgisinin olmadığını öne sürerek beraatını istedi. 
     
     İKİ KARDEŞ PLANLADI 

     Katil zanlısı İbrahim Şahin ise, daha önce verdiği ifadelerini tekrarladı. Şahin, cinayeti Nalan Şendur ile Şendur'un ablası Tülay Karaymirza'nın planladığını ileri sürdüğü daha önceki ifadelerinde, "Eşi ile son dönemlerde arası açık olan Nalan Şendur, terk edilmekten korkuyordu. Nalan, terk edilince mal varlığını kaybedeceğini düşünüyordu. Bu yüzden ablasıyla bir plan yapıp, cinayeti işlemem için bana yakınlık gösterdiler. Bana zaman, zaman para verdiler. Olay günü cep telefonlarımızı kapatıp villaya gittik. Metin Şendur'u beklerken, Nalan ve ablası telefon etme bahanesiyle evden ayrıldı. Bir süre sonra Metin Şendur geldi. Metin Şendur, anahtar ile kapıyı açamayınca biriyle telefonla konuştu. Ardından pencereden içeri girmek isterken, keserle başına birkaç kez vurdum. Kısa bir süre sonra Nalan ile ablası geldi. Onlar da bıçağı alarak yerde yatan Metin Şendur'a vurdular. Ben oradan ayrıldım, ne oldu bilmiyorum'' dedi. 
     
     3 MÜEBBET 

     Mahkeme heyeti, Nalan Şendur, ablası Tülay Karaymirza ve katil zanlısı İbrahim Şahin'i Tasarlayarak adam öldürmek' suçundan ömür boyu hapis cezasına çarptırırken, cinayet zanlılarını gizlemek' suçundan tutuksuz yargılanan Perihan Karaymirza hakkında ise delil yetersizliğinden beraatine karar verdi. 

     
</TEXT>
</DOC>
