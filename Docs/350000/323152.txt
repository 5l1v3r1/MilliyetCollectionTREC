<DOC>
<DOCNO> 323152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun14.html </URL>
<DATE> 2005/03/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ABD, Guantanamo'da tutuklu Türk esiri teslim ediyor 
</HEADLINE>
<TEXT>

     ABD’nin Guantanamo askeri cezaevinde tutuklu bulunan El Kaide örgütü üyesi Murat Kurnaz, Türkiye’ye teslim ediliyor. 
     El Kaide üyesi Murat Kurnaz'ın bugün Adana İncirlik üssünde Türk güvenlik birimlerine teslim edileceği belirtildi. 
     ABD’li istihbarat birimlerinden yapılan açıklamada, Afganistan’da yakalandığı sanılan El Kaide örgütü üyesi Türk vatandaşının Türk güvenlik makamlarınca da sorgulanacağı ve yargıç önüne çıkarılacağı kaydedildi. 
     Murat Kurnaz'ın örgüt üyeliği kanıtlanmadığı takdirde adli makamlarca serbest bırakabileceği de vurgulandı. 
     
     DEDE MEHMET SEZGİN TORUNUMU ARTIK SERBEST BIRAKSINLAR 

     ABD'nin Küba'daki üssü Guantanamo'da tutuklu Türk zanlı Murat Kurnaz'ın dedesi, torununun serbest bırakılmasını istedi. 
     Guantanamo'da 2001 yılından beri tutuklu bulunan Murat Kurnaz'ın 24 Sakarya'nın Ferizli İlçesi'nde yaşayan dedesi Mehmet Sezgin, AA muhabirine yaptığı açıklamada, torunundan haber alabilmek için gazete ve televizyonları izlemekten başka imkanları olmadığını belirtti. 
     Sezgin, torununun Türkiye'ye teslim edileceği günü umutla beklediklerini ifade etti. 
     Torununun, ABD tarafından İncirlik Üssü'ne getirilerek, Türkiye'ye teslim edileceğine ilişkin haberler çıktığına değinen Sezgin, şunları kaydetti. 
     ''Kaç sene oldu. Çocuğun ne yüzünü gördük ne sesini duyduk. Sağ mı, değil mi bunu bile bilmiyoruz. Adana'ya gönderirlerse memleketinde olur hiç değilse. İnşallah hayırlı bir haber gelir, torunumu artık serbest bıraksınlar.'' Murat Kurnaz'ın Almanya'da bulunan annesi Rabia Kurnaz da telefonla görüştüğü AA muhabirine, oğlunun Türkiye'ye teslim edileceği yolunda herhangi bir haber almadıklarını belirtti. 
     Murat Kurnaz'ın 2001 yılının Aralık ayında, El Kaide örgütüyle bağlantısı olduğu iddiasıyla Pakistan'da yakalanarak Guantanamo Üssü'ne götürüldüğü bildirildi. 
     
     ABD, GUANTANAMO'DAKİ TUTUKLU SAYISINI AZALTIYOR 

     ABD yönetiminin, Guantanamo'daki tutuklu sayısını azaltma planları yaptığı ileri sürüldü. 
     New York Times gazetesi, Amerikan yönetiminin, Guantanamo üssündeki tutuklu sayısını yarıya indirme niyetinde olduğunu yazdı. 
     Haberde, söz konusu üsteki tutuklulara işkence yapıldığı gerekçesiyle eleştirilen ABD'nin, tutukluların bir bölümünü, Suudi Arabistan, Afganistan ve Yemen'e nakletme eğiliminde olduğu ve federal yetkililerden, hareket planına yardımcı olmalarını beklediği belirtildi. 
     ABD, Guantanamo'daki tutuklulara yapılan muamele nedeniyle uluslararası kamuoyu tarafından eleştiriliyor. Guantanamo'daki sorgu memurlarının, tutuklulara işkence yaptıkları iddia ediliyor. 
     Washington, iddialarla ilgili olarak Guantanamo'da bir iç soruşturma başlatmış, Savunma Bakanlığı tarafından hazırlanan raporda, Irak, Afganistan ve Guantanamo'daki terör tutuklularından bazılarına uygulandığı ortaya çıkan işkence ve kötü muameleden Pentagon'un sorumlu olmadığı bildirilmişti. 
     Guantanamo'da, El Kaide ve Taliban'a üye olduğu belirtilen yaklaşık 540 kişi bulunuyor. 

     
</TEXT>
</DOC>
