<DOC>
<DOCNO> 311669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko27.html </URL>
<DATE> 2005/02/02/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Institutional Investor dergisinin kapak konusu Türkiye 
</HEADLINE>
<TEXT>

     Uluslararası Kurumsal yatırımcıların dergisi Institutional Investor, ''Başbakan Recep Tayyip Erdoğan'ın gayretlerinin, Türkiye'yi 40 yıl sonra Avrupa'nın eşiğine getirdiğini'' bildirdi. 
     Türkiye'nin kapak konusu yapıldığı derginin son sayısında, Türkiye'yi Avrupa eşiğine getiren Erdoğan'ın, şimdi de Türkiye'yi AB'ye üye yapmak için uğraş verdiği vurgulandı. 
     Tom Buerkle imzalı makalede, Başbakan Erdoğan'ın geçen yıl üyelik konusunda bastırmak için sekiz kez Brüksel'i, dört kez Berlin'i, iki kez de Paris'i ziyaret ettiği, ayrıca Londra'dan Lüksemburg'a, birçok AB başkentine sayısız lobi turları düzenlediği, bazen, Türk yetkililerin bile Başbakan'ın hızına yetişemediği kaydedildi. 
     
     ERDOĞAN, AB MÜCADELESİNDE BAŞARILI... 
     ''Başbakan Erdoğan, AB mücadelesinde başarılı'' ifadesinin kullanıldığı makalede, Erdoğan'ın gayretlerinin, Türk iş dünyası, akademisyenler, insan hakları grupları ve diğer sivil toplum kuruluşu temsilcileri tarafından da desteklendiği ve bu gayretlerin, AB'nin Türkiye'ye, Ekim ayı için müzakere tarihi vermesiyle netice bulduğu kaydedildi. 
     Makalede, Atatürk'ün batıya açılma hedefi doğrultusunda AB eğilimli Türkiye'nin, ılımlı bir müslüman ülke olarak AB içinde kabul görebileceği de ifade edildi. 
     Makalede, ''üç yıl önce iflasa giden Türkiye'nin, dünyanın en hızlı büyüyen ülkelerinden biri haline geldiği, kuşaklar boyu Türkiye'nin düşmanı olan enflasyonun, 1970'li yıllardan buyana ilk kez tek hanelere indiği'' vurgulandı. 
     
     DEVLET BAKANI BABACAN... 
     Bu arada makalede, Devlet Bakanı Ali Babacan ''Türkiye'nin genç ve enerjik bakanı'' olarak tanımlanırken, Babacan'ın ''Türkiye'nin son iki yılda gerçekleştirdiği reformların, 40 yılda yapılanlardan daha dikkat çekici olduğu'' yönündeki sözlerine yer verildi. 
     Devlet Bakanı Babacan'ın fotoğrafının yer aldığı derginin kapağında, Türkiye'den ''Avrupa'nın Yeni Sınırı'' olarak bahsedildi. 
     Babacan makalede, reformları AB istediği için değil, Türkiye'nin ihtiyacı olduğu için yaptıklarını vurgularken, daha iyi işleyen bir demokratik toplum istediklerini de belirtti. 
     Makalede Devlet Bakanı Babacan'dan bahsedilirken, çok iyi bir akademik eğitimi ve iş dünyası tecrübesi bulunduğu ifade edildi. 
     Türkiye'nin, ekonomik hedefler ve AB kriterlerine yakalama yolunda ilerlediğinin altı çizilen makalede, Babacan'ın, ''biz Maastricht kriterini, nihai amacımız olarak alıyoruz'' sözleri yer aldı. 
     Devlet Bakanı Babacan makalede, ''Türkiye'nin, AB yolundaki bu tarihi şansın kaçmasına izin vermeyeceğini'' vurgularken, AB üyeliğine potansiyel bir veto konusunda kaygısı olmadığını belirterek, ''yedi ile on yıl içinde, ne çeşit bir siyasi rüzgarın eseceğini tahmin etmek şimdiden çok zor'' ifadesini kullandı. 
     
</TEXT>
</DOC>
