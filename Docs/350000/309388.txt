<DOC>
<DOCNO> 309388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/siyaset/siy01.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek aday' zirvesi bugün 
</HEADLINE>
<TEXT>


Mustafa Sarıgül, Zülfü Livaneli'ye bugün sürpriz bir ziyaret yapacak. Görüşmede, Deniz Baykal'ın karşısına çıkacak tek aday konusunun ele alınması bekleniyor 

ANKARA Milliyet 


CHP'de 29-30 Ocak'ta yapılacak olağanüstü kurultay öncesi Şişli Belediye Başkanı Mustafa Sarıgül, bugün CHP İstanbul Milletvekili Zülfü Livaneli'yi ziyaret edecek. Görüşmede, Baykal'ın karşısına tek aday çıkarılması konusunun ele alınması bekleniyor. 
Sarıgül adına dün akşam yapılan açıklamada, Sarıgül'ün bugün 12.00'de TBMM'de, genel başkanlık aday adaylığı için adı geçen Livaneli ile görüşeceği belirtildi. Açıklamada, Sarıgül'ün, Livaneli'nin kişiliğine, bilgisine, tecrübesine, halktaki gücüne saygı duyduğu ifade edilerek, Livaneli gibi insanların partide aktif görev alması gerektiğine inandığı kaydedildi. Açıklamada, "Sarıgül'ün son gelişmeleri değerlendirmek, görüş alışverişinde bulunmak için Livaneli'yi ziyaret edeceği" bildirildi. 
Sarıgül cephesi de Livaneli kanadı da kendi lehine karşı tarafın çekilmesini istiyor. 


</TEXT>
</DOC>
