<DOC>
<DOCNO> 326789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur54.html </URL>
<DATE> 2005/03/24/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Sporda şiddet... Canaydın "Benim mafya ile hiçbir ilgim yok" 
</HEADLINE>
<TEXT>

     TBMM Araştırma Komisyonu'na bilgi veren Galatasaray Kulübü Başkanı Özhan Canaydın, mafya ile ilişkisi olmadığını adının geçtiği bir yerde mafyanın olamayacağını ifade ederek, ''Yalnız Galatasaray için değil, tüm takımlar için eşitlik ve adalet istedim'' dedi. 
     Özhan Canaydın, AK Parti Ankara Milletvekili Haluk İpek başkanlığında toplanan TBMM Araştırma Komisyonu'na, yaklaşık iki saat süreyle bilgi verdi. 
     Alınan bilgiye göre Canaydın, Star Televizyonu Spor Haberleri Müdürü Serhat Ulueren'den, Milli Takımlar Teknik Direktörü Ersun Yanal ile futbolcu Hakan Şükür'ün barıştırılmasını istediğini doğruladı. ''Ben, bunu Türk futbolu adına istedim. Hatta yapılacak televizyon programına ben de katılabileceğimi söyledim'' diyen Canaydın, ancak Ersun Yanal'ın bu teklifi kabul etmediğini dile getirdi. 
     Hakan Şükür'ün iki maça daha çıkarılması halinde ''100'ler kulübüne'' girebileceğini belirten Canaydın, bunun da bir futbolcu için büyük bir onur olduğunu ifade etti. Canaydın, doğal olarak, milli takıma alınmayan Hakan Şükür'ün moralinin çok bozuk olduğunu söyledi ve ''Hakan Şükür'ü onore etmek lazım'' diye konuştu. 
     Canaydın, hiçbir şekilde bir mafya ile ilişkisinin olmadığını belirtirken, ''Benim adımın geçtiği bir yerde mafya olmaz. Bana böyle bir soru yöneltilmesi bile yanlış'' dedi. 
     Düzenlediği basın toplantısında ''adalet, eşitlik, hakkaniyete uygunluk'' istediğini belirten Canaydın, bunu, yalnızca Galatasaray için değil tüm takımlar için istediğini ligin sonu yaklaşırken elbette herkesin daha hassas olması gerektiğini söyledi. 
     Özhan Canaydın, havuz konusunun tartışmaya bile açılmasını istemediğini belirterek, ''Benim 16 amatör şubeye verdiğim para, küçük bir takımın yıllık bütçesine eşit. Havuzdan bu parayı alamazsam nasıl yaparım bunu. Ayrıca, insanlar gidip dekoderi niçin alıyor, küçük takımları değil bizleri izlemek için alıyor. Bunu kabul edelim lütfen'' diye konuştu. 
     
     ''SPORTİF A.Ş, UEFA KRİTERLERİNE UYGUN'' 
     Galatasaray Kulübü Başkanı Canaydın, kulübün borçlu olduğu ve dolayısıyla düşürülmesi gerektiği yolundaki iddialarla ilgili olarak da ''Sportif A.Ş'nin herhangi bir borcu yok, UEFA kriterlerine uygun. Yalnız derneğin var, bu da takımın düşürülmesi gibi sonucu doğurmaz'' dedi. 
     Kulüplerin ağır vergi yükü ile karşı karşıya olduğunu belirten Canaydın da diğer kulüp başkanları gibi vergi oranlarının düşürülmesini istedi. Dernekler Yasası ile kulüplerin yönetildiğini belirten Canaydın, yeni bir yasaya ihtiyaç olduğunu kaydetti. 
     Özhan Canaydın ayrıca, Futbol Federasyonu'nun yeni yönetimine zaman tanımak gerektiğini söyledi. 
     Sakaryaspor Kulübü Başkanı Selahattin Aydın ile Akçaabatspor Kulübü Başkanı Veli Sezgin ise komisyonu bilgilendirirken, havuzdan üç büyükler dışındaki takımlara verilen payın artırılmasını istedi. 
     Yüzde 64'lere varan vergi yükü ile karşı karşıya olduklarını belirten kulüp başkanları, bu oranların aşağı çekilmesini talep ettiler. 
     Bu arada, Gençlerbirliği Kulübü Başkanı İlhan Cavcav'ın, komisyona katılan milletvekillerine, burada verdiği bilgilerin dışarıya sızdırılmaması konusunda ''yemin ettirdiği'' öğrenildi. 
     
</TEXT>
</DOC>
