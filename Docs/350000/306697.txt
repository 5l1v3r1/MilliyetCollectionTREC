<DOC>
<DOCNO> 306697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/civaoglu.html </URL>
<DATE> 2005/01/15/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Bir fincan kahve 
</HEADLINE>
<TEXT>


CHP'nin Türkiye için misyonu farklıdır. CHP, Cumhuriyet'in partisi olarak 9 Eylül 1923'te kurulmuştur, ama kuruluşunda "Müdafaa-i Hukuk Cemiyeti'nin Cumhuriyet'le devamı olduğu" vurgulanmıştır. Müdafaa-i Hukuk Cemiyeti, Atatürk'e bağımsızlık savaşı için halktan kaynaklanan gücü veren örgüttü. İşgal altındaki bu toprakları bağımsızlık savaşına ve Cumhuriyet'e taşıdı. CHP ise onun devrimler, demokrasi ve çağdaş uygarlık için Türkiye'yi taşıyacak devamıydı. 
İsmet İnönü, 20 Kasım 1923'te Müdafaa-i Hukuk örgütüne yayımladığı genelgede şöyle sesleniyordu 
"Müdafaa-i Hukuk Cemiyeti, Halk Fırkası adı altında, gelecekteki büyük zaferlerini aynı azim ve kahramanlıkla kazanmaya muktedirdir. Bunu, yapacağı işler ve eserleriyle ispat edecektir. Bu samimi ve kat'i savaş kahramanlığıyla dünkü Müdafaa-i Hukuk Cemiyeti, bugünkü Halk Fırkası idare kurullarıyla vazifeye başlıyorum." 
Böyle bir Cumhuriyet öncesinden başlayan misyona sahip CHP, Atatürk'ün emaneti olarak büyük özene layıktır. 
Kimin ellerinde olacağı çok önemlidir. Çoğunluğa sahip olmasa da, ulusun sahiplenmesi gereken saygınlıkta bir siyaset anıtı gibidir. 

Milliyet'in anketi 
Milliyet'in CHP anketi, bu partiye h l bağlı olanları, bu partiyle anı bağları olanları, Atatürk tutkunlarını ansızın "gerçek" ile karşı karşıya getiriyor. 
Öfkeler, kırgınlıklar, sempatiler, kalp duyarlılıkları geri plana kayıyor ve "akıl" yani, beynin en ileri bölgesi olan alındaki coğrafya içindeki "korteks" karar iktidarını ele alıyor. Sandıkla karşı karşıya kalmak çok farklı. Soğuk duşla ayılmak gibi bir şey. 

Kahve meditasyon 
Milliyet'in anketini doldurmak için genel başkan tercihinizi yapmadan önce bir fincan kahvenizi için, kendinizi bir tür "siyasi meditasyona" bırakın, sonra da hiç duraksamadan ilk kararınızı işaretleyin. Hiç kuşkunuz olmasın en doğru karar budur. Araştırmalara göre, seçmenlerin önemli bir bölümü seçimlerde oy kullanmaya giderken kafalarında başka bir parti olduğu halde, oy kullanma hücresinde pusula ve sandıkla baş başa kaldıklarında ani bir kararla bambaşka bir parti ambleminin üzerine mührü vuruyorlar. 
Son anda bilinçaltları akıl lobunu dolduruyor. Ve çıkışta daha rahatlamış oluyor. Çünkü bu, etkilerden arınmış "gerçek kişisel" karardır. 

Benim oyum 
Benim oylarım tutucudur. Seçmen olduğum ilk yıldan başlayarak yaşamım boyunca sadece bir kez başka partiye oy verdim. O da tüm seçmenin yaşadığı "son anda sandık başı psikolojisi" nedeniyle... Yaşamımda ilk kez Ankara Gazeteciler Cemiyeti Başkanlığı seçimlerinde oy kullandım. Kalbimdeki ve beynimdeki aday merhum Beyhan Cenkçi'ydi. O yaşadığı sürece ona oy verdim. Partimi de hiç değiştirmedim. Otomobilimi de 25 yıldır hiç değiştirmedim... Aynı.. Tıpkı tuttuğum kulübü değiştirmediğim gibi. 
Değişmeye karşı değilim. Kişinin gelişimi bazen değişime kadar uzanabilir. 
Konseptler, koşullar, yargılar da değişebilir. 
Ama, değişmez temel değerler insanlık kadar eskidir. Evrenin kurallarıyla yoğrulmuş ve oluşmuştur. 
CHP, "çok özel" bir siyasi partidir. Türkiye demokrasi tarihinin, daha bağımsızlık savaşından bugünlere uzanan ve onu ayakta tutan omurgasıdır. Milliyet'in bu anket sonuçları, bir kamuoyu oluşmasında - bu amaçla yapılmadı ama - gene de etkili olabilir. 
CHP, sistemin bir batan, bir çıkan, bir kapanan ve yenisi açılan ergenlik sivilcesi gibi partisi değildir. Atatürk'ün diktiği, asırlık ömre yaklaşan çınardır. O nedenle anket formunu dolduracak olanlara - naçizane - uyarım, CHP'nin diğer partilere, onların geçici pırıltılarına, gel geç değerlerine, zaman zaman Atatürk ilkelerinden sapan yol haritalarındaki seçim sonuçlarına endeksleyerek tercihte bulunmaktan kaçınmalarıdır. 
........ 
Emre Kongar Devrim Tarihi ve Toplumbilim Açısından Atatürk. s 276. Remzi Kitabevi. 



</TEXT>
</DOC>
