<DOC>
<DOCNO> 321756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun11.html </URL>
<DATE> 2005/03/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Le Figaro Ankara Avrupa'nın şüpheciliğinden hayal kırıklığına uğruyor 
</HEADLINE>
<TEXT>

     Fransa'da yayınlanan Le Figaro gazetesi, ''Ankara'nın, Avrupa'nın şüpheciliğinden hayal kırıklığına uğradığını'' yazdı. 
     Gazetenin, Türkiye ve AB arasındaki ilişkilerin ele alındığı haberinde, ''Türkiye'de AB coşkusunun azaldığı veya ilişkilerde yorgunluk hissedildiği'' yolundaki yorumlara atıfta bulunuldu. 
     ''Türkiye'nin Avrupa tarafından iyi anlaşılamadığı hissine kapıldığı'' kaydedilen haberde, ''yetkililerin özellikle KKTC'ye yönelik ekonomik izolasyonun kaldırılması konusunda Avrupa'nın sözünü tutmadığı inancını taşıdıkları'' belirtildi. 
     Haberde, Ankara Anlaşması'nın AB'ye yeni üye olan ülkeleri de kapsayacak şekilde genişletilmesi konusunda ise ''Türkiye'nin acele etmediği ve zaman kazanma yoluna gittiği'' yorumu yapıldı. 
     Yine aynı gazetede yer alan başka bir haberde, Dünya Kadınlar Günü dolayısıyla İstanbul'da düzenlenen bir gösteride çıkan olayların Brüksel'in tepkisini çektiği bildirildi. 
     
</TEXT>
</DOC>
