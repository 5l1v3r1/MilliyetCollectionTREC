<DOC>
<DOCNO> 326599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun33.html </URL>
<DATE> 2005/03/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
'Karanlıklar Prensi' Perle'ün başı yine dertte 
</HEADLINE>
<TEXT>

     ABD'nin eski Başkanı Ronald Reagan yönetiminde ABD Savunma Bakan Yardımcılığı görevinde bulunduğu sırada ''karanlıklar prensi'' lakabıyla tanınan Richard Perle'in, çalıştığı bir şirkette yapılan yolsuzluklara karışarak haksız kazanç elde ettiği ileri sürüldü. 
     ABD Hisse Senetleri Komisyonu'nun SEC , Chicago Sun-Times gazetesinin yanı sıra birçok yayının sahibi durumundaki Hollinger International şirketinin direktörlüğünü yaptığı sırada, şirketin içinin boşaltılarak soyulmasında şirket patronu Conrad Black'e yardımcı olduğu suçlamasıyla Perle hakkında dava açmayı planladığı bildirildi. 
     New York Post gazetesinin haberine göre, Perle, bu iddiaları reddederken, haksız kazanç elde edecek hiçbir işlemin içerisinde yer almadığını söyledi. Haberde, Perle hakkında henüz spesifik suçlamaların yapılmadığı kaydedilirken, hakkında birkaç ay içinde dava açılabileceği iddia edildi. 
     Perle'in, hakkında dava açılması durumunda, kamu şirketlerinin yönetim kurullarında görev almasının da engelleneceği ifade edildi. 
     ABD'nin eski Dışişleri Bakanı Henry Kissinger'in de aynı şirketin yönetim kurulunda yer aldığını belirten gazete, şirket dahilinde yapılan bir soruşturmada Perle'in, şirket yöneticisi Black ve ortaklarına, miktarı 400 milyon doları bulan bir yağmalamada yardımcı olmakla suçlandığı kaydedildi. Perle ise kendisinin Black tarafından aldatıldığını iddia etti. 
     SEC'in eski Başkanı Richard Breeden tarafından hazırlanan raporda, Perle, bazı şüpheli işlemleri imzalamakla suçlanmış ve 2000-2001 yıllarında bir teşvik planı çerçevesinde 3 milyon dolar aldığı Black lehine yönetim kurulunda tavır aldığı kaydedilmiş ve bu da bir ''çıkar çatışması'' olarak değerlendirilmişti. 
     Bu rapor sonrasında Perle, Pentagon'a bağlı Savunma Politikası Kurulu Başkanlığı'ndan istifa etmişti. 
     
</TEXT>
</DOC>
