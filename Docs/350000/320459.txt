<DOC>
<DOCNO> 320459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur31.html </URL>
<DATE> 2005/03/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türk-İş Genel Başkanı Yarınki eylemimiz uyarı olacaktır 
</HEADLINE>
<TEXT>

     Türk-İş Genel Başkanı Salih Kılıç, Türk-İş üyelerinin yarın yapacağı işyerini terk etmeme eyleminin, ''SEKA'nın kapatılmasını isteyenlere, rantından yararlanmak isteyenlere, bazı işletmeleri de aynı şekilde elden çıkarmak isteyen hükümete uyarı olacağını'' söyledi. 
     Tes-İş Başkanlar Kurulu, sendika genel merkezinde toplandı. Kılıç, burada yaptığı konuşmada Türk-İş Başkanlar Kurulu'nun 1 Mart'taki toplantısında aldığı karar uyarınca, Türk-İş üyelerinin SEKA'nın kapatılmasına karşı yarın işyerlerini terk etmeyeceklerini anımsatarak, ''İşçi hareketi, Türkiye'nin her köşesinde SEKA işçileriyle bütünleşecektir. Bu karar, SEKA işçilerine ve İzmit halkına güç verecektir'' diye konuştu. 
     Eylemlerinin ''SEKA'nın kapatılmasını isteyenlere, rantından yararlanmak isteyenlere, bazı işletmeleri de aynı şekilde elden çıkarmak isteyen hükümete uyarı olacağını'' ifade eden Kılıç, ''Hükümetin SEKA sorununa akılcı bir çözüm bulmasını dilemekteyiz. Akıllarını başlarına almalarında yarar var'' ifadesini kullandı. 
     Temel amaçlarının, sorunun barışçı çözülmesi olduğunu vurgulayan Salih Kılıç, AK Parti İzmit Milletvekili ve Çevre ve Orman Bakanı Osman Pepe'nin, dün bir televizyon kanalında, daha önce ''Benim namusumdur'' dediği SEKA'nın kapatıldığını tekrarlamasını ''hicapla karşıladığını'' söyledi. 
     Kılıç, Başbakan Recep Tayyip Erdoğan ile görüşmelerinde 600 dönüm arazi üzerine kurulu fabrikanın 200 dönümünde işletmenin bulunduğunu, bu bölümde üretimin devam etmesini, kalan 400 dönümün ise belediyeye devredilmesini önerdiklerini anlatarak, şunları kaydetti 
     ''Sayın Başbakanımızın, kamuoyuna yansıdığı gibi, bize 'Fabrikayı size verelim, işletin' gibi bir yaklaşımı olmadı. Ancak, Sayın Pepe, bizim bu teklifimize karşılık, 'Size verelim, siz işletin' dedi. O ara bunu söylemek istemiyordum. Başbakan, kendisine 'Ciddi teklif ver. Böyle olumsuz şeyleri ortaya sürme' diyerek, lafını kesmiştir. Bu nedenle, kamuoyunun bunu bilmesinde yarar vardır.'' Salih Kılıç, Başbakanlık Yüksek Denetleme Kurulu'nun raporunda, SEKA'daki 8 No'lu makinenin 10 milyon dolarlık yatırımla en son teknolojiyle üretim yapabileceğinin belirtildiğini anlatarak, ''Salih Kılıç ifade ediyor, Selüloz-İş Genel Başkanı Ergin Alşan ifade ediyor denildiği zaman, yanlı olabilir. Ama, devletin arşivlerinde olan raporlar bunu öngörmektedir'' diye konuştu. 
     Salih Kılıç, konuşmasının ardından, gazetecilerin yarınki eylemine ilişkin sorularını yanıtlarken, eyleme birçok emek örgütünün destek vereceğini belirtti. 
     Kılıç, bir gazetecinin eylem amacına ulaşmazsa, bundan sonra ne yapacaklarını sorması üzerine, buna, Türk-İş Yönetim Kurulu'nun karar vereceği söyledi. Salih Kılıç, eylem çerçevesinde yarın geceyi Türk-İş Genel Merkezi'nde geçireceklerini, belki bazı işyerlerini de ziyaret edeceklerini söyledi. 
     
     TES-İŞ GENEL BAŞKANI KUMLU 
     Türk-İş Genel Sekreteri ve Tes-İş Genel Başkanı Mustafa Kumlu da yarın yapılacak eylemle ''her yerin SEKA olacağını'' ifade ederek, işyerlerinde geceleyen her işçinin, bir günlüğüne de olsa SEKA işçisinin kaderini paylaşacağını söyledi. 
     Eylemin, SEKA'yı kapatmak isteyenlere ve aynı yöntemlerle diğer işyerlerine göz dikenlere bir uyarı olacağını vurgulayan Kumlu, ''Dileğimiz, bu eylemin verdiği mesajın en doğru şekilde alınması ve hükümetin daha ciddi gerginlikler yaratmadan sorunu çözmesidir'' diye konuştu. 
     Hükümetin, soruna olumlu bir çözüm üretmesinin artık kaçınılmaz olduğunu ifade eden Kumlu, SEKA işçilerinin ve bölge halkının artık daha fazla mağdur edilmemesi, fabrikalarının, işlerinin ve ekmeklerinin iade edilmesi gerektiğini kaydetti. 
     Kumlu, ''hükümetin, toplumsal muhalefeti görmezden, duymazdan geldiğini, kendisini iktidara taşıyanlara sırtını döndüğünü ve aslında halkını yok sayarak, onun üzerine tankla topla gitmeyi bile reva gördüğünü'' ileri sürerek, ''Devletin gücünü halka karşı kullanan, halkını ve onun taleplerini yok sayan her hükümet, bunun bedelini bir biçimde öder... Ve bu hükümet de ödeyecektir'' dedi. 
     Mustafa Kumlu, ''Ben yaptım, oldu'' yaklaşımının, her hükümet için sonun başlangıcı olduğunu'' söyledi. 
     
</TEXT>
</DOC>
