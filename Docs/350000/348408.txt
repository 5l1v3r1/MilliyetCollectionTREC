<DOC>
<DOCNO> 348408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/guncel/axgun02.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hurafe anketi' Ankara'yı karıştırdı 
</HEADLINE>
<TEXT>


Ankara Üniversitesi İlahiyat Fakültesi doktora öğrencisi İsmail Arıcı'nın, ilköğretim çağındaki öğrenciler ve velileri için hazırladığı 'hurafe eksenli' anket formundaki ifadeler tartışma yarattı 

ANKARA Milliyet 

Milli Eğitim Bakanlığı'nın MEB , Din Kültürü ve Ahlak Bilgisi dersinin müfredatına "camide aptes uygulaması"nı dahil etmesinin ardından, bu kez Ankara Üniversitesi İlahiyat Fakültesi doktora öğrencisi İsmail Arıcı'nın ilköğretim çağındaki öğrenciler ve veliler için hazırladığı "hurafe eksenli" anket formu, Ankara'yı karıştırdı. 
"Din Kültürü ve Ahlak Bilgisi Derslerine Tarşı Tutum Ölçeği" başlıklı ankette yer alan "Faizli alışverişten uzak durmak gerekir. Resim bulunan eve melekler girmez. Cuma namazı kılmayanlar Müslüman sayılmaz. Kolonya aptesi bozar" ifadeleri tartışma yarattı. Ankete "Bakan adına" izin veren Araştırma Planlama ve Koordinasyon Kurulu Başkanı Nurettin Konaklı, "Ankette hurafelere inançları tespit için 'Kolonya aptesi bozar' gibi ifadeler yer alıyor" dedi. 

1000 cevap bekleniyor 
1994'te üniversiteden birincilikle mezun olan Arıcı, 2001'de başladığı doktora kapsamında Din Kültürü ve Ahlak Bilgisi dersi alan öğrencilerin başarısını etkileyen faktörleri araştırmaya başladı. 
Arıcı, zorunlu din dersi alan öğrencilerin ailelerinin dini yaklaşımlarından etkilenip etkilenmediğini, velilerin hurafelere mi, çağdaş ilkelere dayalı din anlayışına mı sahip olduğunu inceledi. Çankaya, Talia Yaşar Baktur ve Hamdi Bulgurlu İlköğretim okullarında 500 öğrenci üzerinde anket yapan Arıcı, velilerin de katılımıyla 1000 kadar cevap beklendiğini söyledi. 

5 ayrı seçenek sunuldu 
Anketin "dini tutum" bölümünde katılımcılardan "tamamen katılıyorum, katılıyorum, kararsızım, katılmıyorum, kesinlikle katılmıyorum" şıklarından birisini işaretlemeleri istendi. 
Anketteki ifadelerin kendi kişiliğini yansıtmadığını söyleyen Arıcı, "Çağdaş bir bilim adamıyım. Anketteki ifadelerle yönlendirme, telkin amacında değilim. Mezuniyetimin ardından 2 yıl öğretmenlik yaptım. Tartışılan ifadeleri öğretmenliğim süresinde toplum içinde gözlemledim" dedi. Anketi savunan Konaklı da, "Önerilen araştırmanın üniversitede kabul edilmesi bizim için önemli. Üniversite bize bir doktora öğrencisinin araştırma yapmak istediğini bildirdi. Ankette hurafelere inançları tespit için de 'Kolonya aptesi bozar' gibi ifadeler yer alıyor. Detaya inmek için pek çok şeyi sormak durumundasınız. Araştırma devam edecek" diye konuştu. 

İşte tartışmalı anket 

Allah'ın varlığına inanmak gerekir. Ahret günü ve ölümden sonra hayat vardır. Kuran'da anlatılan her şey doğrudur. Kuran günümüze değişmeden gelmiştir. Hz. Muhammed, Allah'ın peygamberidir. Günde 5 vakit namaz benim için önemlidir. Ramazanda oruç benim için önemlidir. Dini hükümler şartlar değişince değişmez. Sünnet olan ibadetleri yerine getirmek benim için önemlidir. Faizli her alışverişten uzak durulmalıdır. Allah'ın ve Hz. Muhammed'in sevgisini kazanmak için gayret göstermek gerekir. İslamın yasakladığı konulardan uzak durmak gerekir. Çok kadınla evlilik İslama göre uygundur. Resim bulunan evlere melek girmez. Dini nik h olmadan resmi nik h geçerli olmaz. Namaz kılmayanların dini inancı zayıftır. Cuma namazı kılmayanlar Müslüman sayılmaz. Kolonya aptesi bozar. 

Seçenekler Tamamen katılıyorum Katılıyorum Kararsızım Katılmıyorum Kesinlikle katılmıyorum 


</TEXT>
</DOC>
