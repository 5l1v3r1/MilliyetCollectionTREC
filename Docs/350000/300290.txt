<DOC>
<DOCNO> 300290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo21.html </URL>
<DATE> 2004/12/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fatih Gökşen Taraftarımız dikkat etsin, Hagi ile ters düşmesin 
</HEADLINE>
<TEXT>

     Galatasaray Kulübü Futbol Şube Sorumlusu Fatih Gökşen, kiralık olarak başka bir kulübe gönderilmesi gündemde olan Ümit Karan lehine Kardemir Karabükspor maçında tezahürat yapan taraftarlara sitem etti. 
     Fatih Gökşen, AA muhabirine yaptığı açıklamada, Ümit Karan'ın kiraya verileceğini ve bunun değişmeyeceğini ifade ederek, ''Taraftarlarımız dikkat etsin, yönetim kurulu ve teknik direktörlerine ters düşmesinler, Galatasaraylılık bu değildir'' dedi. 
     Taraftarların görevinin yönetimlerine ve teknik direktörlerine destek vermek olduğunu belirten Gökşen, ''Bu desteği vermeliler. Ayrıca dün maçta oynayan ve goller atan futbolculara, yapılan tezahüratlarla ayıp edilmiştir. Galatasaray taraftarına yakışmadı'' diye konuştu. 
     
     ''PETRE DE GİDEBİLİR'' 
     Futbol şube sorumlusu Gökşen, Ümit Karan'ın kiralık olarak verileceğini, yabancı oyuncu transferi konusundaki gelişmelerle orantılı olarak Petre'nin de gidebileceğini söyledi. 
     Transferde 4-5 alternatiflerinin bulunduğunu kaydeden, ancak isim vermek istemeyen Gökşen, yabancı oyuncu kontenjanındaki boşalmanın ardından transferi gerçekleştireceklerini dile getirdi. 
     
     FUTBOLCULARA TEKLİF YAĞIYOR 
     Galatasaray'ın göndermeyi düşündükleri futbolculara teklif yağıyor. 
     Kayserispor'un İbrahim ile Suat'ı istediğini, Büyükşehir Belediyesi Ankaraspor'un da yine Suat'a talip olduğunu belirten Fatih Gökşen, Saidou için de çok sayıda kulübün kendilerine başvurduğunu kaydetti. 
     
</TEXT>
</DOC>
