<DOC>
<DOCNO> 340685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy07.html </URL>
<DATE> 2005/05/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Vekiller bu kez UEFA engeline takıldı... 
</HEADLINE>
<TEXT>

     İstanbul Olimpiyat Stadı’nda 25 Mayıs’ta Liverpool ile Milan arasında oynanacak Şampiyonlar Ligi Finali’ni izleyebilmek için davetiye arayışına giren milletvekilleri, bu kez Avrupa Futbol Federasyonları Birliği UEFA engeline takıldı. 
     Şampiyonlar Ligi Finali’nin yapılacağı tarih yaklaştıkça milletvekillerini de maç heyecanı sardı. 
     Milletvekillerinin yarıdan fazlası final maçı için davetiye arayışına girdi. Milletvekilleri, Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay ve Başkanlık Divanı üyeleri nezdinde davetiye arayışına girerken, kötü bir sürprizle karşılaştılar. 
     Milletvekillerine organizasyonu yapan UEFA’nın Türkiye’ye sadece 22 kişilik kontenjan ayırdığı bilgisi verildi. Bu 22 kişinin içine de ancak yalnızca devletin zirvesindeki isimlerin girebileceği, Meclis’ten ise sadece Başkan Bülent Arınç’ın bu listeye dahil olabileceği bilgisi verildi. 
     Bu arada Türkiye’ye ayrılan kontenjanın sınırlı sayıda olması nedeniyle final maçını izleyemeyecek olan Meclis Başkanlık Divanı’nın futbola merakla üyeleri Sadık Yakut ve Erdoğan Yetenç ise Başkanlık Divanı olarak hiç değilse Gençlik ve Spor Genel Müdürlüğü’nden üç kontenjan alabilmek için başvuruya hazırlanıyor. 
     Bu arada Şampiyonlar Ligi finali öncesi organizasyon çalışmalarını çok yakından takip eden UEFA, kendi misafirleri ve sponsorları için İstanbul’daki 4 ile 5 yıldızlı otellerde toplam 4 bin 800 oda ayırttı. 

ANKA 
     
</TEXT>
</DOC>
