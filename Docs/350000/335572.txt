<DOC>
<DOCNO> 335572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy30.html </URL>
<DATE> 2005/04/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
"Torba Yasası" görüşmelerinde tartışma .. 
</HEADLINE>
<TEXT>

     TBMM Genel Kurulu'nda, Cumhurbaşkanı Ahmet Necdet Sezer tarafından iade edilen ve ''Torba Yasası'' diye adlandırılan Bazı Kanun ve Kanun Hükmünde Kararnamelerde Değişiklik Yapılmasına Dair Yasa'nın görüşmeleri sırasında, CHP İstanbul Milletvekili Kemal Kılıçdaroğlu'nun ''Elinizden gelse ülkeyi pazarlarsınız'' sözleri, tartışmaya yol açtı. 
     TBMM Genel Kurulu'nda, Cumhurbaşkanı Sezer'in bir kez daha görüşülmek üzere iade ettiği yasanın görüşülmesi sırasında şahsı adına söz alan AK Parti Ankara Milletvekili Mustafa Tuna, yasayla kamu yararının gözetildiğini savundu. 
     AK Parti'nin, özelleştirmeyi kamunun ve devletin yararını gözetmek için yaptığını ifade eden Tuna, CHP ile AK Parti arasındaki en önemli farkın, özelleştirme alanında olduğunu belirtti. 
     Oyunun rengini belirtmek üzere söz alan CHP'li Kılıçdaroğlu, partisinin devletçilik, laiklik ve milliyetçilik gibi ilkeleri reddetmediğini söyledi. 
     
     ''ELİNİZDEN GELSE ÜLKEYİ BİLE PAZARLARSINIZ'' 
     ''CHP saflarına geçerseniz devletçilik ilkesinin ne anlama geldiğini anlatırız'' diyen Kılıçdaroğlu, devletçiliğin ülkenin bağımsızlığını korumak, ekonomik çelişkileri gidermek, özel sektörün yapamadığını yapmak olduğunu ifade etti. 
     Özel sektöre devrin liberal anlayışla yapılmaması gerektiğini belirten Kılıçdaroğlu, şöyle devam etti 
     ''Özelleştirme devletin denetimi ve gözetiminde, ülkenin birliği ve bütünlüğü için yapılmalıdır. Yağma mantığıyla özelleştirilme hiçbir ülkede yapılmıyor... 'Hasan'ın böreği' diye kimse pazarlamıyor. Sat-kurtul mantığıyla özelleştirme yapıyorsunuz. Elinizden gelse ülkeyi bile pazarlarsınız.'' Bu sözler üzerine AK Parti'li bazı milletvekilleri kürsüye yürüyerek, Kılıçdaroğlu'nun konuşmasını engellemeye çalıştılar. 
     ''Satan şerefsizdir, adidir. Bizler vatan haini miyiz Özür dileyin'' diyen milletvekilleri, ellerini masalara vurarak Kılıçdaroğlu'nu protesto ettiler. 
     Kılıçdaroğlu'nun yanına giden Ulaştırma Bakanı Binali Yıldırım ise ''Size teessüf ederim. Bu ülkeyi kimse satamaz bu vatan hainliğidir'' diye tepki gösterdi. 
     Bazı milletvekilleri de TBMM Başkanvekili Ali Dinçer'e hitaben ''Neden hakaret etmesine izin veriyorsunuz'' diye bağırdılar. 
     Bunun üzerine Dinçer, birleşime 10 dakika ara verdi. 
     
</TEXT>
</DOC>
