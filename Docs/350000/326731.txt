<DOC>
<DOCNO> 326731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo41.html </URL>
<DATE> 2005/03/24/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
FIBA'da dörtlü finale Fenerbahçe çıktı 93 - 73 
</HEADLINE>
<TEXT>

     FIBA Erkekler Avrupa Ligi çeyrek final serisi 3. ve son maçında Beşiktaş'ı 93-73 yenen Fenerbahçe Basketbol Takımı ''Dörtlü Final''e yükseldi. 
     Karşılıklı basketlerle başlayan mücadelede Beşiktaş'ın top kayıplarını iyi değerlendiren Fenerbahçe, Mrsic ve özellikle bu çeyrekte bulduğu 10 sayıyla en etkili isim olarak gözüken Salyers'ın basketleriyle 9. dakikada 10 sayılık 28-18 üstünlüğe ulaştı. Beşiktaş'ta pota altını iyi kullanan Varda'nın tüm çabalarına karşın, sarı-lacivertliler ilk periyodu 28-22 önde geçti. 
     İkinci çeyrekte oyundan çok yaşanan tartışmalar maça damgasını vururken, taraftarlar, yöneticiler ve oyuncular sık sık ağız dalaşına girdi. Her iki takımın da şut yüzdesinin düştüğü bu bölümde Mrsic, Fenerbahçe'yi sayılarıyla ayakta tuttu. Devre 43-37 Fenerbahçe'nin üstünlüğünde kapandı. 
     İkinci yarıya daha etkili başlayan Beşiktaş, Varda'nın oyuna ağarlığını koymasıyla 25. dakikada farkı 2 sayıya kadar 48-46 düşürdü. Dış atışlara yönelen Fenerbahçe, Mrsic ile Ömer'ın 3 sayılık basketleriyle son periyoda da 57-51 önde girdi. 
     Son çeyrekte Beşiktaş'a şans tanımayan Fenerbahçe, Mrsic'in art arda bulduğu 3 sayılık basketlerle sonuca gitti. Boşnak oyuncu son çeyrekte takımını adeta tek başına sırtlarken, Beşiktaş potasına bıraktığı 37 sayıyla da zaferin en büyük mimarı oldu. Fenerbahçe özellikle 4. periyottaki üstün oyunuyla mücadeleden 93-73 galip ayrıldı ve adını kupada ''Dörtlü Final''e yazdırdı. 

     
</TEXT>
</DOC>
