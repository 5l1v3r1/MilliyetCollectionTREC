<DOC>
<DOCNO> 325805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun01.html </URL>
<DATE> 2005/03/22/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
ABD'deki Türkler soykırım iddialarını protesto edecek 
</HEADLINE>
<TEXT>

     Can KAMİLOĞU NEW YORK, DHA 

      ABD'de yaşayan Türkler, Ermenilerin sözde soykırım iddialarına protesto gösterileriyle karşılık vermeye hazırlanıyor. 
     ABD'de Ermeni lobisi 24 Nisan'da sözde soykırımın 90'ıncı yıldönümünü anmak için hazırlık yaparken, Türk toplumu da Ermeni iddialarını protesto etmek için Beyaz Saray önünde bir yürüyüş gerçekleştirecek. 
     Protesto yürüyüşünü düzenleyen Ülker Aksu, ABD'nin dört bir tarafından gelecek Türklerin katılımıyla, Beyaz Saray önünde gerçekleşecek olan protesto gösterisine ilginin beklenenden fazla olduğunu söyledi. 
     New York'ta DHA'ya konuşan Aksu, "Washington ve New York'ta protesto yürüyüşünü organize etmek için temaslarda bulundum, dernekleri gezerek onlardan destek aldım" dedi. New York'tan 500 kişinin üzerinde bir katılım beklediklerini ifade eden Aksu, gösteriye katılacakları otobüslerle ücretsiz olarak Washington'a taşıyacaklarını belirtti. 
     
     'AVRUPA'DAKİ TÜRKLER DE HAREKETE GEÇSİN' 
     Türkiye ve Avrupa'nın çeşitli ülkelerinde yaşayan Türkleri de 24 Nisan günü, Ermeni iddialarına karşı harekete geçmeye davet eden Aksu, "Avrupa'daki Türkler de bizim gibi seslerini duyursunlar" diye konuştu. Gördüğü destekten memnun olduğunu belirten Ülker Aksu, Washington'daki yürüyüşün ses getirmesini beklediğini de sözlerine ekledi. 
     
</TEXT>
</DOC>
