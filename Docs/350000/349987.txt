<DOC>
<DOCNO> 349987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko30.html </URL>
<DATE> 2005/06/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kemer'de 150 milyon dolarlık otel yatırımı... 
</HEADLINE>
<TEXT>

     Antalya Beldibi'nde hizmete giren Sungate Port Royal Oteli'nin Genel Koordinatörü Teoman Ermete, 250 dönümlük arazi üzerine kurulan otelin yaklaşık 150 milyon dolara mal olduğunu belirterek, önümüzdeki yıl 55-60 milyon dolar ciro beklediklerini bildirdi. 
     Cengiz Şirketler Grubu'na ait otelin tanıtımı nedeniyle İstanbul'da düzenlenen basın toplantısında konuşan Teoman Ermete, otelin sıra dışı mimarisi, 5 bin çam ağacı arasına yayılmış 250 dönümlük arazisi ve standartları aşan hizmet anlayışı ile konuklarına 5 yıldız standartlarının çok üstünde bir tatil sunduğunu söyledi. 
     Ermete, otelin 1 kilometre uzunluğunda plajı, bin 173 odası, 319 suiti ve 3 bin yatağı, 3 ana ve 9 özel restoranı, 18 barı, 18 bin metrekarelik havuz alanı, 8 bin metrekarelik SPA masaj merkezi, kongre, iş toplantısı ve seminer amaçlı 17 bin metrekare kapalı alana sahip 6 bin kişi kapasiteli kongre merkezi ve çocuklar için 20 bin metrekarelik alanı bulunduğunu bildirdi. 
     Sungate'in, Türkiye ve Akdeniz'in en büyük oteli olduğunu belirten Ermete, Antalya'nın en büyük toplantı merkezine sahip bulunduklarını, kongre turizminin kış için en büyük silahları olduğunu ve bütçede kongre turizminin payının yüzde 40'lara yükseldiğini kaydetti. 
     Tatil turizminde trendin her şey dahil sistemi olduğunu vurgulayan Ermete, Türkiye'nin diğer ülkelere göre ucuz olduğunu, ucuzluğun, Türkiye'nin cazibe merkezi olması için kullanıldığını, tatil turizminde Yunanistan'ın geçildiğini, artık İspanya ile ciddi bir rakip olunduğunu söyledi. 
     Ermete, turizmde yüzde 3'lük Konaklama Vergisi alınmasının devletin gelirlerinin azalmasına neden olacağını savunarak, ''Bu durum sahtekarlığa neden olur. Turizm sektörü doğru olmayan yola gider'' diye konuştu. 
     
     2006'DA 55-60 MİLYON DOLAR CİRO BEKLENTİSİ 
     Basın mensuplarının sorularını da yanıtlayan Ermete, yatırımın maliyetinin yaklaşık 150 milyon dolar olduğunu belirterek, önümüzdeki yıl 55-60 milyon dolar ciro beklentileri bulunduğunu söyledi. 
     Teoman Ermete, alkollü içkilere gelen vergilerin kaçak içki olayına neden olduğunu savundu. 
     Sungate Port Royal Genel Müdür Yardımcısı Mert Bölükbaşı da, kişi başına günlük normal oda fiyatının 100 dolar olduğu otelde büyük ilgi gören 8 odanın 360 derece dönme özelliğine sahip bulunduğunu ve sezon fiyatının da bin 500 dolar olduğunu bildirdi. 
     Bölükbaşı, otelde 2 sinema salonu ve 150'si yabancı olmak üzere bin çalışan bulunduğunu belirterek, 8 odanın balkonunda da yüzme havuzu olduğunu anlattı. 
     Otelin mimarı Tuncay Çavdar ise, misafirlerin büyük çoğunluğunun oteli ancak bir haftada tanıdığını söyledi. 
     
</TEXT>
</DOC>
