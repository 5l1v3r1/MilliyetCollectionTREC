<DOC>
<DOCNO> 310478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/sazak.html </URL>
<DATE> 2005/01/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin geleceği 
</HEADLINE>
<TEXT>

ANKARA 

Baykal mı, Sarıgül mü CHP delegeleri bugün zor bir tercihle karşı karşıyalar. Erdal İnönü'nün deyimiyle 'Ya değişim olacak ya da CHP tarihteki yerini alacak ' CHP lideri Baykal, siyasi yaşamının en sıkıntılı kurultay mücadelesini veriyor. Zamanında 'değişim'e kapanarak, 'rüşvet ve yolsuzlukla' suçladığı bir belediye başkanıyla liderlik yarışına girmek zorunda kalması bile 'Deniz Bey'in bittiği anı' gösteriyor Kimi siyasi analistlere göre bu durum 'CHP'nin Genç Partileşmesi' sürecidir. 
Sonuç ne çıkarsa çıksın, CHP'yi yeni bir dönem bekliyor. Baykal kazanırsa, Sarıgül ve ekibini tasfiye edecek. 35, 40 kadar Sarıgülcü milletvekili var Livaneli-Derviş ekibinin, Çekilme bildirisine imza koyan 21 milletvekilinin CHP'de kalıp kalmayacakları da soru işareti. Gelişmelere göre 'yeni oluşum' da gündeme gelebilir. Sarıgül'ün kazanması halinde bu kez Baykal ve arkadaşlarının topluca ayrılarak YTL gibi 'Yeni CHP'yi' kurmaları kaçınılmaz hale gelecek. Bu kurultay, fikirsel yönüyle olmasa bile, İsmet Paşa'nın 'Ya ben, ya o' diye Ecevit'e karşı tutum aldığı CHP'nin 1972 kurultayını çağrıştırıyor. 
Gerçi o zamanki Ecevit hareketi, CHP'yi demokratik sola açmaya yönelik 'ilerici' bir çıkıştı, İsmet İnönü ve arkadaşlarının 12 Mart'taki 'devlet merkezli' siyasetine meydan okumadan güç alıyordu. O nedenle bugünkü Sarıgül hareketinde 'halkçılık' iddiası dışında İnönü'nün kaybettiği CHP kurultayı ile 'ideolojik' kesişmeler aramak gereksizdir. Sonuçları itibariyle belki tek benzerlik Baykal'ın tavır alışında görülebilir. Deniz Bey, daha temmuz kurultayında Meclis'teki muhalefet hareketi karşısında 'güvenoyu'na başvurmuş ve kazanmıştı. Bu defa, Şişli Belediye Başkanı hakkındaki 'rüşvet' iddialarını kurultayın iradesine sunarak 'güvenoyu' istiyor. Kurultay salonuna İsmet Paşa'nın ünlü, 'Bir memlekette namuslular en az namussuzlar kadar cesur olmak zorundadır' sözlerini içeren pankart asılmış. 
CHP lideri, Atatürk'ün koltuğunu, 'adı yolsuzluğa bulaşmış' bir kişiye terk etmeyeceğini Meclis Grubu'nda açıklamış ancak Yüksek Disiplin Kurulu ihraç isteğini reddetmişti. Baykal, Sarıgül'e ilişkin iddiaları bugün kurultay gündemine getirecek ve CHP'yi bir karar vermeye çağıracak. 
Her şeye rağmen, CHP delegeleri 'değişim'den yana oy kullanırsa Baykal ve arkadaşları partide nasıl kalacaklar 
CHP'de Baykal'a muhalif kanatlar 'üçüncü aday'da uzlaşabilselerdi CHP bu çarpışmayı yaşamayacaktı. Bugünkü ilk turda Sarıgül ile Baykal tercihi arasında kalan delegelerin 'beyaz oyları' sonucu tayin edici olabilir. Baykal kazanmaya daha yakın ancak ilk turda çıkmazsa kaybedebilir 
CHP bugün geleceğini oyluyor. 



</TEXT>
</DOC>
