<DOC>
<DOCNO> 347718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/yasam/yas05.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurusıkı'dan ölüm makinesi 
</HEADLINE>
<TEXT>


İstanbul'da son 5 ayda gerçek silaha dönüştürülmüş 300'e yakın kurusıkı tabanca ele geçirildi. 40 YTL'lik kurusıkılar, 200 YTL'ye gerçek silah oluyor 

Elvan Ezber 

Üst, işyeri ve ev aramalarında ele geçirilen bu tür silahların sayısında son zamanlarda büyük artış yaşanıyor. Emniyet yetkilileri, kolaylığı ve ucuz maliyeti nedeniyle kurusıkı dönüşümünde büyük artış olduğuna dikkat çekiyor. Bu tür silahların hedef aldığı canlıyı rahatlıkla öldürdüğü belirtiliyor. 

Son vaka Esenler'de 
Gerçek silaha dönüştürülen kurusıkı tabancalar, son olarak önceki gün İstanbul'da işlenen bir cinayette ortaya çıktı. Esenler'de kalbinden vurulan işçi Fadıl Erdemci'yi öldüren silahın kurusıkı tabancadan dönüştürüldüğü açıklandı. 

Ruhsat yerine fatura 
Kurusıkı tabancalara, havaya ateş açılması, korkutma amaçlı olarak ya da bir asayiş olayında kullanılması durumunda normal ateşli silahlar gibi ceza uygulanıyor. 
Kurusıkı tabanca sahibi olmak için, kimlik fotokopisi ve adres bilgilerinin satın alınan yere verilmesi yeterli. Silahın alındığı şirketin kestiği fatura, ruhsat olarak kullanılıyor. 40-60 YTL'ye alınan kurusıkı tabancalar, 200 - 250 YTL'ye tamircilerde elden geçirilerek gerçek silaha dönüştürülüyor. 
Ucuz ve temini kolay olan kurusıkı tabancalar, iki yöntemle öldürücü hale getiriliyor 
Namlunun önündeki vida sökülüp, uç kısım açılıyor. Bilye veya saçmalar, kurusıkı mermilerinin önündeki 3 - 4 santimlik bölüme yerleştiriliyor. Tetiğe basıldığında patlamanın ardından bilye hedefe varıyor.İkinci yöntem ise daha tehlikeli. Tamirciler namluyu sökerek, el yapımı çelik silah namlusu takıyor. Şarjör yatağını da değiştirerek, kendi imal ettikleri şarjörü monte ediyor. Böylece silahta gerçek mermi de kullanılabiliyor. 


</TEXT>
</DOC>
