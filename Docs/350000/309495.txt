<DOC>
<DOCNO> 309495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun48.html </URL>
<DATE> 2005/01/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
'Dindar askerler' birliği dağıtılıyor 
</HEADLINE>
<TEXT>

     İsrail ordusu, dindar askerlerin görev yaptığı ''Hesder Yeşiva'' birliklerini mart ayına kadar dağıtma kararı aldı. 
     Ordu Radyosu'na açıklama yapan İsrail Ordusu Personel Bölümü Başkanı Tümgeneral Elazar Stern, İsrail ordusunda görev yapan Hesder Yeşiva birliklerinin dağıtılması emrini verdiğini doğruladı. 
     Kendisinin de ''dindar bir Yahudi'' olduğu belirtilen Tümgeneral Stern, bu birliklerde halen görev yapanların görevlerini tamamlayacağını, ancak yeni gelecek askerlerin dini birliklere verilmeyeceğini belirtti. 
     Birliklerin dağıtılması kararına karşı çıkanlar, kararın, İsrail Başbakanı Ariel Şaron'un geri çekilme planı doğrultusunda, Gazze Şeridi ve Batı Şeria'daki Yahudi yerleşkelerinin boşaltılması emirlerinin bu askerlerce yerine getirilemeyeceği endişesiyle alındığını savunuyorlar. 
     Stern ise, bunun planla ilgisi bulunmadığını belirterek, Hesder Yeşiva birliklerinin, İsrail toplumunda ayrımcılığa neden oldukları gerekçesiyle dağıtılmasına karar verildiğini kaydetti. 
     Stern, ''Ayrımcılığa ve ideolojik bölünmelere karşı olduğunu belirterek, ''Bu durum, halkın ordusuna ve insanların birbirlerine yakınlaştırılması politikamıza zarar veriyor'' dedi. 
     Her yıl bine yakın kişinin alındığı Hesder Yeşiva birliklerinde, 10 ay boyunca askerlik görevlerinin yanı sıra Tevrat'ın öngördüğü dini kurallar da yerine getiriliyor. 
     
</TEXT>
</DOC>
