<DOC>
<DOCNO> 321131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/guncel/agun.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne büyük acı 
</HEADLINE>
<TEXT>


Düşen F-16D tipi uçakta şehit olan Pilot Üsteğmen Keskin ve Pilot Yüzbaşı Devravut toprağa verildi. Devravut'un eşi, cenazeyi el sallayarak uğurladı 

MUHAMMET KAÇAR Artvin DHA, ANKARA Milliyet 

Karabük'te düşen F - 16D uçağında şehit olan Hava Pilot Üsteğmen Fatih Keskin'in 27 cenaze töreninde gözyaşlarına boğulan nişanlısı Hava Muhabere Teğmen Çiğdem Yetişti ile annesi Nazife Keskin fenalık geçirdi. 
Keskin için Artvin Merkez Camii'nde düzenlenen törene Vali Orhan Kırlı, silah arkadaşları, yakınları ve vatandaşlar katıldı. Nişanlısıyla birlikte Ankara 4. Ana Jet Üs Komutanlığı'nda görev yapan Hava Muhabere Teğmen Yetişti, törene sivil kıyafetle katıldı. Keskin'in cenazesi daha sonra Artvin Merkez Şehitliği'ne getirildi. Nazife Keskin ile kızı Aytunç Keskin toprağa verildiği sırada cenazeye sarıldı. 
Şehit Hava Pilot Yüzbaşı Fatih Devravut 35 için Ankara Kocatepe Camii'nde tören düzenlendi. 

Vatan sağ olsun 
Törene Başbakan Vekili Abdullah Gül, Genelkurmay Başkanı Org. Hilmi Özkök, Bakanlar Vecdi Gönül, Ali Coşkun, Kara Kuvvetleri Komutanı Orgeneral Yaşar Büyükanıt, Hava Kuvvetleri Komutanı Org. İbrahim Fırtına, Jandarma Genel Komutanı Org. Fevzi Türkeri, Genelkurmay 2. Başkanı Org.İlker Başbuğ katıldı. 
Şehit babası İbrahim Devravut, "başınız sağ olsun" diyen Özkök'e, "Vatan sağ olsun" karşılığını verirken, Emine Devravut ise, "Ben şehit annesiyim. Bakın dimdik ayakta duruyorum" dedi. 


</TEXT>
</DOC>
