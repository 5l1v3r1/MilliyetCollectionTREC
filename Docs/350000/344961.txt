<DOC>
<DOCNO> 344961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun11.html </URL>
<DATE> 2005/05/23/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Avrupalılar Fransızları 'evet' için iknaya çalışıyor 
</HEADLINE>
<TEXT>

     Fransa’da 29 Mayıs’ta AB Anayasası için yapılacak referandumun tarihi yaklaşırken, Avrupalılar AB’nin ilk anayasasının geleceğini kurtarmak için Fransızları "Evet" demeye ikna etmeye çalışıyor. 
     AP’nin derlemesine göre, Fransız seçmenler arasında önde görülen "retçilere" yönelik olarak, kimileri Fransa’nın Avrupa’da güçsüz ve yalnız kalacağı uyarıları yapıyor, kimileri Avrupa’yı nasıl inşa ettiklerini hatırlatan içten ricalarda bulunuyor. 
     Roma’da duvarlara asılan afişlerde "AB Anayasası herkese ait" denilirken, İtalyan Sol Demokratlar, Romalılara, Fransız arkadaşlarına referandumda "Evet" demeleri için e-posta göndermeleri çağrısında bulunuyor. 
     Avrupalı liderler ise Fransa’nın birçok kentine giderek, "Evet" kampanyalarına destek veriyor. Almanya Başbakanı Gerhard Schröder, Perşembe günü geldiği Paris’te Polonya Devlet Başkanı Aleksander Kwasniewski ile birlikte Fransa Cumhurbaşkanı Jacques Chirac’ın ve "Evet"in yanında yer aldı. Schröder, "Avrupa’yı geliştirmek istiyorsak herkese ihtiyacımız var, ama özellikle Fransa’ya" dedi. 
     Schröder, Sosyalistlerin Toulouse’deki "Evet" mitingine katılmak üzere bu Perşembe yeniden Fransa’ya gelecek. Aynı gün İspanya Başbakanı Jose Luis Rodriguez Zapatero da Fransa’nın Lille kentine çıkarma yapmayı planlıyor. Zapatero, Mart ayında da Fransa’ya gelmiş ve "Evet" çağrısı yapmıştı. 
     Fransa’daki "Evet" mitinglerine düzenli katılan Almanya’nın Dışişleri Bakanı Joschka Fischer ise bu ay başında Lyon’da lobi faaliyeti yürütmüştü. 
     Avrupa’nın diğer liderlerinden Çek Başbakanı Jiri Paroubek, İspanya’nın eski Başbakanı Felipe Gonzalez ve Portekiz’in eski lideri Mario Soares ise Fransızları "Hayır’ın kazanmasının Avrupa için büyük bir tehlike olacağı" konusunda uyarıyor. 
     Bu aşırı ilgiden "Hayırcılar" başta olmak üzere, herkesin çok hoşlandığı söylenemez. Fransız Komünist Partisi yetkilisi Patrice Cohen-Seat, bu durumu "Evet yönünde propaganda gücü" olarak nitelendirdi ve doğru bulmadığını söyledi. 
     "Hayır" cephesinden aşırı sağcı lider Jean-Marie Le Pen de, dış müdahaleyi olumsuz bulduğunu belirtti ve "herkesin kendi işine bakmasını" istedi. 

     
</TEXT>
</DOC>
