<DOC>
<DOCNO> 339067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/axsiy02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Rejimi tartışmayız 
</HEADLINE>
<TEXT>


Baykal, 'Güç bendedir, istediğimi yaparım denilip rejimin, Anayasa'nın özü yeniden tanzim edilmeye kalkılırsa, huzursuzluk olur. Mahkemeyi kaldırmaya kalkarsanız sorunlar çıkar' dedi 

ANKARA Milliyet 


Anayasa Mahkemesi Başkanı Mustafa Bumin, beğense de beğenmese de herkesin Anayasa Mahkemesi kararlarına uymak zorunda olduğunu söyledi. Bumin"i ziyaret eden CHP Genel Başkanı Deniz Baykal da, "Güç bendedir, istediğimi yaparım denilip rejimin, Anayasa'nın özü yeniden tanzim etmeye kalkılırsa, huzursuzluk ve istikrarsızlık kendisini gösterir" dedi. Baykal, şöyle konuştu "Bir ülkede her gün rejim konuşulmaz. Türban sorununu çözeceğiz diye Anayasa Mahkemesi'ni kaldırmaya kalkarsanız, daha ciddi sorunlar yaşarsınız. Anayasa Mahkemesi, hukuk ve anayasal rejimin, güven ve denge unsurudur. Siyasetin, hukuku kendi emri ve kumandası altına almaktan uzak durması huzur için önem taşır." 

Mutabakat yetmez 
Görüşmenin basına kapalı bölümünde de Baykal şöyle konuştu "Siyasi mutabakat türban sorununu çözmeye yetmez. Hukuki zemin gerekmektedir. Mahkemeyi kaldırmak ciddi rejim değişikliği demektir. Rejimi tartışmak Türkiye'yi bir yere götürmez. Rejim değişikliği onun bunun keyfine bağlı değil." 
Bumin de şöyle konuştu "Avrupa'nın her ülkesinde mahkemeler vardır. Aksi takdirde geçmişteki acı deneyimleri tekrar yaşamak gibi bir durumda kalınır. Beğenseniz de, beğenmeseniz de, yasama, yürütme, yargı, özel ve tüzel herkes Anayasa Mahkemesi'nin kararlarına uymak zorundadır." 


</TEXT>
</DOC>
