<DOC>
<DOCNO> 327405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur25.html </URL>
<DATE> 2005/03/26/ </DATE>
<TIME> 19.04 </TIME>
<AUTHOR>  </AUTHOR>
<HEADLINE>
Kırgızistan'daki öğrenciler için bir uçak daha gidiyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kırgızistan'daki gelişmelerin ardından Türk öğrencileri tahliye etmek amacıyla bölgeye bu gece bir uçağın gideceğini söyledi. 
     Gül, Başbakanlık'ta yaptığı açıklamada, alınan son bilgiler ışığında Kırgızistan'da durumun normale dönmeye başladığını kaydetti. Bölgede şu an istikrarın sağlandığını, polis ve güvenlik güçlerinin sokaklarda kontrolü ele geçirdiğini, yağma olaylarının son bulduğunu ve Türklere yönelik herhangi bir tepki ve saldırı olmadığını belirten Gül, ''Bir sıkıntı görünmüyor'' diye konuştu. 
     Türkiye'den giden heyetin gelişmeleri yakından takip ettiğini ve heyetin yeni dışişleri bakanı Roza Otunbayeva ve diğer yetkililerle görüştüğünü kaydeden Gül, kendisinin de gelişmeleri Bişkek büyükelçiliği ve bölgedeki heyetle yaptığı telefon görüşmeleriyle izlediğini belirtti. 
     Türkiye'nin Kırgızistan ve halkı için elinden geleni yapmaya hazır olduğunu ifade eden Gül, bunun için talep gelmesi gerektiğini ancak iki ülke arasındaki yakın ilişkiler nedeniyle Türkiye'nin tavsiyelerini yaptığını kaydetti. 
     Bölgede huzur ve istikrarın korunmasının önemine işaret eden Gül, yapılacak değişikliklerin istikrarı bozmayacak şekilde olması gerektiğini söyledi. 
     Kırgızistan'ın AGİT üyesi bir ülke olduğunu hatırlatan Gül, daha çok demokrasi, şeffaflık ve özgürlük olan AGİT ilkelerinin önemine işaret ederek, bu ilkelerin AGİT üyesi ülkeler tarafından uygulanmasının beklendiğini söyledi. 
     ''Türkiye olarak AGİT ilkelerini destekliyoruz'' diyen Gül, Türkiye'nin de son yıllarda bu çerçevede ileri adımlar attığını belirterek, ''Türkiye'de sessiz devrim yapıldığını bütün dünya görmüştür'' dedi. 
     Bir soru üzerine bölgede kaçırılan Türk olmadığını belirten Gül, Celalabad yakınlarında iki Türk öğrencinin yeni yönetimde yer alan bir kişinin yakının arabasını yaktıklarını belirtti. Olayın bir siyasi yanı bulunmadığını, adi bir olay olduğunu kaydeden Gül, olayın bütün Türklere yansıtılacak bir yanı olmadığını söyledi. 
     Gül ayrıca, Celalabad'taki Türk öğrenciler için bu gece bölgeye bir uçağın daha gideceğini açıkladı. 
     
     ''HERKES SOĞUKKANLI OLMALI'' 
     Gül, İnsan Hakları Dernekleri Başkanlarıyla yaptığı görüşmeye ilişkin de bilgi verdi. 
     Bunun olağanüstü bir toplantı olmadığına işaret eden Gül, heyetin son haftalardaki gelişmelere ilişkin gözlemlerini aktardıklarını söyledi. 
     Gül, Mersin'de Nevruz kutlamalarında Türk bayrağına yapılan saygısızlığa ilişkin gelişmeleri de değerlendirdi. 
     Son dönemlerde yanlış bir psikolojinin gezindiğini, bunların hepsinin dağılması gerektiğini kaydeden Gül, şunları söyledi 
     ''Herkese görev düşmektedir. Tahrikler, provokasyonlar bunlar Türkiye'ye yakışmayan şeylerdir. Bunlarla ilgili tedbirler alınacaktır. Hukuki işlemler yapılacaktır. Ama diğer yandan büyük bir soğukkanlılık gösterilmesi gerekir. Bizim değerlerimiz dediğimiz, bütün Türkiye Cumhuriyeti vatandaşlarının değerleridir. Vatan, bayrak ve diğer değerler hepimizin değerleridir. Edirne'den Kars'a Diyarbakır'dan Trabzon'a kadar hepimizin ortak değerleridir. Biz soğukkanlı şekilde kardeşlik duygularımızı pekiştirecek ve önümüzü daha da çok açarak Türkiye'yi ve Türk milletini daha mutlu yapacak ekonomik ve demokratik reformlara devam edeceğiz. 
     Türkiye hukuk devletidir. Reformlar yapmış bir ülkede muhakkak ki bizler de soğukkanlı şekilde analizler yapıp götürmemiz gerekir. Halkımızı bir yandan duyarlı olmaya diğer yandan soğukkanlı olmaya davet ediyoruz.'' 
     
     EK PROTOKOL 
     Türkiye'nin AB yoluna emin şekilde devam ettiğini belirten Gül, herhangi bir ihmal ya da aksamanın söz konusu olmadığını, müzakerelerin 3 Ekimde planlandığı gibi başlayacağını kaydetti. 
     Gül, 2005 sona ermeden önce AB sürecinde resmi ve fiili olarak yol alınacağını belirtti. 
     Bir soru üzerine, AB'den gümrük birliğini Kıbrıs Rum kesimini kapsayacak şekilde genişletecek ek protokolün imza sürecini başlatacak mektubun Ankara'ya ulaşmadığını söyledi. 
     Türkiye'nin AB Daimi Temsilciliği Oğuz Demiralp'in dün AB'ye mektup teatisinin başlatılmasının beklendiğini ilettiğini kaydeden Gül, ''Müzakere edip, üzerinde mutabık kaldığımız kağıdı gönderin diyoruz'' dedi. Gül, mektubun önümüzdeki hafta içinde gelmesinin beklendiğini ifade etti. 
     Gül, gelecek metnin uzlaşılan metinle örtüşmesi durumunda ''evet'' diyeceklerini ve süreci başlatacaklarını söyledi. Bu sürecin bir kaç ay, muhtemelen İngiltere'nin dönem başkanlığına kadar sürebileceğini belirten Gül, ondan sonra imza aşamasına gelineceğini ve 3 Ekimden önce Türkiye'nin taahhütlerini yerine getirmiş olacağını kaydetti. 
     Dışişleri Bakanı ve Başbakan Yardımcısı Gül, liman ve havaalanlarının gümrük birliği içine girmesine yönelik anlayışı metinde değiştirdiklerini sözlerine ekledi. 
     
</TEXT>
</DOC>
