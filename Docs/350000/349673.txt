<DOC>
<DOCNO> 349673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko13.html </URL>
<DATE> 2005/06/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Citigroup'ta skandal 3.9 milyon müşterinin bilgileri kayboldu 
</HEADLINE>
<TEXT>

     Bülent Keneş AA 

Citigroup, özel bir kargo şirketi olan UPS aracılığıyla bir alt birimi olan CitiFinancial'a transfer yaparken ABD'deki 3,9 milyon müşterisine ait bilgilerin kaybolduğunu duyurdu. 
     Bu miktarın, müşteri ya da çalışanlara ait bilgilerin kaybolması konusunda bugüne kadarki en büyük rakam olduğu belirtildi. 
     ABD'nin en büyük finansal hizmetler şirketi olan Citigroup, müşterilerine ait kayıtların Texas'taki bir kredi bürosuna transferi sırasında UPS tarafından kaybedildiğini bildirdi. Kayıtların CitiFinancial müşterilerinin yanı sıra, bu hizmete dair eski hesabı bulunan 50 bin müşterinin bilgilerinin de kaybolduğu ifade edildi. Citigroup'un bilgileri kaybolan müşterilerine gönderdiği bir mektupta söz konusu bilgilerin sosyal güvenlik numarası, isimler, hesap geçmişi, mevcut ve eski müşterilerin kredi bilgilerini içerdiği belirtildi. 
     Mektupta ayrıca, şirketin söz konusu bilgilerin uygun olmayan bir şekilde kullanılacağına inanması için herhangi bir sebebin bulunmadığı da ifade edildi. Şu ana kadar bu bilgilerin herhangi bir yetki dışı faaliyette kullanıldığına dair bilgi alınmadığının belirtildiği mektupta, söz konusu bilgilerin kullanılarak müşteriler adınaymış gibi yeni borçlar alınmasının mümkün olmadığının da altı çizildi. 
     ABD'de daha önce de bir çok büyük banka ve şirket, kredi kartı bilgileri de dahil olmak üzere, müşteri ya da çalışanlarına ait bilgileri kaybetmişti. Bank of Amerika geçtiğimiz Şubat ayında 1,2 milyon kredi kartına ait bilgileri kaybettiğini duyurmuş, geçtiğimiz ay da CNN, Time Dergisi, AOL ve diğer bir çok şirketi bünyesinde bulunduran Time Warner, 600 bin mevcut ya da eski çalışanına ait bilgileri kaybettiğini açıklamıştı. 
     Bilgileri kaybettiğini kabul eden UPS ise olayla alakalı hırsızlık ya da yolsuzluğa dair bir delilin bulunmadığını belirterek, Citigroup ile birlikte bir iç soruşturma başlatacaklarını kaydetti. 
     
</TEXT>
</DOC>
