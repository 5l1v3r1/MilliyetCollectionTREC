<DOC>
<DOCNO> 323103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/yersen.html </URL>
<DATE> 2005/03/12/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
En masumu Carew.. ya diğerleri 
</HEADLINE>
<TEXT>


Futbol Federasyonu Başkanı sayın Levent Bıçakcı... Size buradan suç duyurusunda bulunuyorum. 
Eğer ilgilenmeyecekseniz, Gözlemci ve Temsilci Atama Kurulu Başkanı Ömer Üründül'e sesleniyorum. 
Beşiktaş- Sakaryaspor maçının temsilcisi Ata Özer'i gerçeğe aykırı rapor vermekten derhal Disiplin Kurulu'na sevk edin. Talimatta işlediği suçun karşılığı bir yıldan başlar diyor ama, siz ibret - i alem için öyle bir ceza verdirin ki, diğerlerine de örnek olsun 
Hatta bir daha temsilcilik filan da yaptırmayın 
Carew'i rapor etmenin, rakibe tükürdüğünü yazıp günlerce çile çekmesinin bedelini ödettirin şu temsilciye 

Norveçli oyuncuya Disiplin Kurulu tarafından verilen üç maçlık cezayı bire indiren Tahkim Kurulu'nun iki sayfalık kararını okudunuz mu bilmiyorum. 
İddia ediyorum eğer Carew'in cezası ileri sürülen gerekçelerle azaltılıyorsa o temsilcinin de, okkalı tükürüğü yüzünün ortasına yiyen Aytaç'ın da hemen Disiplin Kurulu'na sevk edilmesi gerekir. 
FIFA'nın kasti tekmeden daha ağır bir suç saydığı tükürüğe "tahrik" kılıfı geçiren Tahkim Kurulu üyelerine göre, temsilci Özer'e ait raporun "maç sırasındaki görgüye" dayandığı şüphelidir. Daha açık bir ifadeyle Özer, görmediği bir olayı yazmıştır. 
Çünkü onların hayat tecrübelerine göre tribünden çıplak gözle Carew'e isnat edilen hareketin belirlenmesi mümkün değildir. 
Üstelik diğer temsilcinin, gözlemcinin ve hakemlerin Norveçli futbolcunun tükürüğünü rapor etmemiş olmaları da düşündürücüdür. 
Bu sebeplerle Ata Özer'in raporunda yer alan hususlara dayanarak hükme varmak isabetsizliktir " 
Aynı Tahkim Kurulu üyelerine göre Sakaryasporlu Aytaç, kaçırdığı penaltı atışından sonra Carew'i sözlü olarak tahrik etmiş Sanırım üyeler burada ağız okuma yöntemini kullanmışlar ama Norveçli golcünün Türkçe bilmediğini unutmuşlar ve karşılığında tükürüğü hak etmiştir 
Benim bu ifadelerden anladığım, "temsilci raporu gerçeğe aykırı düzenlenmiş", "Aytaç durduk yere Carew'i suça teşvik etmiş", zavallı Carew ise çaresizce "Centilmenliğe yakışmayan kaba bir davranış" sergilemiştir. 
Yani olayımızın kahramanları arasındaki en masum insan, Norveçli lejyonerimizdir. 

Gözlemde bulunmaya yetecek bir süredir gazetecilik yaparım. 
Disiplin ve Tahkim Kurulları'nın ilk defa rutinleri bırakıp 4 gün içinde 4 kez olağanüstü toplanıp bir futbolcu hakkında bu kadar kafa yorduğuna tanık oluyorum. 
Adı John Carew olduğundan mı, yoksa bir büyük takım forması giydiğinden midir, siz karar verin... 
Yorumum sadece beni bağlar. 
Ama tıpkı Emre Aşık olayındaki gibi Disiplin Kurulu ile Tahkim Kurulu'nun Carew hakkındaki kararları ve gerekçeleri son derece çelişkili, kafa kurcalayıcı, aynı zamanda inandırıcılıktan uzak geldi. 
Ve bir kez daha hukukçu olmakla, futbol hukukunu yorumlayıp uygulamak arasındaki farkın ne denli önemli olduğunu gösterdi Carew davası bana.. 

Size ne mezarlıklardan 

Futbol Federasyonu başkanının pek makbul danışmanlarından biri "Mezarlıklar vazgeçilmez insanlarla dolu" buyurmuş. 
Yeniden yapılanma söylemleri arasında sahip olduğu yetkilerin sınırlarını kestiremeyen bu çok itibarlı danışmanın, belli ki gözardı ettiği pek çok şey var. 
Mezarlıklarda yer bulabilen insanların sağlıklarında ne yaptıklarını tartışmak yerine, kendilerinin altı ayda neden bir arpa boyu yol alamadıklarını ve ne kadar vazgeçilmez olduklarını sorgulamak daha doğru değil mi Sanırım yavaş yavaş bunun da zamanı geldi... 

Cafer'i vurmak... 

Cafer Aydın deli doludur. Başına gelen dertlerin çoğu da bu yüzdendir. Beş yıl öncesine giderek teşvik iddiaları ortaya attığı vakit, işlerin hangi noktaya geleceğini düşünemediğini adım gibi biliyorum. 
Onun derdi Ersun Yanal'ladır. Ancak, hesaplaşma yöntemi olarak seçtiği yolun yanlışlığını, ortalık karıştıktan sonra görebilmektedir. 
Tüm hatalarına karşın Cafer'in TBMM Araştırma Komisyonu'nda söylediklerini hepimizin dikkate alması gerekir... 
Yanal ile birlikte pekçok insanı zan altında bırakan açıklamalarından Bir bölümü montaj da olsa sonra tehdit edildiğini söyleyen Cafer, "Görüntüler yayınlanmasın diye yalvardım ama dinlemediler. İş soğuduktan sonra beni vuracaklar" diyor. 
Silah taşıma ruhsatının süresi dolmasına rağmen Manisa valisinin yenisini imzalamadığını iddia eden Cafer'in niçin yıllardır silah taşıma gereği duyduğunu sorgulamakla birlikte, gerçekten sıkıntılı günler geçirdiğini anlayabiliyorum. 
Kullanıldıktan sonra korumasız, yapayalnız, sahipsiz bırakıldığını düşünen bir insanın yalvarışı ve yardım isteyişidir Cafer'in TBMM'deki çaresizliği. 
Kimi "Layık olduğunu yaşasın", bir başkası "İnsanlara iftira atmanın karşılığını görsün, cezasını çeksin" diyebilir. 
Ancak Cafer'in bu korkmuş, kuşkucu ve güvensiz ifadelerinin ardında çok ciddi bir tehlike yatmaktadır. 
Vermesi gereken bir hesap varsa adalet mekanizması işletilmeli, Cafer cezasını çekmelidir. 
Ancak bu ülkede insanlar haklarını mafyavari yöntemlerle kendileri aramaya kalkıyorsa, önce sisteme olan güvensizliğin yargılanması gerekir. 
Ve o adalete bir gün kendilerinin de ihtiyacı olacağı gerçeğini anımsatmak tabii ki... 

Kanaatim odur ki... 

Sevgili Mahmut Özgener futbolla yoğrulmuş, kurallarını ve kurullarının işleyişini çok iyi bilen bir spor adamıdır. 
Federasyon yönetimindeki en deneyimli üyelerden biridir. Uzun yıllar hem Altay kulübüne hem Türk futboluna başarıyla hizmet vermiştir. 
Ancak hafta içinde İzmir'de düzenlenen bir panelde söyledikleri doğrusu beni bir hayli şaşırttı. 
Özgener bir soru üzerine, dili sürçmediyse eğer, şike konusunda kanaate dayanarak ceza vermenin yargıdan döneceğini ifade etmiş. 
Burada iki konu kafama takıldı. İlki federasyonun, kanaate dayanarak karar verme yetkisine zaten sahip olduğu. 
Talimatlarda bu açıkça belirtilirken, Tahkim Kurulu'nun "şike varlığının araştırılmasında delil serbestisi esastır ve vicdani kanaat hükmün esaslı unsurudur" şeklindeki kararı da işin ekstrasıdır. 
İkincisi, bu tip bir kararın yargıdan döneceği yolundaki endişesidir. Eğer Özgener yargı sözcüğüyle Tahkim Kurulu dışında bir adresi işaret ediyorsa ki anlaşılan odur, özerk futbolda böyle bir yol yoktur. 
Yani, federasyonun kanaate dayanarak şike yapıldığı konusunda vereceği olası bir karara itiraz merci bağımsız mahkemeler değil, Tahkim Kurulu'dur. 
O halde federasyon kanaate dayanarak şike kararı verebilir. Kararı beğenmeyenler de Tahkim Kurulu'na gidebilir. 
Oradan döner mi dönmez mi bilmem ama, galiba en önemlisi zamanında kararlılık ve cesaretle bu işlerin üzerine gidip, gereğini yapabilmektir. 



</TEXT>
</DOC>
