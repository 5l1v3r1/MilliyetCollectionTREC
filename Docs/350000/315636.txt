<DOC>
<DOCNO> 315636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yasam/axyas01.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 yakacak 
</HEADLINE>
<TEXT>


NASA'nın son araştırmasına göre, 2005 tüm zamanların en sıcak yılı olacak. Dünyada ortalama sıcaklık, 14 derecenin üstüne çıkacak 

FRANKFURT Milliyet 

ABD Ulusal Havacılık Dairesi NASA tarafından yapılan bir araştırma, 2005'in tüm zamanların en sıcak yılı olacağını ortaya koydu. NASA uzmanlarının yaptıkları araştırmalar sonucu, bu yıl dünyadaki ortalama ısının 14 derecenin üzerine çıkacağı ve son 50 yıla göre 1.5 derece fazla olacağı belirlendi. NASA iklim uzmanları, dünyanın beklenenden hızlı ısındığını, bunun da atmosfere salınan zararlı gazların sera etkisinden kaynaklandığını belirtti. 

Sel ve kuraklık aynı anda 
Sera etkisi nedeniyle atmosferde ozon tabakasındaki deliklerin büyüdüğünü ve dünyaya uzaydan gelen zararlı ışınların arttığını belirleyen NASA uzmanlarına göre, bunun en büyük belirtisi de dünyanın sürekli ısınması. 
Konuyla ilgili Bild gazetesine açıklama yapan Alman Meteoroloji Dairesi'nden Prof. Mojib Latif de, iklimin son yıllarda büyük değişkenlik içinde olduğuna işaret ederek, "Yaz aylarında uzun ve yağışşız dönemler olabilir. Ancak sele yol açabilecek yağmurlar da yağabilir" dedi. 

KYOTO Protokolü yürürlüğe girdi 

Küresel ısınmaya yol açan sera etkisinin önlenmesi için oluşturulan İklim Değişimi Konusunda Birleşmiş Milletler BM Çerçeve Konvansiyonu'na ilişkin KYOTO Protokolü, Rusya'nın da taraf olmasıyla bugün yürürlüğe giriyor. 
Atmosferdeki sera gazı birikimlerini, insanın iklim sistemi üzerindeki tehlikeli etkilerini önleyecek bir düzeyde durdurmayı amaçlayan protokole göre, sanayileşmiş ülkelerin 2008 - 2012 yılları arasında, başta karbondioksit olmak üzere gaz salınımlarını 1990 seviyesinin yüzde 5.2 altına çekmeleri gerekiyor. Protokole, bugüne kadar 39'u sanayileşmiş 140'tan fazla ülke imza koydu. Ancak zararlı gazların beşte birini tek başına atmosfere salan ABD'nin onaylamaya yanaşmaması, sözleşmenin yeryüzü ve canlılara sağlayacağı yararı azaltacak. Türkiye de, BM İklim Değişikliği Çerçeve Sözleşmesi'ni imzaladı. 


</TEXT>
</DOC>
