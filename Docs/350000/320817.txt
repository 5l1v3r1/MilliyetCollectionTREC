<DOC>
<DOCNO> 320817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur29.html </URL>
<DATE> 2005/03/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Adliye önünde kavgayı polis havaya ateş açarak durdurabildi 
</HEADLINE>
<TEXT>

     Eskişehir'in Çifteler İlçesi'nde bir kişi, aralarında husumet bulunan ve adliye binası girişinde kendisine saldırdığı iddia edilen kişiyi bıçakladı. 
     Alınan bilgiye göre, aralarında husumet bulunan ve mahkemelik oldukları Mehmet A, Muhammet K. ile Etem A'nın kendilerine saldıracakları yönünde duyum alan Erdoğan Ç. ve Ahmet Ç, olayı Çifteler Polis Merekezi'ne giderek bildirdi. 
     Duruşmaya katılmak üzere adliyeye giden Erdoğan ve Ahmet Ç, bina girişinde Mehmet A, Uğur K, Muhammet K, Etem A, Ramazan K, Osman A, Ramazan D. ve Tuncay A'nın saldırısına uğradı. 
     Bu sırada üzerindeki çakıyı rasgele sallayan Ahmet Ç, Muhammet K'yı boynundan bıçakla yaraladı. Yaralanan Muhammet K, yakınları tarafından Eskişehir Devlet Hastanesi'ne kaldırıldı. 
     Adliye'de görevli bir polis, havaya 2 el uyarı ateşi açarak kalabalığı dağıttı. Polis, kavgaya karıştıkları belirlenen 9 kişiyi gözaltına aldı. 
     Olayla ilgili soruşturma sürdürülüyor. 
     
</TEXT>
</DOC>
