<DOC>
<DOCNO> 349478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur46.html </URL>
<DATE> 2005/06/06/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Nemrut Dağı'nın Adıyman il sınırları içinde olduğu mahkemece onaylandı 
</HEADLINE>
<TEXT>

     Dünyanın 8. harikası Nemrut Dağı’nın Adıyaman il sınırları içinde olduğunun mahkeme kararıyla onaylandığı bildirildi. 
     Avukat Lami Yılmaz, Adıyaman’ın Gerger ilçesine bağlı Nakışlı, Güngörmüş ve Gürgenli köy muhtarlıklarının sınır ihtilafı nedeniyle Danıştay 8. Dairesi’ne açtığı iptal davası ile ilgili olarak, AA muhabirine yaptığı açıklamada, Nemrut Dağı’nın Adıyaman’ın Kahta İlçesi Karadut Köyü sınırları içinde olduğuna dair tapusunun Adıyaman Valiliği’nde bulunduğunu söyledi. 
     Buna rağmen yıllardan beri Nemrut Dağı’nın Adıyaman ve Malatya arasında zaman zaman ihtilafa neden olduğunu ifade eden Yılmaz, şöyle konuştu 
     "İçişleri Bakanı, Başbakan ve Cumhurbaşkanı’nın imzaladığı 3’lü kararnamenin Adıyaman’ın aleyhine olması nedeniyle Nakışlı, Güngörmüş ve Gürgenli köy muhtarlıklarının Danıştay 8. Dairesi’nde açtığı iptal davasını kazanmıştık. Yapılan yargılama neticesinde bu 3’lü kararname mahkeme kararıyla 2 yıl önce iptal edildi. 
     İçişleri Bakanlığı iptal kararını, Danıştay İdari Davalar Kurulu’nda temyiz etti. Yaklaşık 1 ay önce de Danıştay İdari Davalar Kurulu, 8. Daire’nin iptal kararını, Adıyaman’ın lehine onayladı. 
     Böylece Nemrut Dağı’nın Adıyaman il sınırları içinde olduğu mahkeme ilamıyla tekrar onaylandı." 
     
</TEXT>
</DOC>
