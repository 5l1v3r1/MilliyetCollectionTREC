<DOC>
<DOCNO> 306763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo01.html </URL>
<DATE> 2005/01/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Canaydın Adımlarımız Avrupa'da duyulmaya başladı... 
</HEADLINE>
<TEXT>

     100. yıl kutlamaları ve EuroCard projesi tanıtımı için FC Schalke 04 takımıyla özel maç oynayacak olan Galatasaray'ın yönetimi, maç öncesi Düsseldorf Nikko Oteli'nde akşam yemeği verdi. 
     Yemekte konuşma yapan Galatasaray Başkanı Özhan Canaydın, ''Adımlarımız Avrupa'da duyulmaya başladı. Ayak seslerimiz ileride daha da gür duyulacaktır'' dedi. 
     Canaydın, konuşmasında, Galatasaray'ın büyük bir kulüp olduğunu ifade ederek, FC Schalke 04 takımıyla yapacakları özel maç öncesi 41 bin biletin satıldığını belirtti. Canaydın, Galatasaray camiasının bu organizasyon için çok iyi çalıştığını da söyledi. 
     Canaydın, ''Dostluk maçı çok iyi bir karşılaşma olacak. Hepimize, hepinize yapılan hazırlıktan dolayı teşekkür ediyorum. Sizler her şeye layıksınız, biz de gereken her şeyi yapmaya hazırız'' dedi. 
     Düsseldorf Nikko Oteli'nde verilen yemeğe katılan FC Schalke 04 takımı kulüp başkanı Gergard Rehberg de yaptığı konuşmada, Galatasaray ile yapacakları özel maç sonrası iki kulüp arasında dostlukların daha da pekişeceğini söyledi. 
     Rehberg, ''Galatasaray büyük bir kulüp. Galatasaray'ın 16 şampiyonluğu varken bizim 7 şampiyonluğumuz bulunuyor. Her iki takım da 100 yaşında ve bu da bizim ortak yanlarımızın olduğuna işaret ediyor'' dedi. 
     Rehberg, Canaydın'a kulüp şeref kartı verdi. Rehberg, ''10 yıllık başkanlık döneminde hiç kimseye vermediğim kulübümüzün şeref kartını bu akşam burada vermek nasip oldu'' dedi. 
     Canaydın da, sarı lacivert kravatı olan Schalke külübü başkanına Galatasaray kravatı hediye etti. 
     Yemeğe katılamayan UEFA Başkanı Lennart Johannson gönderdiği mesajda, ''Aranızda olamadığım için üzgünüm. Sempati duyduğum Galatasaray'a başarılar dilerim'' dedi. 
     
</TEXT>
</DOC>
