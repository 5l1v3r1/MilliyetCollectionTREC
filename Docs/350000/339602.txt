<DOC>
<DOCNO> 339602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo13.html </URL>
<DATE> 2005/05/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor Türk futbolu bu gaspı tescil etmemelidir... 
</HEADLINE>
<TEXT>

     Fenerbahçe yenilgisinin ardından Trabzonspor Yönetim Kurulu, tepkisini sürdürüyor. 
     Bordo-mavili kulübün yönetim kurulu, internet sitesinde yaptığı açıklamada, Fenerbahçe maçının orta hakem ve yardımcılarının olay yaratan bir yönetim gösterdiğini savunarak, "Bu olay, mercek altında incelenmelidir. Mağduriyetin önlenmesi zarureti vardır. Bütün Türkiye’nin gözleri önünde Türk Futbolu, bu gaspı tescil etmemelidir. 
     Takdir ve tescil ederek hiçbir kişi ve kurum bu günaha ortak olmamalıdır. Bu maç, bandıyla ve tesciliyle Türk Spor arşivine kaldırılarak mazi kirletilmemelidir" denildi. 
     Açıklamada, Trabzonspor camiasının bir çok haksızlık ve anlamsızlığı Fair Play adına içine sindirmeye çalıştığı bir dönemde böyle bir haksızlığı asla unutmayacağı belirtilerek, şu görüşlere de yer verildi 
     "Henüz vakit geçmemiştir. Nedamet de bir fazilettir. Çaldığınız düdük de çalmadığınız da, Kaldırdığınız bayrakla da kaldırmadığınızla da... Bizim hakkımızı, puanlarımızı, paramızı, başarımızı çaldınız. 
     Hiçbir vicdan ömür boyu bu yükü taşıyamaz, hiçbir linçe maruz kişi ve kurum bunu ömür boyu unutamaz. Seçildikten sonra kayıtsız şartsız desteklediğimiz, her talimatını harfiyen yerine getirdiğimiz Futbol Federasyonu, bu maçı her açıdan incelemeye alınız, soruşturunuz. Bu futbolun kirliliğini önleme açısından zorunludur. 
     Bu neticenin çifte kavrulmuş yararlarını tartışınız. Bu netice ile Trabzonspor, şampiyonluk bir yana Şampiyonlar Ligi’nden de safdışı edilmektedir. Bir taşla iki kuşa talih yolu. Devletimize, hükümetimize, ilgili bütün birimlerimize haykırıyoruz. Hakkımızı teslim alıncaya kadar yüreğimiz kanamaya devam edecektir." 

     
</TEXT>
</DOC>
