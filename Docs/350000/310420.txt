<DOC>
<DOCNO> 310420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/siyaset/asiy.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Teke tek kurultay 
</HEADLINE>
<TEXT>


CHP delegeleri, bugün başlayacak olan kurultayda, partinin Baykal'la yola devam edip etmeyeceğine karar verecek. Livaneli ve Güneş'in adaylıktan çekilmesi nedeniyle kurultay Baykal - Sarıgül "düellosuna" sahne olacak 

Ezelhan Üstünkaya - Saliha Çolak 


Şişli Belediye Başkanı Mustafa Sarıgül hakkında rüşvet iddialarını içeren raporun genel merkezce açıklanmasıyla CHP'de başlayan olağanüstü kurultay sürecinde ipler bugün kopuyor. Zülfü Livaneli ve Yeniden CHP Hareketi Sözcüsü Hurşit Güneş'in adaylıktan çekilmeleri nedeniyle kurultay "Baykal - Sarıgül" düellosuna sahne olacak. 
CHP'nin 13. Olağanüstü Kurultayı, bugün Ahmet Taner Kışlalı Spor Salonu'nda başlayacak. Sandık başına gitme hakkı olan 1253 delege, yola Genel Başkan Deniz Baykal'la mı, yoksa yeni bir isimle mi devam edileceğine karar verecek. 
Baykal'ın açılış konuşmasıyla başlayacak kurultayda ilk seçim divan başkanlığı için yapılacak. Baykal'ın kurultayda delegelere önereceği Divan Başkanı adayının ise İstanbul İl Başkanı Şinasi Öktem olması kesinleşti. Kurultayda genel başkanlık yarışına katılacak isimler, divan başkanlığı gözetiminde toplanacak imzalarla belirlenecek. 

Tek tek imza atılacak 
Tüzük uyarınca, aday adaylarının isimlerinin yer aldığı liste, divan başkanlığının duyurusuyla imzaya açılacak. Delegeler, il sıralamasına göre, kürsüye çağrılarak aday adaylarının isimlerinin bulunduğu listeye tek tek imza atacak. Delegeler, kartlarını göstererek, kimlik kontrolünün ardından oy kullanacak. 
Parti tüzüğüne göre, aday olabilmek için, 251 delegenin imzasıyla aday gösterilmek gerekiyor. Aday adayının topladığı imza sayısının kritik sınırda olması ve divan başkanlığının imzaların bir bölümünü geçersiz sayması durumunda gerginlik yaşanabileceğine dikkat çekiliyor. Pratik bir yöntemde uzlaşılmazsa, Baykal ile Sarıgül'ün en az 502 delege tarafından aday gösterilmesinin bile saatler sürebileceğine işaret ediliyor. Muhalifler, divan başkanlığı seçiminde, sayımın, seçim kurulu görevlilerince önce "gözle" yapılmasını, tereddüt yaşanması durumunda oylamanın 3 kez tekrarlanmasını istiyor. 
Sonuç alınamazsa "gizli oylamaya" gidilmesi talep ediliyor. İmza sayımının ardından adaylar ilan edilecek, konuşmalara geçilecek. Genel başkan seçimine, illere göre sandık kurulunca geçilecek. Tüzüğe göre, ilk 2 turda 627 delegeden oy alan aday genel başkan seçilecek. Sonuç alınmazsa 3. turda en çok oy alan genel başkan olacak. 

Baykal Mecbur kaldık 
İlk günü genel başkanlık seçimiyle geçecek olan kurultayda, Parti Meclisi ve Yüksek Disiplin Kurulu seçimi de ikinci gün yapılacak. Bu arada dün akşam il başkanlarıyla toplantı yapan Baykal, "Kurultay meraklısı değiliz ama mecbur kaldık. İç, dış güçlerin oyunu. Partiyi yıpratmaya çalışıyorlar. CHP'de iktidar ışığı gördüler" dedi. 

PORTRE 
'CHP benim her şeyim, hayatım' 

20 Temmuz 1938'de doğdu. Ankara Hukuk Fakültesi'ndeki eğitiminin ardından doktora yaptı, ABD'de Colombia ile Berkeley üniversitelerinde çalıştı. Siyasete CHP'de başladı. 33 yaşında Antalya Milletvekili seçildi. Maliye ve Enerji bakanlıkları yaptı. 12 Eylül 1980'den sonra 5 yıl siyaset yasağı aldı. 9 Eylül 1992'de yeniden açılan CHP'nin 4. Genel Başkanı seçildi. 1994'te CHP ve SHP'nin birleşmesi projesi çerçevesinde koltuğunu Hikmet Çetin'e bıraktı. 7 ay sonra genel başkanlığa döndü. Genel seçimlerde partinin baraj altında kalmasıyla bıraktığı koltuğuna, 30 Eylül 2000'de yeniden oturdu. Parti içi muhalefeti tasfiye etti. Baykal, son kurultaydaki konuşmasında, "CHP benim ailem, hayatım, her şeyim" demişti. 

PORTRE 
Metroseksüel değil Erzincanlı 

Erzincan'da 1956'da doğdu. Marmara Üniversitesi Eğitim Fakültesi'ni bitirdi. İstanbul Büyükşehir Belediyesi ve İETT Genel Müdürlüğü'nde çalıştıktan sonra ticarete atıldı. Siyasete, CHP Gençlik Kolları'nda başladı. 18. dönem'de milletvekili seçildi. 1999 yerel seçimlerinde Şişli Belediye Başkanı olan Sarıgül, YTP'nin kuruluş çalışmalarına destek verdi ancak bu hareket tutmayınca hareketten ayrıldı. CHP'ye dönüşünde Baykal'ın, "Eve hoş geldin" diye karşıladığı Sarıgül, belediye başkanlığı döneminde "halkla yakın temas" taktiği izledi. Cilt bakımı yaptırması ve kıyafet seçiminde modacılara danışması nedeniyle "metroseksüel" başkan olarak bilinen Sarıgül'ün, "Metroseksüel misiniz " sorusuna "Erzincanlıyım" yanıtını vermesi çok konuşulmuştu. 


</TEXT>
</DOC>
