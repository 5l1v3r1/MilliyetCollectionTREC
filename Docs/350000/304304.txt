<DOC>
<DOCNO> 304304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun36.html </URL>
<DATE> 2005/01/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
'Paralar hırsızların elinde patlasın' diye banknotlar değiştiriliyor 
</HEADLINE>
<TEXT>

     Kuzey İrlanda'nın başkenti Belfast'ta polise göre İRA İrlanda Cumhuriyet Ordusu militanlarınca geçen ay soyulan banka, ''çalınan paranın hırsızların elinde patlaması için'' tedavüldeki banknotları değiştiriyor. 
     Northern Bank yönetimi, piyasadaki 10, 20, 50 ve 100 sterlin büyüklüğündeki banknotların toplanmasını kararlaştırdı. 
     Çalınan 22 milyon sterlinin büyük bölümünün Northern Bank tarafından basılan küçük kupürlerden oluştuğunu bildiren yönetim, tedavüldeki paraların yerine değişik renkte para sürüleceğini bildirdi. 
     Yeni para basımının 8 hafta süreceği, yeni banknotlarda da eski para üzerindeki desenlerin bulunacağı, ancak paraların seri numaraları ve renginin ve bankanın logosunun değiştirileceği belirtildi. 
     Bu operasyonun maliyetinin 5 milyon sterlini bulacağı kaydedildi. 
     
     SOYGUNU IRA YAPTI 

     Kuzey İrlanda polisi, başkent Belfast'ta geçen ayki büyük banka soygununu İrlanda Cumhuriyet Ordusu'nun IRA yaptığını bildirdi. 
     Polis Şefi Hugh Orde, 20 Aralıkta 22 milyon Sterlin'in çalındığı, Kuzey İrlanda tarihinin en büyük banka soygununu soruşturan dedektiflerin, soygunu IRA'nın planladığı ve yaptığından emin olduklarını söyledi. 
     
     SINN FEIN SOYGUNA IRA KARIŞMADI 

     Kuzey İrlanda'da faaliyet gösteren İrlanda Cumhuriyet Ordusu IRA örgütünün siyasi kanadı Sinn Fein, örgütün geçen ay başkent Belfast'taki banka soygununa karıştığı yolundaki iddiaları reddetti. 
     Sinn Fein adına konuşan partinin ikinci adamı Martin McGuinness, düzenlediği basın toplantısında, ''Biz, Sinn Fein olarak, IRA'nın bu olaya karışmadığı kanısındayız'' dedi. 
     McGuinness, Kuzey İrlanda Polis Şefi Hugh Orde'nin bugün IRA'yı suçlayan açıklamaları konusunda, ''Suçlamalarını destekleyecek en ufak bir kanıtlarının olmadığını düşünüyorum'' dedi. 
     Soygunun kim tarafından yapıldığına ilişkin fikri olmadığını söyleyen McGuinness, ''Bu soygunun bir IRA üyesi tarafından yapıldığını düşünmüyorum'' diye konuştu. 
     Polis Şefi Orde, bugün yaptığı açıklamada, 20 Aralık'ta 26 milyondan fazla İngiliz Sterlini'nin çalındığı Northern Bank soygununu soruşturan dedektiflerin, soygunu IRA'nın planladığı ve yaptığından emin olduklarını söylemişti. 
     IRA ve Sinn Fein partisi, Kuzey İrlanda tarihinin bu en büyük banka soygununa hiçbir örgüt üyesinin karışmadığı yönünde defalarca açıklamalarda bulunmuşlardı. 
     
</TEXT>
</DOC>
