<DOC>
<DOCNO> 328885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko01.html </URL>
<DATE> 2005/03/31/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Renault Trucks, yenilenen Mascott ve Magnum'u pazara sundu 
</HEADLINE>
<TEXT>

     Renault Trucks'un yenilenen hafif ticari kamyonu Mascott ile uzun yol taşımacılığı kamyonu Magnum, Türk pazarında satışa sunuldu. 
     Renault Trucks Türkiye Genel Müdürü Gino Costa, TEM Stüdyosu'nda düzenlenen tanıtım toplantısında yaptığı konuşmada, yeni Renault Magnum ve yeni Renault Mascott'un çok titiz çalışmalar sonucunda ortaya çıktığını, en ileri teknolojilerle üretildiğini belirtti. 
     Costa, ''Onlar sınıflarının en iyisi olmaya aday iki ürün. Sloganımızda dediğimiz gibi, başarınız için varız. Yeni Renault Magnum ve yeni Renault Mascott aşacakları yollar nasıl olursa olsun, sizi başarıya götürmek için varlar'' diye konuştu. 
     İlk olarak 1991 yılında satışa sunulan, 2001 yılında bugünkü dış görünüşüne kavuşan Magnum'un kabin konforu, dış görünüşü, güçlü ve ekonomik motoruyla müşterilerinin vazgeçemedikleri bir araç haline geldiğini anlatan Costa, ''Yeni Magnum'un avantajları, yepyeni hareketli aksam, yepyeni motor, yeni tam otomatik şanzıman, yeni motor freni, iyileştirilmiş güvenlik unsurları, çok kullanışlı şasi yapısı...'' dedi. 
     Costa, Mascott'un da yeni motorları sayesinde çok düşük yakıt tüketimine sahip olduğunu, aracın şanzımanının güçlendirildiğini, en zorlu kullanım koşullarında bile 500 bin kilometreye ulaşabilecek kadar dayanıklı bir araç olduğunu anlattı. 
     Costa, ''Ticari araç sektörünün her alanında var olan bir marka olarak, segmentin en üstünde ve en altında yer alan iki ürünümüzü yenilemenin zevkini bu gece sizlerle paylaşıyoruz'' diye konuştu. 
     Gazetecilerin sorularını da yanıtlayan Costa, yenilenen iki modelin de bugün Türkiye pazarında satışa sunulduğunu belirterek, iki modelden de çok fazla satış beklentileri olduğunu kaydetti. 
     Gino Costa, araçların fiyatına ilişkin soruya karşılık, ''Kamyon pazarında çok rekabetçi şekilde fiyatları belirledik. Çok iyi bir fiyat seviyesiyle pazara sunuldular'' dedi. 
     
</TEXT>
</DOC>
