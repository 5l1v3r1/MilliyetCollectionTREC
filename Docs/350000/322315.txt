<DOC>
<DOCNO> 322315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur56.html </URL>
<DATE> 2005/03/09/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Emekli öğretmen Şerife Tufan, "Yılın Kadını" 
</HEADLINE>
<TEXT>

     Türk Üniversiteli Kadınlar Derneği Antalya Şubesi tarafından ''Yılın Kadını'' seçilen emekli öğretmen Şerife Tufan'a ödülü törenle verildi. 
     Ödül töreni Antalya Kültür Merkezi Perge Salonu'nda yapıldı. Törenin açılış bölümünde konuşan Şube Başkanı Gülay Şadan, ''Yılın Kadını'' ödülünün 1995 yılından bu yana verildiğini kaydetti. 
     Bu yıl ödülün eğitim dünyasına 41 yıl hizmet veren emekli öğretmen Şerife Tufan'a verilmesinin kararlaştırıldığını belirten Şadan, ''Bugüne kadar pek çok kadın bu ödüle layık görüldü. 2005 yılı için yine üyelerimizden öneri istendi. Bu öneriler doğrultusunda çok sevgili öğretmenimiz Şerife Tufan, Yılın Kadını Ödülü'ne layık görüldü. Bu karar, toplumda da çok iyi bir seçim olarak kabul edildi'' dedi. 
     Törende ''Yılın Kadını'' ödülü Tufan'a, Gülay Şadan tarafından verildi. 
     Tören boyunca gözyaşlarına hakim olamayan 77 yaşındaki Şerife Tufan, kendisini ödüle layık gören herkese teşekkür etti. Tufan, ailelerden çocuklarına hoşgörü ve sevecenlikle yaklaşmalarını istedi. 
     
     ŞERİFE TUFAN KİMDİR 
     Antalya'da 1928 yılında doğan Şerife Tufan, ilk ve orta öğrenimini Antalya'da, yüksek öğrenimini ise İstanbul'da tamamladı. 2 ay süreyle askeri radar eğitimi alan Tufan, meslek yaşamına matematik öğretmeni olarak Erzurum'un Hınıs İlçesi'nde başladı. İki yıl sonra Isparta'nın Yalvaç İlçesi'ne tayin edilen Tufan, burada 7,5 yıl görev yaptı. 1960 yılında Antalya Lisesi'ne atanan Şerife Tufan, 1992 yılında emekli oluncaya kadar Antalya Lisesi ve Merkez Ortaokulu'nda öğretmenlik yaptı. 
     41 yıllık meslek yaşamı boyunca yaklaşık 20 bin öğrenciye eğitim veren Şerife Tufan, 1985 yılında Milli Eğitim Bakanlığı'nca ''Yılın Öğretmeni'' seçildi. 
     Milli Eğitim Bakanlığı tarafından verilen ''Berat Belgesi'' sahibi olan Tufan, geçen yıl tüm mal varlığını okul yaptırmak üzere bağışladı. Şerife Tufan İlköğretim Okulu'nun gelecek yıl eğitim-öğretime açılacağı bildirildi. 
     
</TEXT>
</DOC>
