<DOC>
<DOCNO> 322289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur30.html </URL>
<DATE> 2005/03/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gazeteci Hüseyin Çine'nin cenazesi toprağa verildi... 
</HEADLINE>
<TEXT>

     Geçirdiği kalp krizi sonucu vefat eden TSYD İzmir Şubesi eski başkanlarından, Sürekli Basın Kartı sahibi gazeteci Hüseyin Çine'nin 61 cenazesi, İzmir'de toprağa verildi. 
     Hüseyin Çine için, İzmir Gazeteciler Cemiyeti önünde tören düzenlendi. Törende konuşan İzmir Gazeteciler Cemiyeti Başkanı Erol Akıncılar, Çine'nin mesleğindeki başarılarını anlatarak, birçok genç gazetecinin yetişmesine katkıda bulunduğunu söyledi. Akıncılar, ''İyi bir gazeteci, iyi bir insan ve iyi bir aile babası olan Hüseyin Çine'yi de diğer meslektaşlarımız gibi alkışlarla uğurluyoruz'' dedi. 
     Türkiye Spor Yazarları Derneği TSYD İzmir Şubesi Başkanı Mehmet Ali Okumuş, Hüseyin Çine'nin bir dönem TSYD İzmir Şube Başkanlığı yaptığını ve TSYD Genel Merkez üyeliğinde bulunduğunu hatırlatarak, ''Hüseyin Çine, mesleğine, camiamıza ve derneğimize önemli katkıları olan biriydi. Basın camiasında sevilen bir kişiydi. Vefatı derin üzüntü yaratmıştır'' diye konuştu. 
     Törene, çok sayıda gazeteci ve çeşitli kuruluşların temsilcileri katıldı. 
     Hüseyin Çine, 21 Şubat'ta kalp krizi geçirerek hastaneye kaldırılmış, 10 gün yoğun bakımda kaldıktan sonra evine dönmüş, önceki gece de evinde rahatsızlanarak hayatını kaybetmişti. 
     Burdur'da 1944 yılında doğan Hüseyin Çine, İstanbul Üniversitesi İktisat Fakültesi Gazetecilik Enstitüsü'nü bitirdi. Gazeteciliğe 1975 yılında başlayan Hüseyin Çine, Yeni Asır, Milliyet, Tercüman, Ege Ekonomi, Gazete İzmir, Ticaret, Günaydın, Bursa Hakimiyet, Ankara Ekspres, Ege Telgraf, Dünya, Tan ve Yeni Ekonomi gazetelerinde muhabir, sekreter ve Yazı İşleri Müdürü olarak çalıştı. 
     TSYD İzmir şube Başkanlığı görevini de bir süre üstlenen Çine, 1988 yılında emekli oldu. Nur Çine ile evli olan Hüseyin Çine'nin, Başak ve Altuğ isimli iki çocuğu bulunuyor. 
     Hüseyin Çine'nin cenazesi, Alsancak Hocazade Camii'nde kılınan cenaze namazının ardından Narlıdere Yeniköy Mezarlığı'nda toprağa verildi. 
     
</TEXT>
</DOC>
