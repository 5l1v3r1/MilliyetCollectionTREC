<DOC>
<DOCNO> 345174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas14.html </URL>
<DATE> 2005/05/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkiye'de her 100 kişiden 70'inde cinsel fonksiyon bozukluğu var 
</HEADLINE>
<TEXT>

     Aile Sağlığı Araştırma Derneği ASAD 
     ve Avrupa Cinsel Sağlık Derneği ESDA Türkiye Başkanı Prof. Dr. Halim Hattat, Türkiye’de her 100 kişiden 70’inde cinsel fonksiyon bozukluğu bulunduğunu söyledi. Hattat, Bursa’da bu akşam yapılacak, "Sağlıklı Cinsel Yaşam" konulu toplantı ve tiyatro gösterisi öncesi düzenlediği basın toplantısında, cinsel problemlerin tüm dünyada olduğu gibi Türkiye’de de tabu olarak kabul edildiğini, bu tür sorunları bulunan kişilerin çok küçük bir bölümünün hekime başvurduklarını kaydetti. Dünya genelinde, insanların kimliklerini açıklamadan cinsel sorunları hakkında bilgi alabilecekleri telefon hatları bulunduğunu ifade eden Hattat, 2002’de Avrupa’da 15 ülkede organize olan ESDA’ya üye olunmasıyla, Türkiye’de de bu tarz telefon hatları kurduklarını ve bu hatlardan bugüne kadar 60 bin kişinin yararlandığını belirtti. Hattat, ESDA’nın katkılarıyla bir çalışma başlattıklarını ve bu çerçevede, insanların cinsel sorunlara daha pozitif olarak yaklaşmalarını sağlamak amacıyla, ünlü tiyatro sanatçılarının yer aldığı bir program hazırladıklarını vurguladı. Programın ilk bölümünde vatandaşlara cinsel sağlıkla ilgili bilgi verdiklerini anlatan Hattat, "İkinci bölümde ise cinsel sorunlara, Volkan Severcan, Kerem Atabeyoğlu, Necati Bilgiç, Ayşen Gruda ve Burcu Çağrı’nın rol aldığı ve daha önce Gaziantep, Adana ve Kayseri’de sergilenen İnsanlar Konuşa Konuşa... adlı oyunla pozitif bir bakış açısı kazandırmaya ve cinselliği mizahi bir dille anlatmaya çalışıyoruz" dedi. Etkinlikle, insanlara cinsel sorunların bir tabu olmadığını ve hekime başvurmanın gerekliliğini anlatmayı da amaçladıklarını ifade eden Hattat, şöyle konuştu "Türkiye genelinde yaptığımız bir araştırmada her 100 kişiden 70’inde cinsel fonksiyon bozukluğu tespit ettik. Türkiye’nin her bölgesinden 2 bin insana, daha önce geçerliliği kanıtlanmış bir yöntemle sorular sorduk. Verilen cevaplar uzmanlarca değerlendirildi ve her 100 kişiden 70’inde cinsel fonksiyon bozukluğu olduğu ortaya çıktı. Ancak, bu sorun hafif, orta ve şiddetli olmak üzere üçe ayrılıyor. Bunun için 70 kişinin hepsi ileri derecede hasta diyemiyoruz." 
     
</TEXT>
</DOC>
