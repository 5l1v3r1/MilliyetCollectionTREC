<DOC>
<DOCNO> 324203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/dunya/adun.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB affetmedi 
</HEADLINE>
<TEXT>


Hırvatistan'la normalde bugün başlaması öngörülen tam üyelik müzakereleri, Zagreb, savaş suçlusu eski General Gotovina'nın teslimi konusunda yeterli işbirliği yapmadığı için ertelendi 

Güven Özalp - Brüksel 


Brüksel'de dün bir araya gelen AB dışişleri bakanları, Hırvatistan'la normal şartlarda bugün başlatılması gereken tam üyelik müzakerelerini belirsiz bir tarihe erteledi. 
Brüksel'in Hırvatistan'a yeşil ışık yakmamasının tek nedeni, Zagreb yönetiminin, savaş suçlusu emekli General Ante Gotovina'nın Lahey'deki Savaş Suçları Mahkemesi'ne teslim edilmesi konusunda "tam işbirliği yapılması" koşulunu yerine getirmemesi oldu. 
Türkiye'ye müzakere tarihi verilen 17 Aralık Zirvesi'nde Hırvatistan için de müzakere başlangıç tarihi olarak 17 Mart 2005 belirlenmiş ve tek koşul olarak bu ülkenin "Savaş Suçları Mahkemesi'yle tam işbirliği yapması" ileri sürülmüştü. Zagreb'den bu konuda beklenen en önemli adımı ise emekli General Ante Gotovina'nın Lahey'deki mahkemeye teslim edilmesi oluşturuyordu. Ancak Zagreb bu adımı bir türlü atmayınca, AB tarihinde bir ilke imza atarak, "Hırvatistan'ı bekleme odasına" aldı. 

Üyeler bölündü 
AB dışişleri bakanları arasında dün yapılan toplantıda Hırvatistan konusunda bölünme yaşandı. Avusturya, Macaristan, Slovenya ve Slovakya, müzakerelerin ertelenmesine net bir şekilde karşı çıkan ülkeler oldu. İtalya'nın da bu konuda diğer büyük ülkelere oranla daha esnek bir yaklaşım içinde olduğu biliniyor. Başını İngiltere, Almanya, Fransa, Hollanda ve İskandinav ülkelerinin çektiği grup ise "şartın yerine getirilmediğini" savununca mutabakat sağlanamadı. Toplantıdan Hırvatistan için yeni bir tarih de çıkmadı. 
Dünkü toplantıdan erteleme kararı çıkmasına karşın Zagreb'e "AB'nin kapısı Hırvatistan'a açık kalacak" mesajı verilmekten de geri kalınmadı. Hırvatistan'ın "AB şevkini korumasını sağlama amacı güden" bu mesajın yanı sıra Zagreb'le yürütülecek müzakerelerde izlenecek kuralları içeren müzakere çerçevesine de dün onay verildi. Bu belgenin onaylanması AB'nin Zagreb'den "tek beklentisinin" Gotovina'nın teslimi olduğunu gösteriyor. 

Hırvat Başbakan Üzgünüz 
Hırvatistan Başbakanı İvo Sanader, erteleme kararından duyduğu üzüntüyü dile getirmekte zorlandığını söyledi. Sanader, Avrupa Parlamentosu Dış İlişkiler Komisyonu'nda yaptığı konuşmada, AB'nin müzakereleri ertelemesi nedeniyle çok üzüldüğünü belirterek, "Hırvatistan, mümkün olan en kısa zamanda müzakerelere başlamayı hak ediyor" dedi. 

Hırvatistan'da ulusal kahraman 

ABD'nin 2003'te başına 5 milyon dolar ödül koyduğu Hırvat General Ante Gotovina, birçok Hırvat tarafından bir kahraman olarak görülüyor. Eski bir lejyoner olan 50 yaşındaki Gotovina, 1995'te Krajina'da Sırplara karşı düzenlenen "Yıldırım Operasyonu"nu yürütmüştü. Gotovina, bu sırada 100'den fazla Sırbın öldürülmesi emrini vermek ve operasyon sırasında 150 bin Sırp'ı evlerinden terke zorlamakla suçlanıyor. Temmuz 2001'den bu yana Hırvat generalin, nerede olduğu bilinmiyor. 

Türkiye nedeniyle tavize yanaşmadılar 

AB açısından insan hakları ve kurallara verilen değer konusunda "ciddiyet sınavı" olarak görülen Hırvatistan kararında gündeme getirilen tezlerin çoğunda Türkiye örneği verildi. AB üyeleri, konulan şartın yerine getirilmemesine karşın Hırvatistan'la müzakerelerin başlatılmasının, Türkiye ve diğer Balkan ülkelerine yönelik olumsuz bir sinyal oluşturacağının altını çizdiler. Özellikle Fransa, müzakerelere ilişkin olarak konulan kurallardan taviz verilemeyeceğinin altını ısrarla çizdi. Karar, Türkiye'nin önüne şart olarak konulan uyum protokolünün imzalanmaması halinde Ankara'nın başına gelebilecekleri göstermesi açısından da önem taşıyor. Kararla birlikte özellikle Türkiye'ye muhalif ülkeler ve Hıristiyan Demokratlar, "Türkiye'ye neden bu kadar sert davranılmadı" söylemini gündeme getirmeye başlamış durumda. 


</TEXT>
</DOC>
