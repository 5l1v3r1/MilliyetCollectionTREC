<DOC>
<DOCNO> 303163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur31.html </URL>
<DATE> 2005/01/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Polis, Beyoğlu'ndaki "yılbaşı gecesi tacizcileri"nin peşine düştü 
</HEADLINE>
<TEXT>

     Beyoğlu'nda yılbaşı gecesi Hırvatistan uyruklu öğrenci turistleri taciz ettikleri görüntülenen kişilerin belirlenerek yakalanması amacıyla çalışma başlatıldı. 
     AA muhabirinin aldığı bilgiye göre, özel bir TV kanalında yılbaşı gecesi İstiklal Caddesi'nde Hırvatistan uyruklu öğrenci grubuna tacizde bulunulduğuna dair görüntüler yayınlanırken, olaya ilişkin mağdurlar tarafından polise herhangi bir şikayet yapılmadığı anlaşıldı. 
     Şikayet olmamasına rağmen zanlıların belirlenerek yakalanmaları amacıyla çalışma başlatan Asayiş Şube Müdürlüğü Gasp Büro Amirliği ekipleri, özel TV kanalından görüntü kasetlerini isteyerek, incelemeye aldı. 
     Görüntülerin tüm kamuoyu tarafından izlendiğini ve ''çok çirkin'' olduğunun görüldüğüne dikkat çeken bir emniyet yetkilisi, zanlıları tanıyanlardan İstanbul Emniyet Müdürlüğü'ne ihbarda bulunarak, polise yardımcı olmalarını istedi. 
     
     HUKUKÇU GÖRÜŞLERİ 
     Avukat Cengiz Hortoğlu, taciz olayına ilişkin yasal düzenlemenin TCK'nın 421. maddesinde yer aldığını, bu maddenin 6 ay ile 2 yıl arasında hapis cezası öngördüğünü, ancak 425. maddenin de bu suça ilişkin soruşturmanın şahsi şikayete bağlı olduğunu hükme bağladığını bildirdi. 
     Kadına yönelik saldırıların başında tacizin geldiğini ve psikolojik yönden kadında ağır yaralar açtığını belirten Hortoğlu, ''Bu eyleme ilişkin soruşturmanın şikayete bağlı olmaması gerekiyor'' dedi. 
     Tacize uğrayan kadınların çoğunluğunun şikayette bulunmadığını, bu durumda toplumun olaya bakış açısının etken olduğunu kaydeden Hortoğlu, ''Toplum bu konuda önyargılı. Kadın böyle bir olayda tam olarak mağdur gibi algılanmıyor. Saldırgan, nasıl olsa yanıma kar kalır düşüncesiyle hareket ediyor. Kadının hakkını arayacağından emin olsa bu davranışı göstermez'' diye konuştu. 
     Bu gibi suçlarda kanıtlama gibi bir sorun olduğuna da dikkat çeken Hortoğlu, böyle durumlarda ispat zorunluğunun suçlanan kişiye getirilmesi düşüncesinde olduğunu, çünkü kolay kolay bir kadının böyle bir olay olmadığı halde tacize uğradığını söylemeyeceğini kaydetti. 
     Saldırganların toplum tarafından dışlanmadığına da işaret eden Hortoğlu, kadının ise cinsel suçlarda hak arama özgürlüğünü tam olarak kullanamadığını belirtti. 
     
     ''TACİZ, CİNSEL ŞİDDETİN BİR BİÇİMİDİR'' 
     İstanbul Valiliği İnsan Hakları İl Masası Başkanı avukat Vildan Yirmibeşoğlu da, taciz eylemine ilişkin yasal düzenlemelerde cezaların daha caydırıcı olması gerektiğini düşündüğünü bildirdi. 
     Toplumun bu konuyu algılayış biçiminin de çok önemli olduğunu, çoğu zaman belli davranışları gösteren kadınların böyle bir olayla karşılaşmayı hak ettiği yönünde bir görüş oluştuğunu anlatan Yirmibeşoğlu, toplumun bilinçlenmesinin önemine işaret etti. 
     Bu olayı gerçekleştirenlerin kendi anneleri, kız kardeşleri ya da kızlarını gözlerinin önüne getirmediklerini kaydeden Yirmibeşoğlu, ''Taciz, cinsel şiddetin bir biçimidir. Bunların ortadan kaldırılması için kadının adalete, devlete güvenerek şikayet edebilmesi lazım. Şikayet ettiğinde ona Senin orada ne işin vardı ya da eteğin mi kısaydı denmemeli. Bu yüzden böyle bir olayla karşı karşıya kalan kişinin başvurduğu güvenlik birimlerinde ya da sağlık birimlerinde onlarla ilgilenecek personelin de eğitimden geçirilmesi gerekiyor'' dedi. 
     
</TEXT>
</DOC>
