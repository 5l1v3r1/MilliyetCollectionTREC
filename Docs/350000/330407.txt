<DOC>
<DOCNO> 330407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko43.html </URL>
<DATE> 2005/04/05/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Güçlü Bundan sonra sahte bal tutan parmağını yalayamayacak... 
</HEADLINE>
<TEXT>

     Tarım ve Köyişleri Bakanı Sami Güçlü, balda sahtecilik suçu işleyenlere seslenerek, ''Bundan sonra sahte bal tutan parmağını yalamayacak. Devletin iki eli yakanızda olacak'' dedi. 
     Tarım ve Köyişleri Bakanlığı, Dış Ticaret Müsteşarlığı ve Türkiye Arı Yetiştiricileri Merkez Birliği'nce ortaklaşa düzenlenen ''Bal Zirvesi''nin kapanış konuşmasını yapan Güçlü, Türkiye'de ve dünyada hayati öneme sahip gıdalardan biri olan balın üretimi ve kalitesinin artırılması gerektiğini bildirdi. 
     Bakanlık olarak arıcılığın geliştirilmesi ve bal üretiminde en yüksek verimin alınması için ıslah, örgütlenme, destekleme ve teknoloji kullanımının yalgınlaştırılmasına önem verdiklerini anlatan Güçlü, bunlarda da önemli ilerlemeler sağlandığını söyledi. Gerçek bal üreticilerini korumak ve balda sahtecilik yapanları ortaya çıkarmak için denetimlerin aralıksız devam ettiğini anlatan Tarım Bakanı, 2005 yılında Bakanlığa ulaşan ihbar ve şikayetler doğrultusunda 278 işyerinin denetlendiğini, şüphe üzerine 332 bal numunesinin analiz için laboratuvarlara gönderildiğini, analizi yapılan 263 numuneden 88 adetinin sonucunun olumsuz, 175 adedinin de olumlu çıktığını kaydetti. 
     Güçlü, sahte bal denetimleri kapsamında ülke genelinde 32 işletme hakkında çalışma izni, gıda sicili ve üretim izni olmadığı için para cezası uygulandığını, 6 işletme hakkında savcılığa suç duyurusunda bulunulduğunu ve 4 bin 132 kilogram bala da el konulduğunu vurguladı. 
     
     ''GÖZÜMÜZ DAİMA PİYASANIN ÜSTÜNDEDİR'' 
     Bal da sahtecilik, tagşiş gibi istenmeyen yollara başvuranlara seslenen Bakan Güçlü, ''Halk arasında bal tutan parmağını yalar denir ama bundan sonra sahte bal tutan parmağını yalayamayacak. Devletin iki eli yakınızdadır. Gözümüz daimi piyasanın üstündedir'' diye konuştu. 
     Balın sadece arılar tarafından üretilebileceğini, teknoloji ile üretilen ve bal adı altında piyasaya sunulan ürünlere teknik olarak bal denilemeyeceğini kaydeden Güçlü, tabii yollardan üretilmeyen ballarla tüketicinin aldatılmasına asla izin verilmeyeceğini vurguladı. 
     Güçlü, sahte bal üreticilerinin de suçları kesinleştikten sonra Tarım ve Köyişleri Bakanlığı'nın internetteki web sayfasında firma bazında isimlerinin açıklanacağını bildirdi. 
     Sabah saat 10.00'da başlayan ve 17.30'ye kadar devam eden Bal Zirvesi'ne Tarım ve Köyişleri Bakanlığı, Dış Ticaret Müsteşarlığı yetkilileri, gıda dernekleri, bal ihracatçıları ve üreticileri katıldı. Zirvede sahte baldan, üreticilerin yaşadıkları sorunlara ve balın pazarlanmasına kadar bal konusundaki tüm sorunlar tartışıldı. Toplantının sonunda sahte bal konusunda bir soru önergesi veren AK Parti Balıkesir Milletvekili Turhan Çömez de bulundu. Zirvenin sonuç bildirgesinin yarın açıklanacağı belirtildi. 
     
</TEXT>
</DOC>
