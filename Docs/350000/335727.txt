<DOC>
<DOCNO> 335727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/agun.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kömür ocağından sağ çıkan olmadı 
</HEADLINE>
<TEXT>


Kütahya'da bir kömür ocağında grizu patlaması sonucu meydana gelen göçükte 17 madenci hayatını kaybetti, patlama bölgesinin uzağındaki 2 işçi yaralı kurtuldu 

MEHMET ALTINTAŞ, YAVUZ KUŞDEMİR Kütahya DHA 

Kütahya'nın Gediz ilçesinde bir kömür ocağında dün öğle saatlerinde grizu patlaması sonucu meydana gelen göçükte, 350 metre derinlikte mahsur kalan 17 maden içşisi hayatını kaybetti. Patlama bölgesinin uzağındaki 2 işçi ise yaralı olarak kurtuldu. Yetkililer, faciayı "Göçük, gaz, yangın, hepsi bir arada. İşçilere ulaşmak mümkün olmadı" sözleriyle tarif etti. 
Gediz'e 30 kilometre mesafedeki Gökler beldesi'nde bir bölümü özel sektörün olan Kömür İşletmeleri AŞ'ye ait kömür ocağındaki 7 numaralı ocakta dün saat 12.00 sıralarında grizu patlaması oldu. Yaklaşık 350 metre derinlikteki galeride çalışan Türker Öztürk, İbrahim Atmaca, Lokman Öztan, Ahmet Ertürk, Yüksel Dağcı, İbrahim Kılıç, Etem Eroğlu, Rüştü Söyler, Mehmet Özdemir, Fatih Gümüş, Ahmet Asal, Ramazan Atak, Nazım Özdoğan, Mustafa Akdemir, İsmail Üner, Kadir Erdoğan ve Mehmet Çelen ile irtibat kesildi. Mahsur kalanlardan Türker Öztürk'ün maden mühendisi olduğu açıklandı. İbrahim Atmaca'nın da vardiya çavuşu olduğu belirtildi. Yüksek vasıflı linyit kömürünün çıkarıldığı madende, patlama bölgesinin uzağında çalışan işçilerden Süleyman Koç ve Emrullah Ölmez de yaralı kurtuldu. 
Olay duyulur duyulmaz çeşitli kurumlardan kurtarma ekipleri ambulanslar maden ocağına sevk edildi. Ancak madencilere ulaşılamadı. Akşam 22.00 sıralarında göçük altındaki 17 işçinin cesedi çıkarıldı. 

Erken yemek kurtardı 
Faciadan yaralı kurtulan Emrullah Ölmez 20 ile Süleyman Koç'un 33 Gediz 82. Yıl Devlet Hastanesi'nde tedavisinin sürdüğü belirtildi. 1.5 yıldır madende çalıştığını belirten evli ve bir çocuk babası Ölmez, faciayı şöyle anlattı "Yemek saatiydi. Süleyman Koç ile birlikte madenin içindeki balkon bölümüne geçmiştik. Diğer arkadaşlar da yavaş yavaş peşimizden gelmeye hazırlanıyordu. Tam oturduk, aniden önümüzden ateş topu geçti, şiddetli patlama ve göçük oldu. Ne olduğunu biz de anlayamadık. Hepimizi bir yere fırlattı. Her taraf duman oldu. Gerisini hatırlamıyorum. Biz madenin çıkışına biraz daha yakın olduğumuz için kurtulduk. Diğer arkadaşlar geride kaldığı için mahsur kaldılar." Madenin 50 yıldır faaliyet gösterdiği belirtildi. 

Önceki grizu faciaları 

2003 Karaman Ermenek'teki patlamada, 355 metre derinde 10 işçi öldü.1992 Zonguldak Kozlu'da 263 maden işçisi öldü. Patlama, en büyük grizu faciaları arasına girdi.1990 Amasya Yeniçeltek'te 68 madenci hayatını kaybetti.1983 Zonguldak Armutçuk'ta 100'e yakın işçi, göçük altında kalarak can verdi. Aynı yıl Kozlu'daki patlamada da 9 işçi öldü. 

</TEXT>
</DOC>
