<DOC>
<DOCNO> 334511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo14.html </URL>
<DATE> 2005/04/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hamza Yerlikaya, başarılara doymuyor... 
</HEADLINE>
<TEXT>

     Bulgaristan'ın Varna kentinde sona eren Avrupa Grekoromen Güreş Şampiyonası'nda ilk kez mücadele ettiği 96 kiloda altın madalyaya uzanan Hamza Yerlikaya, Avrupa'da 7. kez mutlu sona ulaştı. 
     İstanbul'da, 1986 yılında güreş hayatına başlayan Yerlikaya, ilk uluslararası deneyimini 1991 yılında Kanada'nın Quebec kentinde düzenlenen 16 Yaş Grubu Yıldızlar Dünya Şampiyonası'nda yaşadı. Başarılı sporcu, ilk kez katıldığı uluslararası bir şampiyonada 4. olarak ileride alacağı madalyaların sinyallerini de verdi. 
     İstanbul'da, 1993 yılında gerçekleştirilen Büyükler Avrupa Şampiyonası'nda ilk kez mücadele eden Hamza Yerlikaya, ikincilik kürsüsüne çıkmayı başardı. 
     Yerlikaya, 17 yaşındayken katıldığı ve İsveç'in başkenti Stockholm'de 1993 yılında düzenlenen Büyükler Dünya Şampiyonası'nda, daha önce Avrupa, Dünya ve Olimpiyat şampiyonu olmuş rakiplerini yenerek, şampiyonluğa ulaştı. Bu başarının ardından Uluslararası Güreş Federasyonları Birliği FILA , modern güreşin tarihinde dünya minderlerinde ilk kez 17 yaşında bir güreşçinin şampiyon olduğunu açıkladı ve Yerlikaya'yı ''Asrın güreşçisi'' unvanı ile ödüllendirdi. 
     Vatani görevini yaparken, Atlanta-1996 Olimpiyatları'na katılan Yerlikaya, burada da altın madalya kazanma başarısını gösterdi. Başarılı güreşçi, asker olarak katıldığı sivil bir olimpiyatta altın madalya alarak, Türk spor tarihinde bir ilke imza attı. 
     Hamza Yerlikaya, dünyada faal olan güreşçiler arasında en kariyerli sporcu özelliğini de taşıyor. 
     
</TEXT>
</DOC>
