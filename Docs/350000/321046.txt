<DOC>
<DOCNO> 321046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo11.html </URL>
<DATE> 2005/03/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fenerbahçe, Malatyaspor maçına hazır... İşte muhtemel 11... 
</HEADLINE>
<TEXT>

     Birinci Süper Futbol Ligi'nde yarın deplasmanda Malatyaspor ile karşılaşacak lider Fenerbahçe, hazırlıklarını tamamladı. 
     Samandıra Tesisleri'nde basına kapalı gerçekleştirdiği antrenmanla çalışmalarını tamamlayan sarı-lacivertli ekip, saat 16.00'da Sabiha Gökçen Havalimanı'ndan özel uçakla Malatya'ya gidecek. 
     Teknik direktör Christoph Daum'un, Malatyaspor maçında son 2 maçta sahaya sürdüğü kadroyu değiştirmemesi bekleniyor. 
     Sarı-lacivertlilerin Rüştü, Serkan, Luciano, Servet, Ümit, Deniz, Aurelio, Nobre, Alex, Tuncay ve Anelka muhtemel 11'iyle sahaya çıkması bekleniyor. 
     Fenerbahçe'de, 3'er sarı kartı bulunan Serkan, Alex ve Tuncay, Malatyaspor maçında da kart görmeleri halinde cezalı duruma düşecek. 
     Malatya İnönü Stadı'nda saat 19.00'da başlayacak Malatyaspor-Fenerbahçe maçını, hakem Bülent Demirlek yönetecek. 
     
     KADIKÖY'DEKİ 4 MAÇIN BİLETLERİ SATIŞA ÇIKIYOR 
     Kulübün internetteki resmi sitesinden yapılan açıklamada, FB Şükrü Saracoğlu Stadı'nda üstüste yapılacak 4 lig maçının biletlerinin satışa sunulacağı bildirildi. 
     Koçbank kredi kartı sahibi taraftarların bugünden itibaren, diğer taraftarların ise 7 Mart Pazartesi gününden itibaren biletleri satın alabileceği ifade edildi. 
     Sarı-lacivertliler ligde kendi sahasında 24. haftada Gençlerbirliği, 26. haftada Gaziantepspor. 28. haftada Beşiktaş ve 30. haftada Trabzonspor ile karşılaşacak. 
     
</TEXT>
</DOC>
