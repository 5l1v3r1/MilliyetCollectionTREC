<DOC>
<DOCNO> 340164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko26.html </URL>
<DATE> 2005/05/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
BDDK Başkanı Bilgin Türk bankcaılık sistemi şimdi oldukça kuvvetli 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Türk bankacılık sisteminin eskisine göre kuvvetli olduğunu belirterek, "sistem, tarihinde hiç bu kadar sağlam olmamıştır" dedi. 
     Nazilli İktisadi ve İdari Bilimler Fakültesi tarafından düzenlenen bir konferansa katılmak için Aydın’a gelen Bilgin, doğum yeri olan İncirliova İlçesi’nde, öğrenim gördüğü İzzet Ayaydın İlköğretim Okulu’nu ziyaret etti. 
     Bilgin, ziyaret sonrası gazetecilere yaptığı açıklamada, kamu bankalarının 3-4 yıl önce, bir politika gereği küçük yerlerde çoğu şubelerini kapattığını hatırlatarak, ancak bundan sonraki süreçte şubelerin kapanmayacağını bildirdi. 
     Ekonominin gelişmesi, büyümesi, aktivitelerin artması sonucu yeni banka şubelerinin açılabileceğini ifade eden Bilgin, bu durumun bankaların özgürce verebileceği bir karar olacağını ifade etti. 
     Ekonomi büyüdükçe bankaların da büyüyeceğinin altını çizen Bilgin, yeni şubelerin, yeni istihdam kapılarını açacağına işaret ederek şöyle konuştu "Şu anda her şey yolunda. Kimse merak etmesin, ekonomide iyileşme başladı. Bundan sonra banka kurmak hem kolay hem zor. Yeterli niteliklere, ehliyete sahip olanlar gerekli değerlendirmeler sonucunda bütün kriterleri yerine getirdi ise banka kurabilir. Banka krizi yaşanıp yaşanmayacağı insan sağlığı gibidir. Biz buna dikkat ediyoruz. Her zaman küçük dalgalanmalar olabilir ama eski dönemler gibi büyük dalgalanmalar yaşanmayacağına öngörüyoruz. Türk bankacılık sistemi eskisine göre oldukça kuvvetli, oldukça sağlam. Tarihinde hiç bu kadar sağlam olmamıştır. Her geçen gün daha kaliteli bir bankacılık hizmeti verecek sistemimiz var. Bundan sonra o farkı daha hızlı göreceksiniz. Türk bankacılığının önü açık, potansiyeli de çok yüksek" 
     
</TEXT>
</DOC>
