<DOC>
<DOCNO> 327137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur27.html </URL>
<DATE> 2005/03/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Penguen çizerleri Başbakan'ın duygusal tepki vermesini kabullenemiyoruz 
</HEADLINE>
<TEXT>

     Başbakan Recep Tayyip Erdoğan'ın 40 bin YTL'lik manevi tazminat davası açtığı mizah dergisi Penguen'in çizerlerinden Bahadır Baruter, ''Düşünce özgürlüğümüzün, mizah becerilerimizin sınırlandırılmasını istemiyoruz'' dedi. 
     Penguen çizerleri ile destek veren bazı karikatüristler, Taksim Hill Otel'de basın toplantısı düzenledi. 
     Toplantıda Penguen çizerleri adına konuşan Bahadır Baruter, Türkiye'nin çok güçlü bir karikatür geleneği olduğunu ve Penguen'in de bu geleneğin yetiştirdiği kendi ayakları üzerinde durmaya çalışan bağımsız bir dergi olduğunu söyledi. 
     Baruter, ''Başbakan Erdoğan, dergimizin 127. sayısının kapağında karikatürist arkadaşımız Musa Kart'ın karikatürüne açılan davayı protesto etmek amacıyla hazırladığımız karikatürler aleyhine 40 bin YTL'lik manevi tazminat davası açmıştır. Ortaklaşa çizilen bu kapakta amacımız, karikatürist arkadaşımıza destek olmak ve düşünce özgürlüklerine sınırlama getirme girişimine karşı durmaktı'' dedi. 
     Davanın kişisel bir manevi tazminat davası olduğunu ve dava gerekçesi olarak ''Başbakan'ın kişilik haklarına saldırının'' gösterildiğini dile getiren Baruter, ''Başbakan konumundaki bir kişinin duygusal tepki vermesini, bir eleştiri karşısında manevi haklarını öne sürmesini kabullenemiyoruz'' diye konuştu. 
     Baruter, Başbakan Erdoğan'dan beklentilerini de ifade ederek, ''Beklentimiz kişisel inançları ne olursa olsun, tüm sanatçılara, basılı ve görsel medya mensuplarına en az batılı meslektaşlarının sahip olduğu özgürlükleri sağlamasıdır'' dedi. 
     Bu davanın tüm toplumu ilgilendirdiğini düşündüklerini de söyleyen Baruter, ''Düşünce özgürlüğümüzün, mizah becerilerimizin sınırlandırılmasını istemiyoruz'' diye konuştu. 
     Karikatürcüler Derneği Başkanı Metin Peker de, mizahın özgür bir tartışma ortamı yaratmanın en önemli yolu olduğuna inandıklarını anlatarak, Penguen dergisini desteklediklerini söyledi. 
     
     ''HAKARET AMACIMIZ YOKTU'' 

     Penguen'in kapağındaki karikatürlerden birinin çizeri olan Metin Üstündağ da, derginin kapağındaki karikatürlerin Musa Kart'ın aldığı cezayı protesto için çizildiğini kaydederek, ''Hakaret amacımız yoktu. Kendisi 'Yaradılanı sev yaradandan ötürü' felsefesini benimsediği için biz de sevdiğimiz mahluklara benzettik'' dedi. 
     Karikatürist Bedri Koraman ise ''iktidarların yıpranmaya başladığı zaman ilk mizahçılara kıydığını'' savunarak, kendisinin de pek çok kez siyasi karikatürlerde hayvan figürünü kullandığını ama o siyasilerin hiçbirinin kendisini mahkemeye vermediğini bildirdi. 
     Gani Müjde de, bir başbakanın mizahtan anlamak zorunda olmadığını, ancak danışmanlarının anlaması gerektiğini ifade ederek, ''Kimse göründüğü kadar demokrat ve hoşgörülü değilmiş...'' dedi. 
     
</TEXT>
</DOC>
