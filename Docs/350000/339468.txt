<DOC>
<DOCNO> 339468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun05.html </URL>
<DATE> 2005/05/04/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD'den KKTC'deki silahlara itiraz yok 
</HEADLINE>
<TEXT>

     ABD Dışişleri Bakanlığı, KKTC’de Türk birliklerinin elinde bulunan Amerikan yapımı silahların, ABD yasalarını ihlal etmediğini bildirdi. 
     Yunanlı bir gazeteci, son aylarda Türkiye’den KKTC’ye 12 adet Amerikan yapımı M48 tankının ve bazı başka silahların nakledildiğini ileri sürerek, bunun Amerikan yasalarını ihlal edip etmediğini ABD Dışişleri Bakanlığı sözcüsü Richard Boucher’a sordu. 
     Boucher, bu konuda diğer bir Dışişleri Bakanlığı sözcüsü Adam Ereli’nin daha önce yaptığı açıklamaya atıfta bulunarak, "Ereli, Amerikan yasalarını ve bizim pozisyonumuzu açıkça ortaya koydu" dedi. 
     Ereli, KKTC topraklarında Türk ordusunun elinde bulunan silahların, ABD yasalarına aykırı olmadığını bildirmişti. 
     Sözcü Boucher da böylece, ABD’nin, KKTC’de Türk ordusunun elinde bulunan Amerikan yapımı silahlara Washington’ın bir itirazının bulunmadığını yineledi. 
     ABD, 1999 yılında Türkiye ve Yunanistan’dan, Kıbrıs’ta konuşlu, 1987 yılından sonra üretilen Amerikan silahlarının geri çekilmesini 
     istemişti. Türkiye, bu isteği hemen yerine getirirken, Yunanistan’ın ne yaptığı açıklık kazanmamıştı. ABD Dışişleri Bakanlığı, geçen yıl sonbaharda da Yunanistan’ın, Kıbrıs Rum ordusuna bazı Amerikan yapımı silahlarını devrettiğini belirterek, bunların geri çekilmesini istemişti. Bu talebin yerine getirilip getirilmediği de açıklık kazanmadı. Bu arada aynı Yunanlı gazeteci, ABD Dışişleri Bakanlığı’nın, KKTC Cumhurbaşkanlığına seçilen Mehmet Ali Talat’i tebrik ettiğini hatırlatarak, "Resmen devlet başkanı veya başbakan veya kral gibi bir sıfat taşımayan bir toplum liderini neden kutladınız " diye sordu. Boucher, buna yanıt olarak, "Talat’ı, Kıbrıs Türk toplumunun liderliği için yapılan seçimi kazanmasından dolayı tebrik ettik. Biz kutlanmayı hak ettiğini düşündüğümüz kişileri tebrik ederiz" dedi. Sözcü Boucher, "Bu, Kuzey Kıbrıs’ı tanımanın bir biçimi mi " şeklindeki soruyu da "Hayır" diye yanıtladı. 
     
</TEXT>
</DOC>
