<DOC>
<DOCNO> 305270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonyas12.html </URL>
<DATE> 2005/01/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İtalya'da sigara yasağı bugün başladı 
</HEADLINE>
<TEXT>

     İtalya'da sigaraya karşı savaş, gece yarısından itibaren resmen başladı. 
     Yürürlüğe giren yeni yasa, hava limanları, istasyon, restoran, kafeterya, bar, disko, işyeri gibi kamuya açık alanlarda sigara içilmesini yasaklıyor. 
     Tiryakiler, sigaralarını, sadece yasal ölçüte uygun hazırlanan özel alanlarda içebilecek. 
     Yasağı ihlal durumunda ise ağır para cezaları öngörülüyor. 
     Yeni yasa, sigara içenler için henüz yasal düzene uygun biçimde özel salon hazırlayamamış işletme sahiplerinin tepkisine de neden oldu. 
     Yasanın yürürlüğe girdiği sırada İtalya'daki restoran, kafeterya gibi işletmeler arasında, tiryakiler için özel salon hazırlayanların oranının sadece yüzde 2 civarında olduğu bildirildi. 
     Yasanın yürürlüğe girmesinin ardından ilk cezanın, Napoli kentinde kesildiği belirtildi. Tüketiciler Derneği'nin şikayeti üzerine, bir barda sigara içmekte olan Napolili bir gence 27 euro para cezası kesildiği kaydedildi. 
     Yasanın mimarı İtalya Sağlık Bakanı Girolamo Sirchia ise bugün Corriere della Sera Akşam Postası gazetesine verdiği özel demeçte, ''Kontrollerin sıklaşacağından ve yasanın uygulanacağından kimsenin şüphesi olmasın. Ama iki ay boyunca, geçiş dönemi için cezaların daha az kesilmesine özen gösterilecek'' dedi. 
     Vatandaşların sağlığı için bu türden bir yasayı yürürlüğe koyduklarını belirten Sirchia, şunları söyledi 
     ''Bundan zararlı çıkacak tek kesim, çokuluslu şirketlerdir. İş ve eğlence mekanlarında da sigarayı yasaklamış olmamız, sigara şirketlerinin cirolarında ciddi düşüşü de beraberinde getirecek.'' İtalya'da bugün yürürlüğe giren yeni yasaya göre, yasağa uymayan tiryakilere, 27.5 ila 275 euro para cezası kesilecek. 
     İhlalin hamile kadınların veya 12 yaş ve altındaki çocukların bulunduğu bir mekanda olması durumunda para cezası iki katına çıkarılabilecek. 
     Yasa, işletme sahiplerine ise daha ağır cezalar öngörüyor. İşyerlerinde sigara içilmesine engel olmayanlara, 220 ila 2200 euro para cezası verilebilecek. İşyerinin geçici kapatılması veya işletme ruhsatına el konulması da yeni yasanın öngördüğü yaptırımlar arasında yer alıyor. 
     
</TEXT>
</DOC>
