<DOC>
<DOCNO> 347859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy10.html </URL>
<DATE> 2005/06/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Soykırım ve işkence suçlarının cezaları artırıldı 
</HEADLINE>
<TEXT>

     Yeni TCK’ya göre, soykırım ve insanlığa karşı suçlara ağır cezalar getirilirken, bu tür suçlarda zamanaşımı işlemeyecek. 
     Yasaya göre, suçun işlenmesi ile elde edilen veya suçun konusunu oluşturan ya da suçun işlenmesi için sağlanan maddi menfaatler ile bunların değerlendirilmesi veya dönüştürülmesi sonucu ortaya çıkan ekonomik kazançların müsaderesine karar verilecek. 
     Bu düzenlemeyle, "karapara aklama, uyuşturucu veya uyarıcı madde ticareti, dolandırıcılık, kaçakçılık, ihaleye fesat karıştırma gibi ekonomik çıkar elde etme" amacıyla işlenen suçlarda kazanç elde edilmesinin önüne geçilecek. 
     İşlediği suç nedeniyle iki yıl veya daha fazla süreyle hapis cezasına mahkum edilen yabancı, cezasının infazından sonra derhal sınır dışı edilecek. 
     İşlediği suçtan dolayı iki yıl veya daha az süreyle hapis cezasına mahkum edilen kişinin cezası ertelenebilecek. 
     Cezası ertelenen hükümlü hakkında, bir yıldan az, üç yıldan fazla olmamak üzere, bir denetim süresi belirlenecek. 
     
     DENETİM SÜRESİNDE NE YAPILACAK 

     Denetim süresi içinde "Bir meslek veya sanat sahibi olmayan hükümlünün, bu amaçla bir eğitim programına devam etmesine", "Bir meslek veya sanat sahibi hükümlünün, bir kamu kurumunda veya özel olarak aynı meslek veya sanatı icra eden bir başkasının gözetimi altında ücret karşılığında çalıştırılmasına", "18 yaşından küçük olan hükümlülerin, bir meslek veya sanat edinmelerini sağlamak amacıyla, gerektiğinde barınma imkanı da bulunan bir eğitim kurumuna devam etmesine" mahkemece karar verilebilecek. Denetim süresi yükümlülüklere uygun veya iyi halli olarak geçirildiği takdirde, ceza infaz edilmiş sayılacak. 
     Kişi, kasten işlemiş olduğu suçtan dolayı hapis cezasına mahkumiyetin kanuni sonucu olarak bazı haklarından yoksun bırakılabilecek. 
     Fail yararına cezayı hafifletecek takdiri nedenlerin varlığı halinde, ağırlaştırılmış müebbet hapis cezası yerine müebbet hapis müebbet hapis cezası yerine 25 yıl hapis cezası verilecek. Diğer cezaların beşte birine kadarı indirilecek. 
     -AF- Genel af halinde, kamu davası düşecek, hükmolunan cezalar bütün sonuçları ile birlikte ortadan kalkacak. 
     Özel af ile hapis cezasının infaz kurumunda çektirilmesine son verilebilecek veya infaz kurumunda çektirilecek süresi kısaltılabilecek ya da adli para cezasına çevrilebilecek. Cezaya bağlı olan veya hükümde belirtilen hak yoksunlukları, özel affa rağmen etkisini devam ettirecek. 
     
     DAVA ZAMANAŞIMI 

     Kanunda başka türlü yazılmış olan haller dışında kamu davası ağırlaştırılmış müebbet hapis cezasını gerektiren suçlarda 30 yıl, müebbet hapis cezasını gerektiren suçlarda 25 yıl, 20 yıldan aşağı olmamak üzere hapis cezasını gerektiren suçlarda 20 yıl, 5 yıldan fazla ve 20 yıldan az hapis cezasını gerektiren suçlarda 15 yıl, 5 yıldan fazla olmamak üzere hapis veya adli para cezasını gerektiren suçlarda 8 yıl geçmesiyle düşecek. 
     Soruşturma ve kovuşturma yapılmasının, izin veya karar alınması veya diğer bir mercide çözülmesi gereken bir meselenin sonucuna bağlı bulunduğu hallerde izin veya kararın alınmasına veya meselenin çözümüne veya kanun gereğince hakkında kaçak olduğu hususunda karar verilmiş olan suç faili hakkında bu karar kaldırılıncaya kadar dava zamanaşımı duracak. 
     Kesilme halinde, zamanaşımı süresi ilgili suça ilişkin olarak kanunda belirlenen sürenin en fazla yarısına kadar uzayacak. 
     
     CEZA ZAMANAŞIMI 

     Ceza zamanaşımı, ağırlaştırılmış müebbet hapis cezalarında 40 yıl, müebbet hapis cezalarında 30 yıl, 20 yıl ve daha fazla süreli hapis cezalarında 24 yıl, beş yıldan fazla hapis cezalarında 20 yıl ve beş yıla kadar hapis ve adli para cezalarında 10 yıl olacak. 
     Soruşturulması ve kovuşturulması şikayete bağlı olan suç hakkında yetkili kimse 6 ay içinde şikayette bulunmadığı takdirde soruşturma ve kovuşturma yapılamayacak. 
     Genel af, özel af ve şikayetten vazgeçme, müsadere olunan şeylerin veya ödenen adli para cezasının geri alınmasını gerektirmeyecek. 
     Kamu davasının düşmesi, malların geri alınması ve uğranılan zararın tazmini için açılan şahsi hak davasını etkilemeyecek. 
     
     ÖN ÖDEME YAPILIRSA DAVA AÇILMAYACAK 

     Uzlaşma kapsamındaki suçlar hariç olmak üzere, yalnız adli para cezasını gerektiren veya kanun maddesinde öngörülen hapis cezasının yukarı sınırı 3 ayı aşmayan suçların faili "adli para cezası maktu ise bu miktarı, değilse aşağı sınırını", "hapis cezasının aşağı sınırının karşılığı olarak her gün için 20 YTL üzerinden bulunacak miktarı", "Hapis cezası ile birlikte adli para cezası da öngörülmüş ise hapis cezası için belirlenecek miktar ile adli para cezasının aşağı sınırını" soruşturma giderleri ile birlikte Cumhuriyet savcılığınca yapılacak tebliğ üzerine 10 gün içinde ödediği takdirde hakkında kamu davası açılmayacak. 
     Özel kanun hükümleri gereğince işin doğrudan mahkemeye intikal etmesi halinde de fail parayı yargılama giderleriyle birlikte ödediğinde kamu davası düşecek. 
     
     SOYKIRIM 

     Yeni TCK’nın birinci kısmı, "uluslararası suçlar"ı düzenliyor. 
     Soykırım ve insanlığa karşı suçlar ilk kez ceza kanunda yer alıyor. 
     Milli, etnik, ırki veya dini bir grubun tamamen veya kısmen yok edilmesi amacıyla, kasten öldürme, kişilerin bedensel veya ruhsal bütünlüğüne zarar verme, grubun tamamen veya kısmen yok edilmesi sonucunu doğuracak koşullarda yaşamaya zorlanması, grup içinde doğumlara engel olunması, gruba ait çocukların bir başka gruba zorla nakledilmesi, "soykırım" suçu sayılacak. 
     Soykırım suçu failine ağırlaştırılmış müebbet hapis cezası verilecek. Ancak, soykırım kapsamında işlenen kasten öldürme ve kasten yaralama suçları açısından, belirlenen mağdur sayısınca gerçek içtima hükümleri uygulanacak. 
     
     İNSANLIĞA KARŞI SUÇLAR 

     Irki veya dini saiklerle toplumun bir kesimine karşı bir plan doğrultusunda sistemli olarak kasten öldürme, kasten yaralama, işkence, eziyet veya köleleştirme, kişi hürriyetlerinden yoksun kılma, bilimsel deneylere tabi kılma, cinsel saldırıda bulunma, çocukların cinsel istismarı, zorla hamile bırakma, "insanlığa karşı suç" sayılacak. 
     Bu kapsamda kasten öldürme suçunun işlenmesi halinde, fail ağırlaştırılmış müebbet hapis cezasına, diğer suçlarda ise 8 yıldan az olmamak üzere hapis cezasına hükmolunacak. 
     Bu suçlardan dolayı tüzel kişiler hakkında güvenlik tedbirine hükmolunacak ve zamanaşımı işlemeyecek. 
     Bu suçları işlemek için örgüt kuran veya yöneten kişi, 10 yıldan 15 yıla kadar hapis cezası ile cezalandırılacak. Bu örgütlere üye olanlara 5 yıldan 10 yıla kadar hapis cezası verilecek. 
     
     GÖÇMEN KAÇAKÇILIĞI 

     Doğrudan doğruya veya dolaylı olarak maddi menfaat elde etmek maksadıyla, yasal olmayan yollardan, bir yabancıyı ülkeye sokan veya ülkede kalmasına imkan sağlayan ve Türk vatandaşı veya yabancının yurtdışına çıkmasına imkan sağlayan kişi, 3 yıldan 8 yıla kadar hapis ve onbin güne kadar adli para cezası ile cezalandırılacak. 
     Bu suçun bir örgütün faaliyeti çerçevesinde işlenmesi halinde cezalar yarı oranında artırılacak. 
     
     İNSAN TİCARETİ 

     Zorla çalıştırmak veya hizmet ettirmek, esarete veya benzeri uygulamalara tabi kılmak, vücut organlarının verilmesini sağlamak maksadıyla tehdit, baskı, cebir veya şiddet uygulamak, nüfuzu kötüye kullanmak, kandırmak veya kişiler üzerindeki denetim olanaklarından veya çaresizliklerinden yararlanarak rızalarını elde etmek suretiyle kişileri tedarik eden, kaçıran, bir yerden başka bir yere götüren veya sevk eden, barındıran kimseye 8 yıldan 12 yıla kadar hapis ve onbin güne kadar adli para cezası verilecek. 
     
     KASTEN ADAM ÖLDÜRME MÜEBBET HAPİS 

     TCK’nın ikinci kısmı, "kişilere karşı işlenen suçları" düzenliyor. Bir insanı kasten öldüren kişi, müebbet hapis cezasına mahkum olacak. 765 sayılı TCK’da bu suç, 24 yıldan 30 yıla kadar hapis cezası öngörüyor. 
     Kasten adam öldürme suçu, "tasarlayarak, canavarca hisle veya eziyet çektirerek, yangın, su baskını, tahrip, batırma veya bombalama ya da nükleer, biyolojik veya kimyasal silah kullanmak suretiyle, üstsoy veya altsoydan birine ya da eş veya kardeşe karşı, çocuğa ya da beden veya ruh bakımından kendisini savunamayacak durumda bulunan kişiye karşı, gebe olduğu bilinen kadına karşı, kişinin yerine getirdiği kamu görevi nedeniyle, bir suçu gizlemek, delillerini ortadan kaldırmak veya işlenmesini kolaylaştırmak amacıyla, kan gütme veya töre saikiyle" işlenmesi halinde, kişi ağırlaştırılmış müebbet hapis cezasıyla cezalandırılacak. 
     İhmal nedeniyle ölüme neden olan kişiye verilen cezada indirim yapılabilecek. Bu durumda ağırlaştırılmış müebbet hapis cezası yerine 20 yıldan 25 yıla kadar, müebbet hapis cezası yerine 15 yıldan 20 yıla kadar, diğer hallerde ise 10 yıldan 15 yıla kadar hapis cezasına hükmolunabilecek. 
     
     İNTİHARI TEŞVİK ETME SUÇ SAYILDI 

     Başkasını intihara azmettiren, teşvik eden, başkasının intihar kararını kuvvetlendiren ya da başkasının intiharına herhangi bir şekilde yardım eden kişi 2 yıldan 5 yıla, intiharın gerçekleşmesi durumunda ise 4 yıldan 10 yıla kadar hapis cezasına mahkum olacak. 
     "Başkalarını intihara alenen teşvik etmeyi" ayrı bir suç olarak tanımlandı. Başkalarını intihara alenen teşvik eden kişi, 3 yıldan 8 yıla kadar hapis cezasıyla cezalandırılacak. Bu fiilin basın ve yayın yolu ile işlenmesi halinde, 4 yıldan 10 yıla kadar hapis cezası verilecek. 
     Taksirle bir insanın ölümüne neden olan kişi, 3 yıldan 6 yıla kadar hapis cezasına mahkum olacak. 
     
     DENEY 

     İnsan üzerinde bilimsel deney yapmak suç olacak. Bu suçu işleyen kişi, 1 yıldan 3 yıla kadar hapis cezasıyla cezalandırılacak. 
     İnsan üzerinde yapılan rızaya dayalı bilimsel deneyin ceza sorumluluğunu gerektirmemesi çeşitli kriterlere dayandırıldı. Çocuklar üzerinde bilimsel deney hiçbir surette yapılmayacak. 
     Hasta olan insan üzerinde rıza olmaksızın tedavi amaçlı denemede bulunan kişi, 1 yıla kadar hapis cezasına mahkum olacak. Ancak bilinen tıbbi yöntemlerin uygulanmasının sonuç vermeyeceği anlaşılırsa, kişi üzerinde yapılan rızaya dayalı bilimsel yöntemlere uygun tedavi amaçlı deneme, ceza sorumluluğu gerektirmeyecek. 
     
     ORGAN VEYA DOKU TİCARETİ 

     Hukuken geçerli rızaya dayalı olmaksızın, kişiden organ alan kimse, 5 yıldan 9 yıla kadar hapis cezasına çarptırılacak. Suçun konusunun doku olması halinde, 2 yıldan 5 yıla kadar hapis cezasına hükmolunacak. 
     Hukuka aykırı olarak ölüden organ veya doku alan kimse 1 yıla kadar hapis cezasına mahkum olacak. Bu suçun bir örgütün faaliyeti çerçevesinde işlenmesi halinde, 8 yıldan 15 yıla kadar hapis ve onbin güne kadar adli para cezası verilecek. 
     Hukuka aykırı yollarla elde edilen organ veya dokuyu saklayan, nakleden veya aşılayan kişi, 2 yıldan 5 yıla, belli bir çıkar karşılığında organ veya doku teminine yönelik olarak ilan veya reklam veren veya yayınlayan kişi, 1 yıla kadar hapis cezasıyla cezalandırılacak. 
     Organ veya dokularını satan kişinin içinde bulunduğu sosyal ve ekonomik koşullar göz önünde bulundurularak, hakkında verilecek cezada indirim yapılabileceği gibi, ceza vermekten de vazgeçilebilecek. 
     Organ veya dokularını satan kişi, resmi makamlar tarafından haber alınmadan önce durumu merciine haber vererek suçluların yakalanmalarını kolaylaştırırsa, hakkında ceza verilmeyebilecek. 
     
     İŞKENCE VE EZİYET 

     "Bir kişiye karşı insan onuruyla bağdaşmayan ve bedensel veya ruhsal yönden acı çekmesine, algılama veya irade yeteneğinin etkilenmesine, aşağılanmasına yol açacak davranışlar" işkence olarak tanımlandı. Bu suçu işleyen kamu görevlisi 3 yıldan 12 yıla kadar hapis cezasına mahkum olacak. 
     Suçun çocuğa, beden veya ruh bakımından kendisini savunamayacak durumda bulunan kişiye ya da gebe kadına karşı, avukata veya diğer kamu görevlisine karşı görevi dolayısıyla işlenmesi halinde 8 yıldan 15 yıla kadar hapis cezası verilecek. 
     Fiilin cinsel yönden taciz şeklinde gerçekleşmesi halinde ceza 10 yıldan 15 yıla kadar hapis olacak. 
     Bu suçun işlenişine iştirak eden diğer kişiler de kamu görevlisi gibi cezalandırılacak. 
     Bu suçun ihmali davranışla işlenmesi halinde cezada bu nedenle indirim yapılmayacak. 
     
     AĞIRLAŞTIRILMIŞ İŞKENCE 

     TCK’ya ilk defa giren "ağırlaştırılmış işkence" düzenlemesiyle işkencenin mağdurda birtakım rahatsızlıklara neden olması halinde ceza yarı oranında artırılacak. 
     İşkence, iyileşme olanağı bulunmayan hastalıklara, bitkisel hayata, mağdurun bazı niteliklerinin kaybolmasına neden olması halinde ceza bir kat oranında artırılacak. İşkence fiillerinin vücutta kemik kırılmasına neden olması halinde kırığın hayat fonksiyonlarındaki etkisine göre 8 yıldan 15 yıla kadar hapis cezasına çarptırılacak. 
     İşkence nedeniyle ölüm meydana gelmesi halinde ağırlaştırılmış müebbet hapis cezası verilecek. 
     Bir kimsenin eziyet çekmesine yol açacak davranışları gerçekleştiren kişi hakkında 2 yıldan 5 yıla kadar hapis cezası verilecek. 

     
</TEXT>
</DOC>
