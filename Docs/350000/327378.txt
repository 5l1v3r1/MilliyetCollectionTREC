<DOC>
<DOCNO> 327378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo23.html </URL>
<DATE> 2005/03/26/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Türkiye, Arnavutluk maçı sonrası açıklamalar... 
</HEADLINE>
<TEXT>

     UEFA Asbaşkanı ve FIFA İcra Kurulu Üyesi Şenes Erzik, 18. Dünya Kupası Avrupa Elemeleri 2. Grup'ta Türkiye'nin Arnavutluk'u 2-0 mağlup ettiği karşılaşmada oynanan futboldan memnun kalmadığını söyledi. 
     Karşılaşma sonrası basın mensuplarına açıklama yapan Erzik, ilk 5 dakikada atılan 2 golün ardından maçın öneminin hemen hemen bittiğini belirterek, ''Ondan sonra ortaya uyumlu bir futbol koyamadık. Oynanan futbol, hiç kimseyi memnun etmediği gibi beni de memnun etmedi. Bugün biraz rakibe uyduk. Arnavutluk zayıf rakip, inşallah Gürcistan'da Yunanistan gibi biz de galip gelip yolumuza devam ederiz'' diye konuştu. 
     Erzik, her şeye rağmen Arnavutluk karşısında kazanılan maçın büyük önem taşıdığını da söyleyerek, ''Gürcistan maçı öncesinde çok iyi oldu. Umarım oradan da 3 puanla döneriz'' dedi 
     
     ATALAY ''KEYİFLİYİZ'' 
     Gençlik ve Spor Genel Müdürü Mehmet Atalay, Arnavutluk karşısında alınan 3 puandan dolayı keyifli olduklarını söyledi. 
     Uzun bir süreden sonra Arnavutluk'u yenmeyi başardıklarını anlatan Atalay, ''Emre ve Yıldıray'ın yan yana oynamasının ne sonuç verdiğini gördük. Gürcistan maçında gerçek oyunumuzu ortaya koyup, oradan da 3 puan alacağız. Hedefimiz Almanya'daki finallere gitmek'' diye konuştu. 
     
     BIÇAKCI ''ERKEN GOLLER FUTBOLU ETKİLEDİ'' 
     Futbol Federasyonu Başkanı Levent Bıçakcı, Arnavutluk karşısında bulunan erken gollerin A Milli Takım'ın futbolunu etkilediğini söyledi. 
     ''Bizim için bir dönüm noktasıydı, çok önemli galibiyet aldık'' diyen Bıçakcı, önlerinde kalan altı maçı da galibiyetle bitirmek istediklerini vurguladı. 
     Maçtaki oyunun tatmin etti, etmedi tartışmasına girmeyeceğini anlatan Levent Bıçakcı, ''İlk 5 dakikada iki gol bulmamız takımın performansını etkiledi. Artık Gürcistan maçına hazırlanıyoruz, orada gerçek performansımızı göstereceğiz'' dedi. 
     Bıçakcı, prim konusununsa gündemlerinde olmadığını söyledi. 
     Futbol Federasyonu Başkanvekili Şekip Mosturoğlu da maçtan önce soyunma odasına gittiğini anlatarak, ''Futbolcular üzerinde büyük stres vardı. Ama sonuçta 2-0 iyi bir sonuç. İnşallah Gürcistan'ı da yenip yolumuza devam edeceğiz. Bu tip maçlarda çok iyi futbol beklemek doğru olmaz'' dedi. 
     Futbolculardan Emre Belözoğlu, bugünkü maçı kazanmanın önemli olduğunu vurgulayarak, ''Üzerimizde çok ciddi bir baskı vardı, genç bir takımız. Önümüze bakacağız'' ifadelerini kullandı. 
     
</TEXT>
</DOC>
