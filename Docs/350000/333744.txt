<DOC>
<DOCNO> 333744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo21.html </URL>
<DATE> 2005/04/15/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
UEFA'dan FC Inter'e 4 maç seyircisiz oynama cezası... 
</HEADLINE>
<TEXT>

     Şampiyonlar Ligi'nde geçen salı günü AC Milan ile yapılan karşılaşma sırasında, FC Inter taraftarlarının taşkınlıkları nedeniyle tatil edilen karşılaşma nedeniyle, FC Inter'e verilen ceza açıklandı. 
     UEFA Disiplin Kurulu'nun bugünkü toplantısı sonrası yapılan açıklamaya göre FC Inter, 300 bin İsviçre Frankı yaklaşık 200 bin avro para cezasının yanı sıra Avrupa karşılaşmalarında kendi sahasında oynayacağı 4 maçı seyircisiz oynama cezasına çarptırıldı. 
     Olaylı maç nedeniyle FC Inter'i AC Milan karşısında hükmen 3-0 yenik sayan Disiplin Kurulu, İnter taraftarlarının önümüzdeki 3 yıl içinde taşkınlık yapmaları halinde seyircisiz oynama cezasının 4 maç yerine 6 maç olmasını da karara bağladı. 
     FC Inter'in, İspanyol Joseph Luiss Vilaseca Guasch başkanlığındaki UEFA Disiplin Kurulu tarafından alınan karara itiraz etmesi beklenmiyor. 
     Salı gecesi Milano'daki Giuseppe Meazza Stadı'nda oynanan karşılaşma, 72. dakikadan itibaren FC Inter taraftarlarının sahayı yabancı madde atmalarının ardından tatil edilmek zorunda kalmıştı. 
     UEFA kararıyla birlikte, FC Inter'in Avrupa Şampiyonlar Ligi'nden elenmesi, AC Milan'ın ise yarı finale yükselmesi de resmileşmiş oldu. 
     
</TEXT>
</DOC>
