<DOC>
<DOCNO> 332536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko32.html </URL>
<DATE> 2005/04/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Moghadam Önümüzdeki döneme ilişkin görüntü oldukça iyi 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam, ''Türkiye ekonomisinde, halihazırda önümüzdeki döneme ilişkin görüntü oldukça iyi'' dedi. 
     Moghadam, Devlet Bakanı Ali Babacan ile birlikte düzenledikleri basın toplantısında, yeni 3 yıllık stand-by düzenlemesine ilişkin çalışmaların, bugün itibariyle sonuçlandırıldığını kaydetti. 
     Bu kapsamda bir takım ekonomik adımların sonuçlandırılma aşamasına geldiğini kaydeden Moghadam, ''Daha önce Aralık ayında duyurusu yapılmış olun politika uzlaşmaları doğrultusunda, niyet mektubu sonuçlandırılmış durumda'' dedi. 
     Moghadam, bu çerçevede niyet mektubunun IMF İcra Direktörleri Kurulu'nda ele alınması için, takvim olarak mayıs ayının ilk haftasının öngörüldüğünü belirtti. 
     
     TÜRKİYE EKONOMİSİ 

     ''Bunların dışında Türkiye ekonomisinde, halihazırda önümüzdeki döneme ilişkin görüntü, gerçekten oldukça iyi'' diyen Moghadam, önemli kazanımlar elde edildiğini bildirdi. 
     Geçen yıl büyümenin yüzde 10 civarında gerçekleştiğini, enflasyonun 35 yıldır görülen en düşük seviyelere indiğini vurgulayan Moghadam, bütün bunların Türkiye ekonomisinin gerekli performansı yakaladığını gösterdiğini kaydetti. 
     
     ''BORÇ SEVİYESİ HALEN YÜKSEK'' 

     Moghadam, bu kazanımlarla birlikte, gelecek dönemde de üzerine gidilmesi gereken bazı konular bulunduğunu vurgularken, ''azalma eğilimine girmiş olmakla birlikte, borç seviyesi halen yüksek bir seviyede. Reel faiz oranları ve işsizlik yüksek seviyelerde. Bölgesel birtakım dengesizlikler var'' şeklinde görüş bildirdi. 
     Bu sorunların üzerine gidilebilmesi için, kendi içinde tutarlı ve sapmalar olmaksızın genel bir çerçeve içinde iyi politikalar gerektiğine işaret eden Moghadam, ''nitekim bizim için Kasım öncesi Ekonomik program ve yeni stand-by düzenlemesine baz teşkil eden 3 yıllık Ekonomik Programın da, bu gerekli politikaların ihtiyacı kapsadığını düşünüyoruz'' dedi. 
     
     ''KİLİT KONU UYGULAMA'' 

     Bu politika çerçevesini ileriye götürmedeki kilit konunun ''uygulama'' olduğuna işaret eden Moghadam, hükümetin son 2-3 yıllık uygulamalarının ne kadar başarılı olduğununun da görüldüğünü söyledi. 
     Moghadam, ''dolayısıyla bir strateji belirlenmiş ve bu uygulamaya alınmış durumda. Biz bundan sonra da, bundan önce olduğu gibi hükümetin bu politikalarını uygulama konusunda hükümetle birlikte çalışmak için hevesliyiz'' diye konuştu. 

     
</TEXT>
</DOC>
