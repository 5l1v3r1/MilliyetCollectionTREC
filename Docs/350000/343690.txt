<DOC>
<DOCNO> 343690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy26.html </URL>
<DATE> 2005/05/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sezer Her Türk gencinin Nutuk'u mutlaka okuması gerekir 
</HEADLINE>
<TEXT>

     Cumhurbaşkanı Ahmet Necdet Sezer, Atatürk’ün yaşamından ve yaptıklarından, büyük başarılarından öğrenilecek çok şey, çıkarılacak büyük dersler olduğunu belirterek, bunun için her Türk Genci’nin Nutuk’u mutlaka okuması gerektiğini kaydetti. 
     Sezer, 19 Mayıs Atatürk’ü Anma ve Gençlik ve Spor Bayramı dolayısıyla bir mesaj yayınladı. 
     19 Mayıs Atatürk’ü Anma ve Gençlik ve Spor Bayramı’nın yurdun her 
     köşesinde, genci ve yaşlısıyla, birlik ve dayanışma içinde, gurur ve coşkuyla kutlandığını kaydeden Sezer, Büyük Zafer’e giden yolda ilk adımın atıldığı bu anlamlı günde, herkese en iyi dileklerini sunduğunu ifade etti. Sezer, mesajında şu görüşlere yer verdi "Tarihimizdeki dönüm noktaları, bağımsız ve özgür yaşamak, laik, demokratik Cumhuriyet’e sahip olmak, uygar dünyayla bütünleşmek yolunda Ulusça gösterilen çabaların önemini anımsatırken, Atatürk’ün yüceliğini tüm yönleriyle bir kez daha ortaya koymaktadır. 19 Mayıs, Türk Ulusu’nu aydınlığa kavuşturan, Cumhuriyet’le buluşturan bir dönüm noktasıdır. Ulusunun yurt sevgisini, bağımsızlığı ve onuru için neler yapabileceğini, parlak geçmişini çok iyi bilen Yüce Atatürk, tüm gücünü ve desteğini Ulusundan alarak, 19 Mayıs 1919’da kurtuluş sürecini başlatmıştır." 
     
     "19 MAYIS, GELECEĞE OLAN İNANCIN ADI" 
     19 Mayıs’ın, Türk Ulusu’nun bağımsızlık ve özgürlük umutlarının 
     inanca dönüştüğü, ulusal değerlerin yeşerdiği, kurtuluş ateşinin yakıldığı gün olduğunu vurgulayan Sezer, 19 Mayıs’ın, bağımsızlığa, aydınlığa ve geleceğe olan inancın adı olduğunu ifade etti. Yüce Atatürk’ün, Samsun’a çıkarken ulusal birliği sağlayarak ülkesinin kurtuluşunu ve ardından yeni, çağdaş bir devletin kurulmasını amaçladığını hatırlatan Sezer, bu amacını bağımsızlığa yürekten inanan Türk Ulusu’yla gerçekleştirmeyi tasarladığını anlattı. Cumhurbaşkanı Sezer, yurduna yönelen tehditlere karşı koyan, işgal girişimlerine başkaldıran Türk Ulusu’nun, Yüce Atatürk’ün önderliğinde yürütülen Kurtuluş Savaşı’yla, tarih önünde büyük bir sınav verdiğini, olanaksızlıklara karşın zafere ulaşarak haklılığını dünyaya kanıtladığını vurguladı. 
     
     BAĞIMSIZLIK İNANCI VE YURT SEVGİSİ 
     Türk Ulusu’nun, kahraman ordusuyla birlikte, bağımsızlık savaşımında hiçbir güçle işbirliği yapmadığını, hiç kimseye ödün vermediğini ya da ayrıcalık tanımadığını, onuru ve kendi gücüyle savaşımını başarıya ulaştırdığını anlatan Sezer, şöyle devam etti 
     "Türk Ulusu’nu farklı kılan ve O’nu tüm dünyaya örnek gösteren bağımsızlık inancı ve yurt sevgisidir. 
     Kurtuluş Savaşı’nın kazanılmasıyla yalnızca yurt toprakları kurtarılmamış, aynı zamanda yurttaşlarımızın düşünce ve duygularının ortak ürünü olan, ulus istencini üstün kılan, laik, demokratik, çağdaş Türkiye Cumhuriyeti de kurulmuştur. 
     Ulusumuzun çağdaş dünyayla bütünleşmesini olanaklı kılan Cumhuriyet’in ilanıyla, tarihimizin en büyük aydınlanma savaşımı başlatılmış, siyasal, ekonomik, hukuksal ve toplumsal reformlar, kısa sürede yaşama geçirilmiştir. 
     Yüce Atatürk, toplumun barış, huzur ve güvenlik içinde yaşaması, gelişmesi, çağdaşlaşması ve demokratikleşmesi için gerekli ortamı oluştururken, toplumu ümmet anlayışından kurtararak, ulus olma bilincine kavuşturan yeniliklere öncelik vermiş ve bunun için Cumhuriyet’in temeline ulusal egemenlik ve laiklik ilkelerini yerleştirmiştir." 
     
     "EN ÖNEMLİ SORUMLULUK" 
     Türkiye’nin, Cumhuriyet rejiminin kurulmasıyla demokrasi, çağdaşlaşma ve aydınlanma yolunu seçtiğini, geçen 82 yılda bu amaç doğrultusunda büyük atılımlar gerçekleştirildiğini vurgulayan Sezer, şunları kaydetti 
     "Türkiye’yi, laik ve demokratik devlet ve toplum yapısıyla örnek alınan, çağdaş ve akılcı çizgide ilerleyen, bilgi çağını yakalamış, mutlu ve gönençli bir ülke olarak gelecek kuşaklara bırakmak en önemli sorumluluğumuzdur. 
     Devlet ve toplum olarak bizlere düşen en büyük görev, laik, demokratik Cumhuriyet’in kazanımlarının değerini iyi bilmek, onları her koşulda korumak ve aydınlanma devrimini yarınlara taşımaktır. 
     Cumhuriyet’i kuranların düşüncelerinin, bugünlerimiz için taşıdığı değerin bilincine vararak ülkülerine sahip çıkmak, bizlere güç verecek, hedeflerimize ulaşmamızın yolunu açacaktır. 
     Demokrasi, insan hakları, hukuk devleti gibi kavramların çağdaş içerikleriyle sürdürülebilmesi için üzerimize düşen görevleri yerine getirmeli, demokrasi kültürünün toplumun tüm katmanlarına yayılması için çaba göstermeliyiz. 
     Demokratikleşme yönünde attığımız kararlı adımları sürdürerek, ulusal değerlerimizi yaşatarak, onurumuz olan şanlı tarihimize sahip çıkarak, birlik ve beraberliğimizi koruyarak, bölünmez bütünlüğümüzden ödün vermeden Cumhuriyet’i sonsuza kadar yaşatmalıyız." 
     
     SEZER, GENÇLİĞE SESLENDİ... 
     Sezer, Türk gençliğini, "demokrasiyi özümsemiş, evrenselliği yakalamış, tarihini ve öz değerlerini iyi bilen, bilimin ve aklın üstünlüğünü benimseyen, eleştirel düşünce sistemine sahip, bilgiye önem veren, üretken, ileri görüşlü, düşünceye saygılı, sorunlara duyarlı, Türkçe’yi doğru kullanan, okuyan ve araştıran çağdaş bireyler olarak görmenin" en içten dilekleri olduğunu ifade etti. 
     Cumhurbaşkanı Sezer, mesajında gençlere şöyle seslendi 
     "Çağdaş dünyanın katılımcı bireyleri olarak, dogmalardan uzaklaşıp, düşüncenizi özgürleştirerek bilinçlenmeli, yönlendirmelerden ve baskılardan etkilenmeden her zaman çağdaş olanı ve en iyisini aramalı, hayal gücünüzü ve yaratıcılığınızı geliştirmelisiniz. 
     Ulus ve Devlet olarak sizlerin iyi yetişmenizi, dünyadaki gelişmelere koşut bir eğitim görmenizi amaçlıyor, haklı beklentilerinize yanıt oluşturmak için çaba gösteriyoruz. 
     Eğitim sürecinde ve sonrasında karşınıza çıkabilecek sorunların bilincindeyiz. Yaşamınızı etkileyen sorunların yarınlara taşınmaması, umutlarınızın sürekli olabilmesi için çalışıyoruz. Geleceğe ve ülkenize inancınızı, kendinize güveninizi sürdürmenizi istiyoruz. 
     Yaşanan sorunlar ne olursa olsun, topluma ve kendinize her zaman güvenmeli, ülkemizin daha iyi bir düzeye gelebilmesi için, sizlere ve sizlerin çabalarına gereksinim duyulduğunun bilincinde olmalısınız." 
     
     EN BÜYÜK GÜÇ GENÇLER 
     Sezer, Yüce Atatürk’ün belirlediği çağdaş uygarlık düzeyine ulaşılması sürecinde en büyük gücün, gençler olduğunu vurguladı. 
     Gençlerin, Türkiye’nin ve insanlığın umudu ve mutlu yarınların güvencesi olduğuna işaret eden Sezer, "Demokratikleşme sürecini tamamlamış, bilgi toplumunun ölçütlerini yakalamış, kültür ve sanatta, bilim ve teknolojide, sporda, yaşamın her alanında dünyanın gelişmiş ülkeleri arasında yer alan, uluslararası toplum içinde saygın yeri bulunan güçlü Türkiye hedefine, çağdaşlığın ve ilericiliğin savunucusu siz Cumhuriyet çocuklarının katkılarıyla ulaşacağız" dedi. 
     
     GENÇLERİN ÖNCÜLÜĞÜ 
     İnsanlığın özlemini duyduğu savaşların yaşanmadığı, barışın, sevginin, kardeşliğin ve hoşgörünün egemen olduğu mutlu bir dünyaya, gençlerin öncülük edeceğini belirten Sezer, "Sizlere güveniyor ve yarınlarımızın daha güzel olmasının, sizlerin çabalarıyla olanaklı kılınacağını biliyoruz" dedi. 
     Cumhurbaşkanı Sezer, insanlığın tarih boyunca yetiştirdiği en büyük önderlerden biri olan Atatürk’ün, bilgisi, sevgisi, hoşgörüsü, barışçılığı, erdemli ve demokrat kişiliğiyle tüm insanlığın saygı duyduğu örnek bir devlet adamı olduğunu kaydetti. Sezer, "Yüce Atatürk’ün bilgisizliğe, dogmalara ve geri kalmışlığa karşı açtığı savaş, Ulusumuzun evrensel değerleri özümsemesi ve çağdaş yaşamı kısa sürede benimsemesiyle kazanılmıştır" dedi. 
     
     "NUTUK’U MUTLAKA OKUYUN" 
     Atatürk’ün yaşamından ve yaptıklarından, büyük başarılarından öğrenilecek çok şey, çıkarılacak büyük dersler olduğunu vurgulayan Sezer, bunun için her Türk Genci’nin Nutuk’u mutlaka okuması gerektiğini belirtti. Sezer, bunun, her Türk Genci’nin görevi ve Cumhuriyet’e karşı sorumluluğu olduğunu ifade ederek, şöyle devam etti 
     "Unutmamalısınız ki, tarihi iyi bilmek, geçmişi doğru yorumlamak, bugüne ışık tutacak, geleceği güçlenerek karşılamanızı sağlayacaktır. 
     Atatürk’e sevgimizi ve bağlılığımızı göstermek istiyorsak, O’nu ve en büyük eseri Cumhuriyet’i daha iyi anlamalı, düşüncesini ve felsefesini özümsemeli, Cumhuriyet’in değerlerini her koşulda korumalıyız. 
     Atatürk’ün Cumhuriyet’i sizlere emanet etmesi, sizlere inancının, sevgisinin, güveninin göstergesidir. Sizlerin bu güvene layık olacağınızdan kuşku duymuyoruz. 
     Yüce Atatürk’ün ilke ve devrimleriyle aydınlattığı yolda yorulmadan ilerlemek, Cumhuriyetimizi korumak, yeni eserlerle güçlendirerek, sonsuza değin yaşatmak konusunda üzerinize düşeni yapmak için, olumsuzluklara aldırış etmeden her koşulda çaba göstereceğinize, gerektiğinde sorumluluk almaktan kaçınmayacağınıza yürekten inanıyoruz. 
     Atatürkçü düşünceyi, O’nun Gençliğe Seslenişi’ni mutlu yarınlara ulaşma çabalarınızda en önemli yol göstericiniz olarak benimsemelisiniz. 
     Ulusumuz sizlere inanmakta ve güvenmekte, yaratıcılığınız, enerjiniz, coşkunuz nedeniyle yarınlara umutla bakmakta, Türk Gençliği’yle haklı olarak övünmekte ve gurur duymaktadır. 
     Türk Ulusu’nun her zaman onuruyla yaşama kararlılığının tarihsel simgelerinden olan Atatürk’ü Anma ve Gençlik ve Spor Bayramı’nı kutluyor, başta Yüce Atatürk olmak üzere, Kurtuluş Savaşı’nın kahramanlarını, şehitlerimizi ve gazilerimizi saygı ve gönül borcuyla anıyor, yurttaşlarımıza esenlikler diliyorum." 
     
</TEXT>
</DOC>
