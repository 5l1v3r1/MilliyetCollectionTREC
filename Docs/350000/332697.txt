<DOC>
<DOCNO> 332697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur42.html </URL>
<DATE> 2005/04/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tacizci öğretmene 10 yıl hapis .. 
</HEADLINE>
<TEXT>

     Balıkesir'in Erdek İlçesi'nde, görev yaptığı ilköğretim okulunda yaklaşık 6 ay önce öğrencilerine cinsel tacizde bulunduğu iddiasıyla tutuklanan öğretmen, 10 yıl hapis cezasına ve mağdur öğrencilere tazminat ödemeye mahkum edildi. 
     İlçeye bağlı Kestanelik Köyü İlköğretim Okulu'nda 16 Ekim 2004 tarihinde, 5 öğrencisini taciz ettiği iddiasıyla tutuklanan ve Bandırma M Tipi Cezaevi'nde yatan Kenan Atar 48 , Bandırma Ağır Ceza Mahkemesi'ndeki davanın karar duruşmasında hazır bulundu. 
     Mahkeme heyeti, davacı 5 öğrencinin ailelerinin de katıldığı duruşmada, Atar'ı, cinsel taciz suçundan her çocuk için 2'şer yıl olmak üzere toplam 10 yıl hapis cezasına çarptırdı. 
     Mahkeme heyeti, ayrıca Atar'ın çocuklara 500 ila 1000 YTL arasında da değişen miktarlarda tazminat ödemesine karar verdi. 
     Bu arada, Milli Eğitim Bakanlığı'nın, Atar'a, hakkında geçen hafta aldığı ''meslekten ihraç'' kararını, yattığı Bandırma M Tipi Cezaevi'nde tebliğ ettiği öğrenildi. 
     Davacılardan Sedat K, kararın sevindirici olduğunu belirterek, ''Adalete olan güvenimiz bir kat daha arttı. Öğretmenin çocuklarımıza yaptığı cezasız kalmamalıydı, sonuçta cezasını çekecek olmasından mutluyuz'' dedi. 
     
     OLAY 
     Kestanelik Köyü İlköğretim Okulu 3. sınıf öğrencilerinden A.K 8 , 2004 yılının Ekim ayında, annesi ve babasına, öğretmeninin kendisine ve arkadaşlarına cinsel tacizde bulunduğunu iddia etmişti. 
     Ailenin yanı sıra aynı sınıftan 9 öğrencinin velisinin daha savcılığa suç duyurusunda bulunması üzerine Erdek İlçe Jandarma Komutanlığı ekiplerince gözaltına alınan Atar, sevk edildiği nöbetçi mahkemece tutuklanmıştı. 5 çocuğun ailesi, daha sonra şikayetlerini geri almıştı. 
     Milli Eğitim Bakanlığı da olayla ilgili olarak ilçeye gönderdiği ''muhakkik''in hazırladığı rapor doğrultusunda, Kenan Atar'ın öğretmenlikten ihraç edilmesini kararlaştırmıştı. 
     
</TEXT>
</DOC>
