<DOC>
<DOCNO> 344975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun25.html </URL>
<DATE> 2005/05/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Haider, referandumda ısrarlı 
</HEADLINE>
<TEXT>

     Avusturya’da aşırı sağcı Avusturya’nın Geleceği İçin Birlik BZÖ hareketinin kurucu lideri ve Kaernten Eyalet Valisi Jörg Haider, parlamentoda kabul edilen AB Anayasası için referandum yapılmasında ısrarlı olduğunu bildirdi. 
     Haider, Cumhurbaşkanı Heinz Fischer’e gönderdiği mektupta, Fischer’den "AB Anayasası’nı onaylamamasını" ve referandum yapılmasına destek vermesini isteyerek, AB Anayasası metninin anayasa mahkemesi tarafından incelenmesi çağrısında bulundu. 
     Haider, Cumhurbaşkanı Fischer’in AB Anayasası’nı onaylamaması halinde parlamentoya geri gönderileceğini ve kurucu lideri olduğu koalisyon ortağı BZÖ hareketinin bu kez aleyhte oy kullanacağını bildirdi. 
     Avusturya’daki 9 eyalet yönetiminin de referandum konusunda kendisine destek vereceklerini umduğunu ifade eden Haider, "Gelecek eyalet başkanları toplantısında konuyu gündeme getirerek destek isteyeceğini" kaydetti. 
     Referandum konusunda Haider’e destek veren anayasa hukukçusu Heinz Mayer de parlamentonun kabul ettiği AB Anayasası’nın, anayasa mahkemesi tarafından incelenmesinin "zorunlu olduğunu" söyledi. 
     AB Anayasası’nın ulusal hukuktan önce geldiğini anımsatan Mayer, "Bu nedenle AB Anayasası’nın referanduma sunulmadan kabul edilmesinin hukuka aykırı olduğunu" öne sürdü. 
     
</TEXT>
</DOC>
