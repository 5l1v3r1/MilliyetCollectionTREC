<DOC>
<DOCNO> 310916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun04.html </URL>
<DATE> 2005/01/31/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'nın Irak'a verdiği 8.8 milyar dolar kayıp... 
</HEADLINE>
<TEXT>

     ABD'nin, Geçici Koalisyon Yönetimi döneminde Irak'taki bakanlıklara transfer ettiği toplam 8.8 milyar dolar tutarındaki paranın akıbetinin bilinmediği açıklandı. 
     Irak'ın yeniden yapılandırılmasına ilişkin harcamaların denetimiyle görevlendirilen özel müfettiş Stuart Bowen'in raporunda, Irak'ın Geçici Koalisyon Yönetimi tarafından idare edildiği Haziran 2003-Haziran 2004 döneminde Irak'taki bakanlıklara verilen bu paraların, finansal kontrol bulunmaması ve güvenlik, haberleşme ile personel eksiklikleri nedeniyle ''kaybolduğu'' belirtildi. 
     Raporda, 8.8 milyar dolar tutarındaki para transferlerinin denetimi için ABD yetkililerinin, ''herhangi bir yeterli idari ve finansal sözleşme kontrol mekanizmasını oluşturmadığı ve uygulamadığı'' belirtildi. 
     Özel müfettiş Bowen'ın raporunda, söz konusu paranın, amaçlandığı gibi insani yardım, ekonomik yeniden yapılanma, tesislerin tamiri, silahsızlanma ve kamu idaresi alanlarında kullanılıp kullanılmadığını belirlemenin hiçbir şekilde mümkün olmadığı vurgulandı. Raporda, bu durumdan dolayı, Geçici Koalisyon Yönetimi'nin ''verimsiz ve kötü çalışması'' suçlaması getirildi. 
     Söz konusu dönemde Irak'taki Geçici Koalisyon Yönetimi'nin Başkanı olan Paul Bremer ise Bowen'ın raporunda açıklanan bulgulara tepki göstererek, ''bu raporda, savaşın ortasında Irak gibi bir ülkede, Batı'daki gibi gelişmiş bütçe ve denetim usullerinin uygulanması sanki mümkünmüş gibi bir varsayım var'' dedi. 
     Pentagon sözcüsü Bryan Whitman da Geçici Koalisyon Yönetimi'nin Irak'ın idaresinden sorumlu olduğu dönemde ''olağanüstü koşullar'' bulunduğunu belirterek, özel müfettiş Bowen'ın raporuna katılmadıklarını söyledi. 
     
</TEXT>
</DOC>
