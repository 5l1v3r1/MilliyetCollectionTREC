<DOC>
<DOCNO> 328684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur47.html </URL>
<DATE> 2005/03/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Çakıcı'ya yeni dava... 
</HEADLINE>
<TEXT>

     Çıkar amaçlı suç örgütü oluşturduğu öne sürülen Alaattin Çakıcı ile Erol Evcil'in de aralarında bulunduğu 5 sanık hakkında, 6 ay ile 12 yıl arasında değişen hapis cezaları istemiyle dava açıldı. 
     Çakıcı'nın yurtdışına kaçışına ilişkin soruşturmayı yürüten İstanbul Cumhuriyet Savcısı Selim Berna Altay tarafından hazırlanan iddianamede, Çakıcı'nın, Uludağ'da öldürülen eski eşi Uğur Kılıç'ın oğlu Onur Özbizerdik'in öldürülmesi için talimat vererek çıkar amaçlı suç örgütü kurduğu belirtildi. 
     Çakıcı'nın yurtdışına kaçarken 2 ayrı sahte pasaport kullandığı öne sürülen iddianamede, Erol Evcil'in de yaptığı maddi yardımlar nedeniyle bu çıkar amaçlı suç örgütünün finansmanı durumunda bulunduğu iddia edildi. 
     Çakıcı'nın ''çıkar amaçlı suç örgütü kurmak ve yönetmek'' ile ''sahte pasaport kullanmak'' suçlarından 5.5 ile 12 yıl arasında ağır hapis cezasına çarptırılması talep edilen iddianamede, Erol Evcil'in de ''çıkar amaçlı suç örgütüne üye olmak'' suçundan 3 ile 6 yıl arasında hapis cezasına çarptırılması istendi. 
     İddianamede, diğer sanıklar Öznur Çıtlak, Şükrü Kazanç ve Oğuz Yenen'in ise ''çıkar amaçlı suç örgütüne yardım ve yataklık etmek'' suçundan 6 ay ile 1'er yıl arasında hapis cezasına çarptırılmaları talep edildi. 
     Açılan yeni davanın, Çakıcı'nın yurtdışına kaçışına ilişkin İstanbul 9. Ağır Ceza Mahkemesi'nde görülen davayla birleştirileceği belirtildi. 
     
</TEXT>
</DOC>
