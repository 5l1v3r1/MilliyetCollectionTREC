<DOC>
<DOCNO> 325821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun17.html </URL>
<DATE> 2005/03/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Musul'da Amerikan aracına saldırı 4 ölü 
</HEADLINE>
<TEXT>

     Irak'ın kuzeyindeki Musul kentinde yola yerleştirilen bir bombanın Amerikan askeri aracı geçtiği sırada infilak ettiği, saldırıda askeri aracın yakınındaki başka bir araçta bulunan 4 sivilin öldüğü bildirildi. 
     Görgü tanıkları, direnişçilerin bombayı Amerikan aracı bir köprüden geçtiği sırada infilak ettirdiğini, aracın hasar gördüğünü belirtti. 
     Saldırıda Amerikan askerlerinden ölen ya da yaralanan olup olmadığı bilinmiyor. 
     Öte yandan direnişçilerin dün gece, aralarında polis şefi Tuğgeneral Ebu El Valid'in de bulunduğu Musul güvenlik gücü yetkililerinin konvoyuna pusu kurduğu, çıkan çatışmada 17 direnişçinin öldürüldüğü belirtildi. 
     Irak polisi, güvenlik güçlerinin kayıp vermediği çatışmada, 14 direnişçinin de gözaltına alındığını kaydetti. Bağdat'ın güneyindeki İskenderiye'de ise direnişçilerin roket saldırısında bir çocuğun hayatını kaybettiği, başkentin Dura mahallesinde de silahlı kişilerin, bu sabah işine gitmekte olan bir polis memurunu öldürdüğü bildirildi. 
     Bağdat'ın girişinde bulunan Dura mahallesinde ayrıca 3 araç içindeki saldırganların yoldan geçenlere ve esnafa ateş açtığı, esnafın ateşe karşılık vermesi üzerine saldırganlardan 2'sinin öldüğü belirtildi. 
     İçişleri Bakanlığı'ndan bir kaynak, esnafın açtığı ateşte bir saldırganın ile yoldan geçen çok sayıda sivilin yaralandığını söyledi. 
     Dura polis şeflerinden Albay Salim Zacay, mahallesinde çıkan çatışmaların çoğunun dini nitelikli olduğunu, Sünnilerin önce Hıristiyanları mahalleden kovduğunu, şimdi de Şiilere aynı şeyi yapmak istediklerini ifade etti. 
     Aynı yetkili, Dura'da son aylarda en az 14 Hıristiyan'ın öldürüldüğünü hatırlattı. 
     Öte yandan, Kerkük'teki hastane kaynakları, pazar günü düzenlenen bir saldırıda ağır yaralanan Türkmen general Muhsin Haza Bayram El Bayati'nin bugün öldüğünü duyurdu. 
     General, evine giderken kimliği belirlenemeyen kişilerin saldırısına uğramıştı. 
     
</TEXT>
</DOC>
