<DOC>
<DOCNO> 328157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko45.html </URL>
<DATE> 2005/03/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tüzmen Uzak Doğu ile rekabetin koşulları artık değişiyor... 
</HEADLINE>
<TEXT>

     Devlet Bakanı Kürşad Tüzmen, Uzak Doğu ile rekabetin koşullarının artık değiştiğini vurgularken, ''İtalya'nın yerini almaya çalışan bir anlayış içindeyiz, o tarafa doğru yöneliyoruz. Ucuz fiyat ve fazla ürün kısmından rekabeti, yüksek kalite ve yüksek fiyat grubuna kaydırmak zorundayız'' dedi. 
     Tüzmen, Dış Ticaret Müsteşarlığı'ndaki makamında, modacılar Atıl Kutoğlu ile Ayşe ve Ece Ege'yi kabul etti. 
     Tüzmen, yaptığı konuşmada, Modacıların Türkiye'nin imajını yaratmada önemli bir rol üstlendiklerini belirtirken, ''Türkiye'nin imajını satmak gerekiyordu. İmaj önemli idi. Çünkü Türkiye'nin imajını satarsanız, ancak ondan sonra malını, marinasını, turizmde yatağını satabilirsiniz'' dedi. 
     Tüm bunların, Türkiye'nin imajını yükseltme çabaları olduğunu ifade eden Kürşad Tüzmen, modacıların bu imaj yükseltme çalışmalarının lokomotifi olduklarını söyledi. 
     Tüzmen, yeni açılımlar yapmak gerektiğini, dünyada ciddi bir rekabet olduğunu belirtirken, 'Uzak doğu ülkeleri ile rekabeti, ancak markamızı, modamızı yaratığımız zaman çok iyi şekilde yarışacak noktaya getirebiliriz. Normal ürünlerle rekabet etmek kolay değil'' dedi. 
     Tüzmen, dünya ile rekabet edebilmek için yeni yaratıcı fikirlere ihtiyaç duyulduğunu, tasarılarla Türk markasının kendine yer açılması gerektiğini söyledi. 
     Türkiye'nin 17 bin kalem malı 63 milyar dolara varan ihracatı ile 200 ülkeye mal sattığını anlatan Tüzmen, müteahhitlik sektörünün bu güne kadar 60 milyar dolarlık iş yaptığını, bu yıl da bu rakamın 7 milyar dolar olarak hedeflendiğini söyledi. 
     Tüzmen, modacıların yaptıkları tanıtımın önemine dikkati çekerken, ''gazetelere, televizyonlara dünyanın reklamını versek, bu imajı, bu kavramı üst seviyeye taşımamız zor olabilir'' diye konuştu. 
     Bir gazetecinin, ''Dilek Hanif'in tüm kriterleri tutturduğu halde çalışmaya Turquality alınmadığı'' yönünde iddialar olduğunu hatırlatması üzerine Tüzmen, bu konuda özel sektör temsilerinin de bulunduğu bir komisyon kurduklarını, kendilerinin de standartlar konusunda yardımcı olduklarını kaydetti. 
     ''Bizim çalışmalarda şunlar yer alsın, diğerleri alınmasın diye bir yaklaşımımız yok '' diyen Tüzmen, müracaatları tasnif için kriterler bulunduğunu, bu kriterlerin de objektif olduğunu söyledi. 
     Bu çalışmaların ilk açılımlar olduğunu ifade eden Tüzmen, ''Bunun arkası gelecek, kriterlerin koşullarını taşıyan her firma ve kişinin bunun içinde yer alacağını kaydetti. 
     Tüzmen, ''Diğer arkadaşlarımız da rahatlıkla çalışmalara katılabilir, bizleri yönlendirebilirler. Bunlar kısa süreli işler değil, 10-15 yıl devam edecek çalışmalar. Modayı yaratmak kolay değil'' dedi. 
     
     DAVULUN SESİ UZAKTAN HOŞ GELİR 
     Dice Kayek markasının yaratıcılarından Ayşe Ege de yaptığı konuşmada, moda ve marka yaratmanın önemine dikkati çekerken, 'moda ve markada iddialı olan Fransa ve İtalya bile Çin'den korkuyor'' dedi. 
     Ayşe Ege, Bakan Tüzmen'in iyi bir vizyonu olduğunu vurgularken, ''maalesef Türkiye'de bir çok konuda, vizyon eksikliği nedeniyle bazı şeyler yürümüyor'' diye konuştu. 
     Türkiye'nin dünya çapında tanının bir markasının bulunmadığını ifade eden Ege, bunun bir birikim işi olduğunu söyledi. 
     Mesleklerinin çok çalışma gerektiren meşakkatli bir iş olduğunu anlatan Ege, ''davulun sesi uzaktan hoş gelir'' dedi. 
     Modacı Atıl Kutoğlu da, Türkiye'yi modada İtalya'nın seviyesini çıkarmaya dönük çalışmaların önemine işaret ederken, ''moda öyle bir kavram oldu ki artık neredeyse politikayı bile etkiliyor'' diye konuştu. 
     Kutoğlu ayrıca, Türkiye'nin, AB'den müzakere tarihi alma sürecinde Avusturya'da düzenlediği bir defilenin olumlu hava yaratılmasına vesile olduğunu kaydetti. 
     
</TEXT>
</DOC>
