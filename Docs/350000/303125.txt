<DOC>
<DOCNO> 303125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonspo31.html </URL>
<DATE> 2005/01/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bıçakçı Galatasaray'ın ceza alma nedeni derbide hakeme atılan cisimdi 
</HEADLINE>
<TEXT>

     Futbol Federasyonu Başkanı Levent Bıçakçı, Galatasaray-Fenerbahçe maçını kendisinin başlattığını belirterek, ''Tribünlerde fazla seyirci yoktu ve merdivenlerde ise polisler vardı. Bu nedenle ben bu maçı başlattım. Galatasaray'ın ceza alma nedeni ise hakeme atılan yapancı cisimdi'' dedi. 
     Levent Bıçakçı, 1970 yılında mezun olduğu İstanbul Lisesi'ni ziyaret ederek, öğrencilerle biraraya geldi. İstanbul Lisesi ve İstanbul Erkek Liseliler Eğitim Vakfı'nın davetlisi olarak gerçekleştirdiği ziyarette Levent Bıçakçı, Futbol Federasyonu'nun başında gerçekleştirdiği çalışmalarla ilgili bilgi verirken, özellikle öğrencilerin ilginç sorularını yanıtlamakta zorluk çekti. 
     Öğrencilerin, ''Tan Sağtürk, birçok gay futbolcu tanıdığını söyledi. Siz ne düşünüyorsunuz'', Şampiyonlar Ligi finali için bize yer ayarlaya bilir misiniz'', ''Teşvik pirimi suç mudur'', ''Galatasaray-Fenerbahçe maçında merdivenler doluyken neden maç başlatıldı'' ve ''İstanbulspor'un durumu ne olacak'' gibi sorularıyla karşılaşan Bıçakçı, yöneltilen tüm soruları yanıtladı. 
     Balet Tan Sağtürk'ün açıklamasıyla ilgili, ''Ben hiç tanımıyorum. Kendisine sormak lazım'' diyen Bıçakçı, Şampiyonlar Ligi finalinin UEFA'nın ev sahipliğini yaptığı bir organizasyon olması nedeniyle öğrencilerin yer ayarlanması isteklerini yerine getiremeyeceğini kaydetti. Teşvik priminin de kesinlikle suç olduğunu ve şike ile aynı değerlendirilmesi gerektiğini anlatan Levent Bıçakçı, İstanbulspor'un satışıyla ilgili ise ''İstanbulspor bir anonim şirket ve hisselerinin yüzde 10'u vakfın, yüzde 90'ı da Tasarruf Mevduatı Sigorta Fonu'nun TMSF elinde. TMSF, isterse yüzde 90'lık bu hisseyi satabilir. Eğer bunu yapamazsa da mevcut durumda devam eder'' diye konuştu. 
     
     GALATASARAY-FENERBAHÇE DERBİ 
     Bıçakçı, Galatasaray-Fenerbahçe derbisinde, daha önce alınan güvenlik önlemleri kapsamında merdivenlerin boşaltılamamasına rağmen maçın başlatılmasıyla ilgili olarak, ''Tribünlerde fazla seyirci yoktu ve merdivenlerde ise polisler vardı. Bu nedenle ben bu maçı başlattım. Galatasaray'ın ceza alma nedeni ise hakeme atılan yapancı cisimdi'' dedi. 
     Türkiye'de istenilen seviyeye getirilemeyen bayan futbolu konusunda çalışmalar yürüttüklerini de kaydeden Bıçakçı, 'Futsal' olarak adlandırılan salon futbolunu da öncelikle üniversiteler düzeyinde olmak üzere başlatacaklarını anlattı. 
     2005 Avrupa Şampiyonlar Ligi finaline ev sahipliği yapacak Atatürk Olimpiyat Stadı'ndaki çalışmaların tüm hızıyla sürdüğüne dikkat çeken Levent Bıçakçı, 8 Şubat'ta Tunus'la bu statta yapılacak özel maça kadar tüm hazırlıkların bitirilmesi gerektiğini söyledi. 
     
     ÖZEL HEDİYE 
     Ziyaret sonunda Levent Bıçakçı'ya, İstanbul Lisesi Müdürü Adnan Ersan ve İstanbul Erkek Liseliler Eğitim Vakfı Yönetim Kurulu Başkanı Prof. Dr. Mahir Vardar tarafından, orta okul yıllarını içeren fotoğraflı okul kütük bilgisi özel bir çerçeve içinde hediye edildi. 
     Bıçakçı ayrıca, İstanbulspor Haftası etkinlikleri çerçevesinde düzenlenen spor etkinliklerinde başarılı olan öğrencilere madalyalarını verdi. 
     
</TEXT>
</DOC>
