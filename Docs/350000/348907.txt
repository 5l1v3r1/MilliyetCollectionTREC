<DOC>
<DOCNO> 348907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy08.html </URL>
<DATE> 2005/06/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan Gerekirse referanduma gidilir 
</HEADLINE>
<TEXT>

     Başbakan Recep Tayyip Erdoğan, YÖK, kamu reformu ve 2B için "gerekirse paket olarak referanduma" gidilebileceğini, ancak başörtüsü sorununun ise "anayasa konusu olmadığını" söyledi. 
     Başbakan Erdoğan, Yeni Şafak Gazetesi yazarlarına yaptığı açıklamalarda çeşitli güncel konuları değerlendirdi. YÖK, kamu reformu, 2B gibi konularda "takvimin ne olduğu" sorulup, başörtüsü sorununun da beklediği anımsatılınca Erdoğan, "Kesin bir takvimimiz yok. Biraz atmosfer ve zemin olayı. Bunlar Anayasa değişikliği gerektiren konular. Anayasa değişikliğiyle netice alıp alamayacağımız referandum yolunun denenip denenmeyeceği, bunlar aramızda tartışılan konular. Paket olarak referanduma gidilip gerekirse. Ancak başörtüsü Anayasa konusu değil" dedi. 
     AKP’ye "Medyanın dokunulmazlıkla saldırdığını", ancak kendisine dokunulmazlık istediğini savunan Başbakan Erdoğan, "Madem bana saldırıyorsun bu konuda kendin de dokunulmazlık zırhından sıyrıl" dedi. 
     
     CUMHURBAŞKANLIĞINI TARTIŞMAM 
     Cumhurbaşkanlığı adaylığı konusunda nasıl yol izleyeceği sorulunca ise Başbakan Erdoğan şu yanıtı verdi 
     "Önümüzde 2.5 yıl var. Tek başına iktidar olan hükümetimizin böyle bir şeyi düşünmesi şimdi yanlış olur. 
     Ülkenin bununla meşgul olmasını doğru bulmam. Biz belli bir hedefe kilitlenmişiz, çalışmalarımızı hassasiyet içerisinde sürdürmemiz lazım. Vakti yaklaştığında biz birlik ve beraberlik içinde olan bir parti olarak, Cumhurbaşkanının seçileceği bir ortamda arkadaşlarımızla değerlendirmelerimizi yapıp, o zaman da en ideal şekli neyse kararı o şekilde verme arzusu içerisindeyiz. Gündeme asla böyle bir konuyu düşürme niyetimiz yok. Düşürmem. Çıkan haberlerin hepsi yalan. 
     Kimileri çıkıp bizim adımıza açıklamalar yapıyor. Şu anda böyle bir hesabımız yok." 
     
     KABİNE GEREKİRSE YİNE DEĞİŞİR 
     Kabinedeki revizyona nasıl karar verdiği ve "Çankaya’da bir sıkıntı yaşanıp yaşanmadığı" ile ilgili soruyu da yanıtlayan Erdoğan, "Hayır, listeyi nasıl verdiysek aynen onandı. Bakanların bile haberi yoktu. Ben bizzat Ömer’e Dinçer yazdırdım, aldım kendim götürdüm, kendileri de onadı" karşılığını verdi. Özellikle bu üç bakanlığın tercih edilmesinin nedenini "performansı biraz daha artırma"yla açıklayan Başbakan Erdoğan, "Değişiklik her zaman olur. Bu hükümet içinde gelişmelere göre, değişiklikler olur. Olduğu zaman da bu değişikliklerden kaçınmak yanlış olur. Bir yerde aksama varsa orada o değişikliği yapmak lazım" dedi. 
     
</TEXT>
</DOC>
