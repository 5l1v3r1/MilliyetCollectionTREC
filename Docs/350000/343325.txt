<DOC>
<DOCNO> 343325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy10.html </URL>
<DATE> 2005/05/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Baykal Tarımda alarm zilleri çalmaya başladı 
</HEADLINE>
<TEXT>

     CHP Genel Başkanı Deniz Baykal, tarımda alarm zilleri çalmaya başladığını bildirerek, AK Parti İktidarı’nın tarımla ilgili mevcut uygulamaları bile geriye çektiğini savundu. Baykal, "Büyük kentlerin yasa egemenliğinin dışına çıkmasında tarım politikalarının yanlışlığının büyük etkisi bulunmaktadır" dedi. 
     Baykal, partisinin grup toplantısında yaptığı konuşmaya, 14-15 Mayıs’ta Dünya Çiftçiler Günü’nün kutlandığını anımsatarak başladı. 
     Türkiye’nin yeni bir ürün ve hasat dönemine girmek üzere olduğunu ifade eden Baykal, o nedenle tarımın durumunu değerlendirmenin yerinde bir davranış olacağını kaydetti. Baykal, uzun süredir izlenen politikalar ve aralarında AK Parti Hükümeti’nin de bulunduğu tüm hükümetlerin bu politikaları "Sorgulamadan" sürdürmesi sonucunda tarım kesiminde ciddi sorunların, sıkıntıların çıkmaya başladığını söyledi. 
     Tütün üreticisinin ağır darbeler yediğini, Türkiye’nin tütün üreticisi bir ülke olmaktan çıkartıldığını ifade eden Baykal, bunun uluslararası tütün şirketlerinin çıkarına bir sonuç doğurduğunu bildirdi. Baykal, Türkiye’nin artık tütün, sigara ithal etmek zorunda kaldığını, "Tröstlerin Türkiye’de cirit atmaya başladığını" kaydederek, "Bu acı ve yüz kızartıcı bir tablodur" dedi. 
     
     "KÖYLÜ TOPRAĞINA KÜSMEYE BAŞLADI" 
     Pancar üreticilerinin de ithalat baskısı altında üretimi bırakmak zorunda kaldığını bildiren Baykal, şeker ihtiyacını karşılamak için yurtdışından mısır ithal edilerek, "Uluslararası şirketlerin yüzlerinin güldürüldüğünü" ifade etti. "Tarımda alarm zilleri çalmaya başladı" diyen Baykal, pamuk üretim alanlarının azaldığını, Türkiye’nin başta Yunanistan olmak üzere birçok ülkeden pamuk ithal etmek zorunda kaldığını söyledi. Bütün bunların borçlanmayı arttırdığını, döviz kanamasına yol açtığını kaydeden Baykal, "Ekim alanları azaldı, köylü tarlasına, toprağına küsmeye, sırtını dönmeye başladı. Bu, anlayanlara büyük uyarıdır, büyük bir alarmdır" dedi. 
     Baykal, bütün bu gelişmelere karşın izlenen politikalarda bir değişiklik olmadığını söyledi. 
     
     "DÜNYADA EN AZ DESTEKLENEN ÇİFTÇİLER..." 
     Dünyanın bütün ülkelerinde çiftçilerin desteklendiğini, ancak Türkiye’deki çiftçilerin dünyada en az desteklenenler olduğunu bildiren Baykal, sözlerini şöyle sürdürdü 
     " Tarımda gerileyeceğiz diyen bir tek ülke yok. Gelişme, kalkınma bir bütündür. Gelişmek isteyen ülkelerde sektörler arasında rekabet yoktur. Tarım, Türkiye’nin huzuru, dengesi, barışı. Ona sırtını dönerek ne ekonomik kalkınmayı ne huzuru ne toplumsal barışı sağlamak mümkün. Ama hükümet ne yapıyor, bütün bunlara sırtını dönüyor. Tarımda destek azaltmayı Türkiye Politika diye ilan etti. 
     Ortada yarım yamalak uygulanan bir doğrudan destek kaldı. Bu ianedir, bu sosyal destektir. Her ülkenin çiftçisi iyi değilse de durumunu korumuştur, biraz düzelmiştir. Türkiye’de çiftçiler dünyada durumu en çok gerileyen çiftçiler olmuştur. Üç yıl buğdaya aynı fiyatı verecek, ondan sonra mazotu, gübreyi pahalılandıracaksın, gerilememesi mümkün mü Türkiye’deki çiftçi, dünyanın en pahalı elektriğini, en pahalı mazotunu, en pahalı gübresini kullanıyor. Türkiye’de çiftçiler enflasyonun bedelini en çok ödeyen, afetler karşısında en korumasız kesim, ürettiği için cezalandırılan nadir kesimlerin başındadır. 
     Kaçakçılık, sahtecilik çiftçilerimizi ciddi biçimde vurmaktadır." Baykal, büyük kentlerin yasa egemenliğinin dışına çıkmaya başladığını, bütün bunların altında Türkiye’nin toplumsal yapısının çarpıklaşmasının temel neden olarak yattığını ve bunda da tarım politikalarının yanlışlığının büyük etkisi bulunduğunu ifade etti. AK Parti iktidarının "Mevcut uygulamayı bile geriye çektiğini" savunan Baykal, bu durumu bir kez daha hatırlatmayı çiftçilere karşı bir görev olarak gördüklerini kaydetti. 
     
</TEXT>
</DOC>
