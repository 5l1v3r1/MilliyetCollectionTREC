<DOC>
<DOCNO> 323678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko35.html </URL>
<DATE> 2005/03/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ankara Cyberpark hızla gelişiyor... 
</HEADLINE>
<TEXT>

     Bilkent Holding ve Bilkent Üniversitesi'nin işbirliğiyle, Bilkent Üniversitesi kampus alanında kurulu teknoloji geliştirme merkezi Ankara Cyberpark, hızla gelişiyor. 
     Cyberpark bünyesinde faaliyet gösteren şirket sayısı, çoğunluğu bilişim ve elektronik alanında olmak üzere 120'yi aştı. 
     Ankara Cyberpark'tan yapılan açıklamaya göre, merkezde faaliyet gösteren şirket sayısı, 2002 yılı sonundan bu yana 115 adeti araştırma-geliştirme ar-ge , 7 adeti de destek firması olmak üzere toplam 122'yi bulurken, 1000'e yakın ar-ge personeli ile toplam bin 500'ü bulan personel görev yapıyor. 
     50'nin üzerinde akademisyen ve yine 50'nin üzerinde stajyer öğrencinin görev yaptığı Cyberpark bünyesinde, bilişim teknolojileri dışında nanoteknoloji ve biyoteknoloji gibi alanlarda faaliyet gösteren şirketler de yer alıyor. 
     
     ÖNEMLİ VE YENİLİKÇİ PROJELER 
     Bu arada Cyberpark bünyesinde yer alan şirketler, bir çok önemli ve yenilikçi projeler geliştiriyor. 
     Bu şirketlerden Mobilsoft Mobil Bilgi ve İletişim Teknolojileri A.Ş. şirketinde başlayıp Meteksan Sistem ve Bilgisayar Teknolojileri A.Ş.'de geliştirilmeye devam edilen ''Trafikent Sürücü Eğitim Simülatörü'', İnterpo Bilişim Ödülleri 'Donanım Ürünü' ve 'Eğitim' kategorilerinde birincilik ödülü aldı. 
     Merkez bünyesinde yer alan şirketler, eliza kitinden manyetik alan üzerinde saç telinin binde biri kalınlığındaki farklılıkları bile ölçebilen bir mikroskoba, maç görüntülerinin dijital ortamda analiz edilmesiyle her futbolcunun maç istatistiklerini hem sayısal hem de hareketli maç görüntüleriyle izlenmesini sağlayan yazılımlardan, şüpheli paketlerin bomba içerip içermediğini tespite yarayan bomba teşhis sistemine kadar, Türkiye'nin teknoloji alanında dışa bağımlılığını azaltma amacına yönelik birçok proje geliştiriyor. 
     
     ŞİRKETLERE OFİS ALANI VE DANIŞMANLIK HİZMETİ 
     Ayrıca Cyberplaza'yı da 2004 yılında faaliyete açan Ankara Cyberpark, bu binalarda yer alan ''Kuluçka Merkezi'' ile yeni girişimcilere de iş dünyasının kapılarını açtı. 
     Merkezde, parlak fikir sahibi yeni mezunlara ve yeni kurulan küçük şirketlere, uygun koşullarda ofis alanı ve danışmanlık hizmeti veriliyor. 
     Bu yönüyle Türkiye'nin özel olarak işletilen ilk ''Teknoloji Kuluçka Merkezi'' konumunda olan merkez, tümüyle doldu. 
     Bu merkezin kurulabilmesi ve işletilebilmesi için, Dünya Bankası InfoDev Incubator Initiative kapsamında 250 bin dolar tutarında hibe kaynak temin edildi. 
     KOSGEB, Cyberpark, Bilkent Üniversitesi ve TTGV arasında imzalanan protokolle de Cyberpark, Duvarsız Teknoloji İnkübatörü DTİ statüsünü kazandı. Bu yolla girişimciler Cyberpark'a, KOSGEB destekleri için de başvurabiliyor. 
     Ayrıca Cyberpark, bir çok teknoparkın kuruluşunda danışmanlık yapıyor. 
     
     KURUMSAL GELİŞİM YÖNETİCİSİ NE DİYOR 
     Ankara Cyberpark Kurumsal Gelişim Yöneticisi Hanzade Avcı Sarıçiçek, yaptığı değerlendirmede, Cyberpark olarak 10 yıllık gelişme süresi sonunda, ''500'ün üzerinde şirket, 10 binin üzerinde nitelikli yazılım geliştirme ve Ar-ge personeli'' sayısına ulaşmayı hedeflediklerini vurguladı. 
     Sarıçiçek, hedefleri arasında, ileri teknolojiler alanında ''yıllık 2 milyar dolar yerli katma değer yaratılması ile bilişim sektöründe yaratılan yerli katma değerin yaklaşık yüzde 9'unun Cyberpark'ta üretilmesinin'' de bulunduğunu kaydetti. 
     
</TEXT>
</DOC>
