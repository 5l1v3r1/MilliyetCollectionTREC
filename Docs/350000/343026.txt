<DOC>
<DOCNO> 343026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo25.html </URL>
<DATE> 2005/05/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fener'de Koch idmana damgasını vurdu, Servet de antrenmana çıktı 
</HEADLINE>
<TEXT>

     Ankaragücü’ne yenilmesine rağmen 4 puanla liderliğini sürdüren Fenerbahçe, Galatasaray ile hafta sonunda yapacağı Birinci Süper Lig 33. hafta maçının hazırlıklarına izin yapmadan başladı. 
     Teknik direktör Christoph Daum’un yer almadığı antrenmanda sarı-lacivertli futbolcular antrenör Roland Koch yönetiminde çalıştı. 
     Tesislerde yapılan toplantı nedeniyle antrenman yaklaşık 15 dakika geç başlarken, Ankaragücü maçında forma giyen oyuncular koşunun ardından çalışmayı bıraktı. 
     
     KOCH’DAN SERT UYARILAR 

     Daum’un yer almadığı antrenmanda Koch, sert çıkışlarıyla idmana damgasını vuran isim oldu. 
     Çift kale maç sırasında sık sık oyunu durduran Alman antrenör, futbolcuları yaptıkları hatalar nedeniyle sert bir dille uyardı. 
     Antrenmanın sonuna doğru futbolcuların istediği hareketleri yapması üzerine keyiflenen Koch, bu kez oyuncuları alkışladı. 
     
     
     SERVET ANTRENMANDA 

     Sakatlığı nedeniyle uzun süredir takımdan ayrı kalan Servet Çetin, bugünkü antrenmanda takımla birlikte çalıştı. 
     Çift kale maçta yer alan ve ortaya koyduğu performansla hazır olduğu gözlenen Servet’in, teknik direktör Daum’un istemesi halinde Galatasaray maçında oynayabileceği ifade edildi. 
     Antrenman bitiminde milli futbolcu sahada kalarak yan top çalışması yaptı. 
     Bu arada Servet’e "Baba" diye hitap eden futbolculardan Tuncay, antrenman sırasında sakatlığı geçen futbolcuya dönerek "Baba hoş geldin" diye bağırdı. 
     
     ANELKA AYRI ÇALIŞIYOR 

     Sarı-lacivertlilerde sakatlığı süren Nicolas Anelka takımdan ayrı çalıştı. 
     Önce fizyoterapist eşliğinde sahada özel bir çalışmaya tabii tutulan Fransız futbolcu, daha sonra salonda çalıştı. 
     
     RÜŞTÜ, SERHAT VE GÜRHAN KATILMADI 

     Samandıra Tesisleri’nde gerçekleştirilen antrenmana sakatlıkları bulunan Rüştü, Serhat ve Gürhan katılmadı. 
     Hafif sakatlığı bulunan Rüştü’ye tesislerde havuz tedavisi uygulanırken, Serhat ve Gürhan’ın ise Acıbadem Hastanesi’nde MR’ları çekildi. İki futbolcunun durumunun da çekilen MR’lardan sonra netlik kazanacağı bildirildi. 
     
     YARIN İZİNLİLER 

     Fenerbahçe, teknik direktör Daum’un verdiği izinle yarını dinlenerek geçirecek. 
     Sarı-lacivertliler, Galatasaray maçı hazırlıklarını 18 Mayıs Çarşamba saat 18.00’de yapacağı antrenmanla sürdürecek. 

     
</TEXT>
</DOC>
