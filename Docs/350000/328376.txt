<DOC>
<DOCNO> 328376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo03.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yılda bir 
</HEADLINE>
<TEXT>


Galatasaray'ın bir asrı simgelemek için yaptırdığı forma dün tanıtıldı. İkinci Başkan Ergun Gürsoy, "Galatasaraylıyım diyen herkesin evinde bu forma bulunmalı" dedi 


100. yılını çeşitli organizasyonlarla kutlayan Galatasaray'da taraftarların merakla beklediği özel formalar dün düzenlenen basın toplantısıyla tanıtıldı. Florya'daki kapalı spor salonunda gerçekleştirilen tanıtımda Adidas ile 5 yıllık sözleşme imzalandı. 
Ergun Gürsoy, klima cool teknolojisiyle yapılan formalara ilgi gösterilmesini beklediklerini açıkladı. Gürsoy, "Evinde Galatasaray forması olan gerçek Galatasaraylı'dır. Galatasaraylıyım diyen herkes formayı almalı" dedi. 
100 yıl formasının fiyatı 75 YTL, beyaz formanın 69 YTL, beyaz taraftar formasının da 39 YTL'den satılacağı bildirildi. 
Bu arada tanıtımda küçük bir kriz yaşandı. Formayı tasarlayan yönetici Derya Taşdelenler sahneye çağrılmadığı için salonu terk etti. 

Futbolcular manken oldu 

Galatasaray'ın 100. Yıl formalarını Sarı - Kırmızılı takımın yıldız isimleri tanıttı. Futbolcular toplu halde yeni ürünleri giyerek medya mensuplarının önüne çıktı. Sarı - Kırmızılılar özellikle 100. yıl formasına övgüler hayran kaldı. 

Pestilleri çıktı 

Galatasaray, Kayseri maçının hazırlıklarını dün yaptığı tek çalışmayla sürdürdü. Milli Takımlar'a giden futbolcuların katılmadığı çalışmada Hakan Ünsal düz koşu yaptı. Hagi, top kapma çalışmasının ardından yüksek tempolu koşular yaptırarak futbolcularının pestilini çıkardı. 

Florya'da alarm 

Galatasaray Futbol Şube Sorumlusu Fatih Gökşen, Milli maçlar nedeniyle liglere verilen aradan memnun olmadıklarını açıkladı. Gökşen, "Oyuncularımız dönünce el ele verip aynı havayı yakalamalıyız" dedi. Bu arada perşembe günkü antrenmana UltrAslan Grubu taraftarlarının da çağrılması planlanıyor. 


</TEXT>
</DOC>
