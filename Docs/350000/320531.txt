<DOC>
<DOCNO> 320531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/dunya/axdun02.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt talepleri pazarlığı tıkadı 
</HEADLINE>
<TEXT>


DIŞ HABERLER SERVİSİ 


Irak'ta Şii Birleşik Irak İttifakı'nın başbakan adayı İbrahim El Caferi'nin Erbil'de Kürtlerle 2 gün boyunca yaptığı hükümet kurma pazarlığı, Kürtlerin yeni toprak talebi yüzünden anlaşmazlıkla sonuçlandı. 
Kürt liderler, Kerkük'ün Araplaştırılması sürecinin tersine çevrilmesi, bölgede otonom yönetimin sürmesi ve daha fazla toprak taleplerini masaya sürdüler ve bunlar için anayasal garanti istediler. Kürt otonom bölgesinin Kerkük'ü de içine alacak şekilde genişletilmesini talep eden Kürtler, Caferi'ye Irak'ın İslami bir devlet olmasından duydukları endişeleri de dile getirdi. 
Caferi, KYB lideri Celal Talabani'nin devlet başkanlığına itirazları olmadığını ancak öteki talepler konusunda İttifak'ı bağlayıcı bir söz veremeyeceğini belirtti. Görüşmenin yarım anlaşma ile tamamlandığını kaydeden Caferi, konuyu İttifak yetkililerine götüreceğini söyledi. 
Kürt - Şii görüşmelerinin beklendiği şekilde anlaşmayla sonuçlanmaması üzerine meclisin pazar günü yapılması planlanan ilk toplantısı belirsiz bir tarihe ertelendi. 



</TEXT>
</DOC>
