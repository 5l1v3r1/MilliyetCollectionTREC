<DOC>
<DOCNO> 319397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur53.html </URL>
<DATE> 2005/02/28/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Topbaş "Bakırköy'de çöken inşaatın bir an önce bitirilmesi lazım" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Bakırköy'de çökme olan Bakırköy Ticaret Merkezi inşaatının durdurulmasının söz konusu olmadığını belirterek, ''Böyle bir yapının bir an önce bitirilmesi lazım ki sıkıntı olmasın'' dedi. 
     Topbaş, İstanbul Büyükşehir Belediyesi Sanat ve Meslek Eğitimi Kursları İSMEK Yakuplu Merkezi'nin açılışında, basın mensuplarının çeşitli konulardaki sorularını yanıtladı. 
     Bakırköy Ticaret Merkezi'nin temel kazısı inşaatında meydana gelen çökmeye ilişkin, burada alınan tedbirlerin yeterli olmadığının görüldüğünü ifade eden Topbaş, ''Burada kimin ihmali, neden, nasıl gerçekleştiği konusunda bizim dışımızda savcılık ve diğer kurumlar gerekli müdahale ve soruşturmaları yapıyorlar'' dedi. 
     İnşaat yapılmadan UKOME'den izin alınmadığını da belirten Topbaş, ''Kent merkezlerine yapılan inşaatların trafiği nasıl etkilediğini hep yaşayarak gördük. Bu inşaat teknik olarak ilgili birim tarafından onaylandıktan sonra başlamalıydı. Büyükşehir'e müracaat olmadığı, avan projesi de dosyasında olmadığı ve ilçe belediyesi tarafından da ruhsat verildiği için bir müdahalemiz olamadı'' diye konuştu. 
     Topbaş, tehlikenin devam edip etmediği konusunun teknik bir çalışma olduğunu, çevredeki binaları etkileyecek bir durumun söz konusu olması halinde ona göre tedbirlerin alınacağını belirterek, ''İnşaatın durdurulması söz konusu değil. Ruhsatlı. Böyle bir yapının durması yerine, bir an önce tamamlanması lazım ki sıkıntı olmasın'' dedi. 
     İstanbul'da alt gelir grupları için yapılacak 20 bin 640 konutun, 20-30 yıllık sürelerle 200-300 milyon lira gibi aylık taksitlerle verileceğini belirten Topbaş, vatandaşların çok uzun vadeli kredilerle ev sahibi yapılacağını söyledi. 
     Topbaş, Çavuşbaşı'ndaki yıkıma ilişkin sorular üzerine de, buranın spesifik bir örnek olduğunu, buna benzer havza alanlarında özellikle mutlak koruma alanındaki kaçak yapılara müdahale edeceklerini kaydetti. 
     
</TEXT>
</DOC>
