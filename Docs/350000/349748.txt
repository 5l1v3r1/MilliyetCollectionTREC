<DOC>
<DOCNO> 349748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo30.html </URL>
<DATE> 2005/06/07/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Milli futbolcularda tek hedef galibiyet... 
</HEADLINE>
<TEXT>

     2006 Dünya Kupası Finalleri Avrupa Elemeleri 2. Grup’ta yarın deplasmanda Kazakistan ile karşılaşacak A Milli Futbol Takımı’nın oyuncuları tek hedeflerinin galibiyet olduğunu söyledi. 
     Central Stadı’nda yapılan antrenman öncesinde basın mensuplarının sorularını yanıtlayan futbolculardan Necati, Yunanistan maçında çok iyi oynamalarına rağmen berabere kaldıklarını belirterek, "Ancak Kazakistan maçını mutlaka kazanmalıyız. Kazandığımız takdirde ikincilik şansımız var. Dünya Kupası’na gitmek istiyoruz" dedi. 
     Grupta rakiplerinin de birbirleriyle maçları olduğunu vurgulayan Necati, şöyle konuştu 
     "Bizim 4 maçımız daha var. Rakiplerimizle de oynayacağız. Hiçbir şey kaybetmiş değiliz. Türk insanı ve basın karamsar ama bu karamsarlığı hep birlikte yenmeliyiz. Bize destek versinler bunları aşarız. Yarınki maçı kazanacağız." Tolga ise Yunanistan maçında 2 puan kaybettiklerini hatırlatarak, "O maçta iyi oynadık ama berabere kaldık. Kazakistan maçı önemli. 
     Rakibi küçümsemiyoruz. Futbol ciddi adamların işidir. Karamsar değiliz, Kazakistan’ı yenip, gruptaki iddiamızı sürdüreceğiz ve Türkiye’ye galibiyetle döneceğiz" diye konuştu. 
     Tuncay da Yunanistan maçında iyi oynamalarına rağmen golü bulamadıklarını ifade ederek, "Önemli olan oyundu. Milli takım iyi yolda. Yarın istediğimiz oyunu ve hırsımızı sahaya yansıtıp, istediğimiz sonucu alacağız" dedi. 
     
</TEXT>
</DOC>
