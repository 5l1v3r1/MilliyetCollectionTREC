<DOC>
<DOCNO> 306830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur43.html </URL>
<DATE> 2005/01/15/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
2004 yılı dış basın değerlendirmesi... 
</HEADLINE>
<TEXT>

     Basın-Yayın ve Enformasyon Genel Müdürü ve Anadolu Ajansı Yönetim Kurulu Üyesi Abdurrahman Bilgiç, 2004 yılında yabancı basında Türkiye ile doğrudan ilgili 30 bin 79 haberin yer aldığını belirterek, bu haberlerin konularına göre incelendiğinde, Kıbrıs'ın ilk sırada yer aldığının görüldüğünü bildirdi. 
     Bilgiç, The Marmara Oteli'nde, ''2004 Yılı Dış Basın Değerlendirmesi'' başlığı altında bir toplantı düzenledi. 
     Genel Müdürlüğün Haber Merkezi'ne yurtdışındaki diplomatik misyon, 22 basın müşavirliği, yabancı ajans, radyo dinleme ve internet servisinden 2004 yılında 754 bin 69 haber ulaştığını kaydeden Bilgiç, ''Bu haberlerden 34 bin 645'i doğrudan veya dolaylı olarak Türkiye ile ilgilidir. 2004 yılında Genel Müdürlüğümüz Haber Merkezi'ne Türkiye ile doğrudan ilgili 30 bin 79 adet haber ulaşmıştır'' dedi. 
     Bilgiç, Türkiye'yi doğrudan ilgilendiren 30 bin 79 haber ve yorum içinde Kıbrıs Rum Kesimi basın yayın organlarının 6 bin 834 haberle birinci sırada yer aldığını, bunu 3 bin 369 haberle Fransa ve 2 bin 999 haberle Almanya'nın izlediğini söyledi. 
     
     KONULARA GÖRE DAĞILIM 
     Haberlerin yüzde 68.92'sinin gazete, yüzde 22.44'ünün ajans haberi olduğuna dikkati çeken Bilgiç, ''Bu haberler konularına göre incelendiğinde, Kıbrıs'ın ilk sırada yer aldığı görülmektedir. Bunu, AB ve yurtiçi siyasi gelişmeler takip etmektedir. Kıbrıs konusunda 10 bin 150, AB konusunda 6 bin 484, yurtiçi siyasi gelişmeler konusunda da 2 bin 662 haber yer almaktadır'' diye konuştu. 
     Türkiye ile ilgili haberlerin konulara göre dağılımında Yunanistan ve Kıbrıs Rum basını hariç tutulduğunda AB konusunun ilk sırada yer aldığının görüldüğünü ifade eden Bilgiç, Yunanistan'da Türkiye ile doğrudan ilgili yayınlanan haberlerin bin 200'ünün Kıbrıs, 650'sinin Türk-Yunan ilişkileri, 479'unun da AB konusunu içerdiğinin görüldüğünü söyledi. 
     İngiltere'deki basın yayın organlarında yer alan haberlerin konularına göre dağılımı incelendiğinde ise 683 haberle AB'nin ilk sırada bulunduğunu dile getiren Bilgiç, Kıbrıs konusunun 483 haberle ikinci, yurtiçi siyasi gelişmelerin ise 281 haberle üçüncü sırada yer aldığını bildirdi. 
     Bilgiç, Almanya'ya bakıldığında ise bin 217 haberle AB konusunun birinci, 402 haberle Kıbrıs konusunun ikinci ve 342 haberle yurtiçi siyasi gelişmelerin üçüncü sırada yer aldığını anlattı. 
     Fransa'ya bakıldığında, yine AB konusunun 999 haberle ilk sırada, Kıbrıs'ın 615 haberle ikinci sırada, yurtiçi siyasi gelişmelerin de 367 haberle üçüncü sırada olduğunu dile getiren Bilgiç, ABD'de ise AB konusunun 392 haberle birinci, Kıbrıs konusunun 371 haberle ikinci olduğunu, üçüncü sırada ise 286 haberle Irak konusunun yer aldığını vurguladı. 
     
     İRAN'DA ÇIKAN HABERLER 
     Konuşmasında, İran'daki basın yayın organlarında çıkan Türkiye ile ilgili haberlere de değinen Bilgiç, yurtiçi siyasi gelişmelerin 316 haberle ilk sırada yer aldığının görüldüğünü, bunu 270 haberle Irak konusunun, 259 haberle de Türkiye-İran ilişkileri konusunun izlediğini söyledi. 
     Bilgiç, uluslararası haber ajanslarında yer alan tüm haberlerde Türkiye'nin payına da dikkati çekerek, Reuters haber ajansının geçen yıl ''Word Services'' kategorisinde toplam 252 bin 309 haber geçtiğini, bunlardan 928'inin Türkiye'ye ilişkin olduğunu ifade etti. 
     Diğer bir haber ajansı AFP'nin de toplam 216 bin 589 haberinden 2 bin 569'unun Türkiye ile ilgili olduğunu anlatan Bilgiç, AP'nin toplam 250 bin 4 haberinden 911'inin Türkiye ile ilgili olduğunu kaydetti. 
     Bilgiç, Türkiye'yi en çok işleyen gazetelere bakıldığında ise ilk sırada Elefterotipia gazetesinin yer aldığını belirtti. 
     Abdurrahman Bilgiç, doğrudan Türkiye ile ilgili 30 bin 79 haberin 12 bin 634'ünün imzalı yayınlandığına işaret etti. 
     
     3 YILLIK DEĞERLENDİRME 
     Konuşmasında, 2002, 2003 ve 2004 yıllarında haberlerde en çok yer verilen konulara da değinen Bilgiç, her 3 yılda da Kıbrıs konusunun ilk sırada yer aldığını, 2002 ve 2004'te AB'nin, 2003'te ise Irak konusunun ikinci sırada bulunduğunu kaydederek, bu haberleri her 3 yılda da yurtiçi siyasi gelişmelerin takip ettiğini belirtti. 
     Bilgiç, bu yıllarda Kıbrıs Rum Kesimi ve Yunan basını hariç tutulduğunda ise 2002'de siyasi gelişmelerin, 2003'te Irak'ın, 2004'te ise AB'nin ilk sırada yer aldığını vurguladı. 
     Türkiye ile ilgili 30 bin 79 haberin 11 bin 249'unun mahreçli yayınlandığını anlatan Bilgiç, bu haberlerin 4 bin 995'inin Türkiye çıkışlı yayınlandığını bildirdi. 
     Bilgiç, bu haberlerin içeriğine ilişkin bir değerlendirme yapmadıklarını, ancak 17 Aralık Brüksel Zirvesi öncesi ve sonrasındaki haberlerin değerlendirildiğini ifade ederek, ''14-19 Aralık 2004 tarihleri arasında yer alan 598 haberden 369'u, Türkiye ile ilgili objektif ve olumlu haberlerdir. Bu, Türkiye'nin imajının düzelmesiyle ilgili bir gösterge oluşturabilir'' dedi. 
     Dışişleri Bakanlığı Sözcüsü Namık Tan da dış basın değerlendirmelerinin bundan sonra rutin olarak devam edeceğini söyledi. 
     Türkiye'deki yabancı basının çoğunlukla İstanbul'da bulunduğunu ve bu nedenle sık sık biraraya gelinemediğini kaydeden Tan, bundan sonra Türkiye'de görev yapan yabancı basın mensuplarıyla daha sık biraraya gelerek, onların sorularını yanıtlamak istediklerini kaydetti. 
     Toplantıya, yabancı basın organlarının temsilcileri de katıldı. 
     
</TEXT>
</DOC>
