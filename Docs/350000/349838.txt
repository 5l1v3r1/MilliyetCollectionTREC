<DOC>
<DOCNO> 349838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/siyaset/siy01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef 10 milyar dolar 
</HEADLINE>
<TEXT>


Ukrayna Cumhurbaşkanı Yuşçenko'nun Ankara temaslarında, 2010'a kadar ticaret hacminin 3 milyardan 10 milyar dolara çıkarılması konusunda prensip kararı alındı 

BARKIN ŞIK Ankara 


Ankara'da temaslarda bulunan Ukrayna Cumhurbaşkanı Viktor Yuşçenko, dün Cumhurbaşkanı Ahmet Necdet Sezer'le görüştü. Görüşmenin ardından iki ülke arasında, "Enerji İşbirliği", "Demiryolu Taşımacılığı İşbirliği", "Bilimsel ve Teknolojik İşbirliği", "Kişilerin Geri Kabulü" ve "Nükleer Düzenlemeler Teknik İşbirliği" anlaşmaları ile "Suça Karşı İşbirliği Anlaşmasının Birinci Maddesinin Uygulanmasına Dair Ek Protokol" imzalandı. 

Kadın ticareti 
Kadın ticaretiyle mücadele ve balıkçıların sınır ihlallerinin önlenmesi konusunda anlaşılan görüşmelerde, uzay alanındaki işbirliği, gemi - uçak yapımı konuları da ele alındı. Taraflar, serbest ticaret antlaşmasına gidilmesini de görüştü. İmza töreninden sonra, ikili ticaretin geçen yıl yüzde 70 oranında artarak 3 milyar dolara ulaştığını söyleyen Sezer, Türkiye'nin Ukrayna'nın Avrupa - Atlantik kurumlarıyla bütünleşmesini güçlü bir biçimde desteklemekte olduğunu vurguladı. "İki ülke arasındaki ticaret hacminin 2010'a kadar 10 milyar dolara ulaşmasını hedeflemekteyiz" diyen Yuşçenko da, 2005 ve 2006 için hazırlanacak eylem planlarında başta enerji konusunun ele alınacağını, petrol, gaz ve elektrik dahil enerji kaynaklarının taşınması ve satışı gibi konuların değerlendirileceğini kaydetti. 

Arınç'tan protokol hatası 

SERDAR ÖZSOY 

Cumhurbaşkanı Sezer'in, Yuşçenko onuruna verdiği yemekte, TBMM Başkanı Arınç, şampanya dolu bardağı kaldırarak Yuşçenko'nun eşi Katerina ile kadeh tokuşturdu. Arınç, kadehini ağzına götürmedi. Yemekte protokol hatası da yapan Arınç, cumhurbaşkanlarının şampanyalarını yudumlamalarını beklemeden yerine oturdu. 

Uzakdoğu'ya doktor ertelemesi 

BELİNDE disk kayması rahatsızlığı bulunan ve tedavisi devam eden Cumhurbaşkanı Sezer, doktorlarının izin vermemesi üzerine 10 Haziran'da başlayacağı 6 günlük Pakistan, Çin Halk Cumhuriyeti ve Afganistan'ı kapsayan Uzakdoğu gezisini erteledi. Sezer'in, hafta sonu rahatsızlandığı ve Hacettepe Tıp Fakültesi'nde yapılan muayenenin ardından MR çektirdiği öğrenildi. Doktorların da sonuçlar üzerine uzun sürecek yolculuğun sakıncalı olacağına işaret ederek, Sezer'e geziyi ertelemesini tavsiye ettikleri öğrenildi. 


</TEXT>
</DOC>
