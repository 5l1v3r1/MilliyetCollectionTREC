<DOC>
<DOCNO> 324034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko36.html </URL>
<DATE> 2005/03/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
New York Borsası'nın açılışını Unakıtan yaptı... 
</HEADLINE>
<TEXT>

     Türk ekonomisindeki son gelişmeler ve özelleştirme faaliyetleri ile ilgili görüşmelerde bulunmak üzere New York'ta bulunan Maliye Bakanı Kemal Unakıtan, New York Borsası'nın açılış gongunu çaldı. 
     New York Borsası Başkanı Robert Britz ile birlikte New York Borsası'nın açılış gongunu çalan Bakan Unakıtan'a, Britz'in yanı sıra Borsa Başkan Yardımcısı Noreen Culhane de eşlik etti. 
     Açılışta Türkiye'nin New York Başkonsolosu Ömer Önhon, Türkiye'nin BM Daimi Temsilciliği'nde görevli Maliye Bakanlığı Danışmanı Cihan Terzi ve Bakan Unakıtan'ın kızı Fatma Unakıtan da hazır bulundu. 
     Daha sonra Britz ile birlikte New York Borsası işlem salonunu gezen Bakan Unakıtan, yapılan işlemlerle alakalı yetkililerden bilgi aldı. 
     
     BORSA DÜŞTÜ... 

     Açılış gongunu Maliye Bakanı Kemal Unakıtan'ın çaldığı borsada, ilk dakikalar içinde 23.73 puan yüzde 0.22 gerileyen Dow Jones sanayi endeksi 10,721.37 puana, 6.24 puan yüzde 0.31 gerileyen Nasdaq teknoloji endeksi ise 2,028.74 puana indi. 
     ABD'de 2004 yılı ticaret açığının 666 milyar dolar ile tüm zamanların en yüksek seviyesine ulaştığının açıklanması, borsanın gerilemesinde etkili oldu. 
     
     GM'NİN AÇIKLAMASI DA ETKİLEDİ 

     Amerika'nın en büyük otomobil üreticisi General Motors, Kuzey Amerika'daki satış ve üretim hacminin düştüğünü belirterek ilk çeyrekte zarar beklediğini açıkladı. 
     GM'nin bu açıklaması hisse senedi piyasasını ve kurumsal tahviller piyasasını olumsuz etkiledi. Bir süredir satış baskısı altında kalan ABD hazine tahvillerinin fiyatlarında ise rahatlama oldu. 
     Uzmanlar, Avrupa Merkez Bankası'nın bu yıl içinde faiz oranlarını artırabileceği spekülasyonlarının etkisiyle bazı yatırımcıların Euro bölgesi tahvillerinden çıkarak ABD hazine tahvillerine yöneldiklerini belirtiyorlar. 

     
</TEXT>
</DOC>
