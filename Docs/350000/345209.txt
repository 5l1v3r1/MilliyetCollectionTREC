<DOC>
<DOCNO> 345209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/magazin/amag.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avşar senaryo TMSF para istiyor 
</HEADLINE>
<TEXT>


TMSF'ye geçen, Türk Filmi A.Ş.'den '2 yılda, 2 film' için 300 bin dolar alan Avşar, süre dolunca başka projelere daldı. Ancak TMSF, peşini bırakmadı 

ALİ'CE ALİ EYÜBOĞLU 

Hülya Avşar'ın bitti sandığı sözleşme, başına dert oldu. Avşar'ın, Tasarruf Mevduatı Sigorta Fonu TMSF yöneticileriyle şu günlerde anlaşmanın yollarını aradığı olay şu Avşar, 2002'de Türk Filmi A.Ş. ile 2 yılda 2 film sözleşmesi yaptı. Uzan Grubu ile Erol Köse ortaklığında kurulan şirket, Avşar'a, 2 filmden alacağı parayı da peşin ödedi. Ancak 2 yıl içinde Avşar, bir film bile yapmadı. 
Avşar, avukatı Osman Hacıbekiroğlu'nun, "1 Haziran 2004 tarihi itibariyle sözleşme sona ermiştir" yorumundan sonra, 2 yıl film çevirememenin acısını setten sete koşturarak çıkardı. Önce Ali Özgentürk'ün "Kalbin Zamanı" filminde, ardından da Ferdi Eğilmez'in "Hababam Sınıfı Askerde" ile Kutluğ Ataman'ın "2 Genç Kız" filmlerinde rol aldı. Avşar, bu filmlerden sadece birinin gişe yapmasının moral bozukluğunu, senaryosunu Birol Güven'in yazdığı "Kadın İsterse"nin reyting başarısıyla unutttu. 

'Paranın vergisini bile ödedim' 
Ancak TMSF şunu fark etti ki, "Avşar'ın Türk Filmi'yle sözleşmesi sürüyor. Çünkü sözleşmede, 'Sözleşme, taraflar edimleri yerine getirince sona erer' maddesi var." Bunun üzerine TMSF yöneticileri, sözleşmeyi canlandırmak için Avşar'la diyaloğa girdi. TMSF'nin oynamadığı 2 film için aldığı 300 bin doları istediği Avşar, şu gerekçelerle talebi reddetti 
"Beni 2 yıl bekletip sözleşmenin bitmesine 5 gün kala ihtarname çektiler. 'Ben hazırım, buyrun' dedim, yine olmadı. Şimdi gelir vergisini bile ödediğim 300 bin doları iade etmem mümkün değil. Beni 2 yıl boşuna beklettiği için Türk Filmi'ne tazminat davası açsam kazanırım. Buna rağmen getirin sözleşmemize uygun senaryoyu oynayayım." 

Avşar'ın kozu Kadın İsterse 
300 bin doları kurtarmak için birkaç milyon dolar harcamayı göze alamayan TSMF yetkilileri, yönettikleri kanalın en yüksek reytingli dizisi "Kadın İsterse"nin yıldızını da küstürmemenin derdinde. 
O yüzden olsa gerek TMSF yetkilileri, Avşar'a, Kral TV Müzik Ödülleri Gecesi'nde sunuculuk yaptırıp karşılığında da 10 bin doları peşin ödedi. Avşar'ın o geceki partneri Tamer Karadağlı ise 5 bin YTL aldı. "Kadın İsterse", 12 Haziran'a kadar Star TV'de. Görünen o ki, dizi sonbaharda Star'da değil de başka bir kanalda başlarsa TMSF ile Avşar arasındaki borç-alacak pazarlığı yeni bir boyut kazanacak. 


</TEXT>
</DOC>
