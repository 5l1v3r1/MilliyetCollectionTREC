<DOC>
<DOCNO> 343681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy17.html </URL>
<DATE> 2005/05/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çelik Norveç'teki toplantının 19 Mayıs'a denk düşmesi tesadüf 
</HEADLINE>
<TEXT>

     Milli Eğitim Bakanı Hüseyin Çelik, Bolonya Deklarasyonu süreciyle ilgili Norveç’te yapılacak toplantının 19 Mayıs Atatürk’ü Anma ve Gençlik ve Spor Bayramı’na denk gelmesinin 
     bir tesadüf olduğunu belirterek, "Bazı art niyetli kişiler maalesef benim yurt dışına gidişimi çok farklı noktalara çekmektedir. Bunu hüsnüniyetle asla bağdaştırmıyorum" dedi. Bakan Çelik, Bergen şehrinde yapılacak Bolonya Deklarasyonu süreciyle ilgili toplantıya katılmak üzere Norveç’e gitti. Çelik, hareketinden önce Atatürk Havalimanı VIP Salonu’nda yaptığı açıklamada, toplantıya YÖK Başkanvekili Prof. Dr. Aybar Ertepınar ve eski İTÜ Rektörü Prof. Dr. Gülsün Sağlamer’in de katılacağını kaydetti. Bolonya Deklarasyonu’nun, Avrupa’da bir yüksek öğretim alanı oluşturmayı hedefleyen bir proje olduğunu anlatan Çelik, Türkiye’nin taraf olduğu bu toplantının, yüksek öğretim ve gençlik açısından son derece önemli olduğunu söyledi. Toplantıda, 2003 yılında Berlin’de yapılan toplantıdan bu yana ülkelerin performanslarının değerlendirileceğini belirten Çelik, şunları kaydetti "Biz de ülkemizde olup bitenlerle ilgili bilgi vereceğiz. Avrupa sistemine entegrasyon sürecinde neler yaptığımız, neler yapmayı hedeflediğimiz konularını Avrupalı meslektaşlarımızla paylaşacağız. Bu toplantının 19 Mayıs’a denk düşmesi, bir tesadüf olmuştur. Toplantının gündemini ve tarihini belirlemek bizim elimizde değildir. Çok önemli bir toplantı olduğu için buraya mutlaka katılmak gerekmektedir. 19 Mayıs Atatürk’ü Anma ve Gençlik ve Spor Bayramı etkinliklerinin sadece stadyumdaki bölümüne ben katılmayacağım. Daha önce bir hafta olarak kutlanan etkinlikler, 3 haftaya yayılmıştır. Çok daha anlamlı bir içerik kazandırılmıştır. Ama bazı art niyetli kişiler, maalesef benim yurt dışına gidişimi çok farklı noktalara çekmektedirler. Bunu hüsnüniyetle asla bağdaştırmıyorum. Kesinlikle art niyetle, peşin hükümlülükle yorumlayabilirim. Kaldı ki, benim olmadığım bu süre içerisinde 19 Mayıs etkinliklerinde bana Devlet Bakanı ve Başbakan Yardımcısı Mehmet Ali Şahin vekalet edecek. Ülkemiz adına son derece hayati olan, bakanlar düzeyinde yapılan, bir bürokratla temsil edilmemizin mümkün olmadığı bu toplantıda bulunmam gerekiyor. Ülke adına, yüksek öğretimimiz adına, eğitim sistemimiz adına benim bulunmam gerekiyor." 
     
     "GEREKLİ YASAL HAKKIMI KULLANACAĞIM" 
     19 Mayıs Atatürk’ü Anma ve Gençlik ve Spor Bayramı’nı kutlama 
     şekliyle ilgili yaptığı açıklamada ortaya koyduğu detaylarda, kesinlikle "daha önce 3. dünya ülkelerindeki gibi kutlanan" şeklinde bir ifade kullanmadığını bildiren Çelik, şöyle devam etti 
     "Bugünkü gazetede bu mesele, muhalefet milletvekilinin ağzından bu şekilde ifade edilmiş. Bununla ilgili gerekli yasal hakkımı kullanacağım. Bu, benim söylemediğim bir ifadeyi bana izafe etme anlamına gelir. Bunu da ayıplıyorum. Biz aksine, milli bayramlarımızın bütün topluma mal edilmesi, bütün toplum tarafından hissedilmesi, gençliğimizin bu meselenin daha çok bilincinde olması için gayret gösteriyoruz. Daha önce yapılmış olmak için yapılan etkinlikler çok daha anlamlı bir hale getirildiği halde bunun böyle değerlendirilmiş olmasını kesinlikle art niyetle ve peşin hükümlülükle değerlendirebilirim." 
     
     LİSELERDEKİ DEVAMSIZLIK 
     Basın mensuplarının, liselerin son sınıflarında yaşanan devamsızlık olaylarına ilişkin sorusunu da yanıtlayan Çelik, "ÖSS’nin nasıl olması, nasıl olmaması gerektiği konusunda yetkili olan merci, Milli Eğitim Bakanlığı değildir. ÖSYM buna karar verir. ÖSYM de YÖK’ün bir alt birimidir" dedi. 
     Bu olayın bir sonuç olduğunu ve bunu doğuran sebepler ortadan kalkmadıkça bu olayların yaşanacağını belirten Çelik, şöyle devam etti 
     "Biz bunun bir kararla düzeltilebileceğine inanıyoruz. YÖK, 1998 yılında bir karar aldı ve iş bu hale geldi. Yine bir kararla bunu düzeltebilir. Bu kararı YÖK almadığı için, biz bunu geçen sene bir yasayla düzeltmeye çalıştık. Yasayı gönderdik, Cumhurbaşkanımız iade etti. Şu anda TBMM’de bekliyor. 
     Biz meselenin farklı taraflara çekilmesi, bir gerginlik vesilesi yapılmasından sonra meseleyi kamuoyunun takdirine bıraktık. Şu anda artık kamuoyu bu problemin nereden kaynaklandığını, kimden kaynaklandığını, ne yapılması halinde bu meselenin çözüleceğini biliyor. Bir uzlaşma zemini sağlandığı zaman ilgili kurumların bir araya gelerek bu meseleyi çözeceklerine inanıyorum." 
     
</TEXT>
</DOC>
