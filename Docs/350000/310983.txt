<DOC>
<DOCNO> 310983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko17.html </URL>
<DATE> 2005/01/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Vadeli İşlem ve Opsiyon Borsası açılıyor... 
</HEADLINE>
<TEXT>

     Vadeli İşlem ve Opsiyon Borsası VOB A.Ş. Genel Müdürü Hamdi Bağcı, 4 Şubat Cuma günü faaliyete geçecek borsa ile finansal piyasalarda yeni bir dönemin açılacağını söyledi. 
     Genel Müdür Bağcı, VOB ile finansal piyasalarda önemli bir boşluğun dolacağını kaydetti. Emtia alanında pamuk ve buğdayın, finans alanında da döviz kuru, faiz oranları ve hisse senedi endeksinin işlem göreceği borsada işlem hacimlerinin ilk etapta çok yüksek olmasını beklemediklerini kaydeden Bağcı, eğitim ve tanıtım sürecini çok kısa sürede aşmayı planladıklarını dile getirdi. 
     Borsanın, ülkenin ekonomik koşullarına bağlı kalmak kaydıyla 2-3 yıl gibi bir sürede ''spot piyasaların işlem hacminin üzerine çıkabileceğini'' dile getiren Bağcı, şunları kaydetti 
     ''Vadeli İşlem ve Opsiyon Borsası, faiz, döviz ve mal fiyatlarındaki dalgalanmalardan kaynaklanan belirsizliği ortadan kaldırarak, işletmelere sadece kendi işlerine odaklanma imkanı sunacak. 4 Şubat'ta finansal piyasalarda yeni bir dönem açılacak. Yeni dönemde risk yönetimi daha etkin yapılabilecek. Getireceği güven ortamıyla yatırımların önünü açacak. 
     Aynı zamanda politika yapıcılara da gelecekte oluşacak fiyatlara ilişkin bir erken uyarı sistemi niteliği taşıyacak. Müdahale edilmesi gerekiyorsa bunun planlamasını yapılabilecek. Bu sayede VOB'un istikrara sağladığı katkı, yabancı yatırımcıların ekonomiye girişini hızlandıracak.'' 
     
     YENİ ÜRÜNLER 
     VOB ile ithalatçı ve ihracatçının döviz kuru risklerinin ortadan kalkacağını, üreticinin ileriye yönelik fiyatları görebilmesiyle tarımsal üretimin de verimli hale geleceğini kaydeden Bağcı, borsada en fazla işlemin sırasıyla faiz oranı, hisse senedi endeksi, döviz kuru ve emtiaya dayalı vadeli işlemler sözleşmelerinde gerçekleşmesini beklediklerini ifade etti. 
     Borsada sunulan ürünlerin ''işletmeleri sigorta etme'' özelliğinin yanında iyi bir yatırım aracı da olacağını kaydeden Bağcı, VOB'un diğer yatırım araçlarına göre daha düşük ilk maliyetle yatırım, daha fazla alternatif imkanı sunduğunu kaydetti. 
     Bağcı, pamuk ve buğdayın yanında canlı hayvan, fındık ve ayçiçeğini de borsaya kota etmek için incelemelerin sürdüğünü ifade etti. 
     Borsa için 32 aracı kurum ve bankaya yetki belgesi verildiğini, yeni başvurularla bu sayının 50'lere çıkacağını dile getiren Bağcı, ''Yetki belgesi başvuruları borsaya ilgi olduğunu gösteriyor. Borsayı tanıtmak için Anadolu'nun çeşitli kentlerinde toplantılar yaptık. Bu toplantılardan da olumlu tepkilerle döndük. Tüm göstergeler yatırımcı ilgisinin yüksek olduğunu gösteriyor'' diye konuştu. 
     Vadeli İşlem borsasının kurulmasında geç kalındığı yönündeki görüşlere katılmadığını kaydeden Bağcı, borsanın finansal kurumlarda ''hastalık'' olması halinde işlevini yerine getiremeyerek zarar verebileceğine dikkat çekti. ''VOB, 20 yıl önce kurulsaydı, zarar getirebilirdi'' diye konuşan Bağcı, ''Tüm hastalıklarından temizlenen finansal sistem ve ekonomide gelinen ortam, VOB'un çalışması için uygun bir dönem yarattı'' dedi. 
     Bağcı, VOB ile Türk finansal sisteminin de ihracata başlayacağını, pamuk ve buğdayda büyük üretici ülkelerdeki yatırımcıların, hedef kitleleri arasında yer aldığını belirtti. 
     
     İZMİR FİNANS MERKEZİ OLACAK 
     Vadeli İşlem ve Opsiyon Borsası'nın İzmir ekonomisine de ciddi katkılarda bulunacağını dile getiren Bağcı, doğrudan ve dolaylı katkının yanında, İzmir'in artık bir finans merkezi olarak görülmeye başlanacağını söyledi. 
     Bu özelliğiyle profesyonel yatırımcıların dikkatinin İzmir'e çekileceğini ifade eden Bağcı, sözlerini şöyle sürdürdü 
     ''Şehrin yatırımcı çekme aşamasında yaşadığı tanıtım sıkıntısının giderilmesinde borsanın çok büyük katkısı olacak. Vadeli İşlem ve Opsiyon Borsası konusunda eğitim kurumlarının tümü de bölgeye çekilmiş olacak. Bu alanda İzmir merkez olacak. 
     VOB, İstanbul'un bir alternatifi değil tamamlayıcısıdır. Elektronik bir borsa olan VOB'un coğrafi olarak nerede yer alacağı önemli değildir. Yatırımcıların işlem yapmak için İzmir'e gelmesine gerek yok. İstanbul'un yüküne yeni bir yük eklenmemesi anlamında VOB'un burada olması yararlı bir girişimdir.'' 
     
     TARİHÇE 
     1995 yılında İzmir Ticaret Borsası tarafından başlatılan çalışmalar çerçevesinde, Vadeli İşlemler Eğitim şirketi kuruldu. 1999 yılında 2499 sayılı Sermaye Piyasası Kanunu'nun 40. maddesinde 4487 sayılı Kanunla değişiklik yapılarak vadeli işlem ve opsiyon borsası kurulabilmesi için gerekli yasal altyapı oluşturuldu. 
     Söz konusu madde uyarınca çıkarılan Vadeli İşlem ve Opsiyon Borsaları'nın Kuruluş ve Çalışma Esasları Hakkında Yönetmelik, 23 Şubat 2001'de yürürlüğe girdi. 19 Ekim 2001'de ise Bakanlar Kurulu Kararı ile Vadeli İşlem ve Opsiyon Borsası A.Ş. VOB unvanı altında bir vadeli işlem borsası kurulması kararlaştırıldı. 
     10 Mart 2004'te SPK'dan faaliyet iznini alan VOB'un açılışını, 4 Şubat'ta Başbakan Recep Tayyip Erdoğan yapacak. 
     
</TEXT>
</DOC>
