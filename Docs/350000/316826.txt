<DOC>
<DOCNO> 316826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/ekonomi/eko06.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk gemileri kara listeden çıkıyor' 
</HEADLINE>
<TEXT>


SERKAN ARMAN 

Deniz Ticaret Odası DTO Meclis Başkanı Erol Yücel, Türkiye'nin denizcilikte 2003'ten beri içinde bulunduğu Avrupa Birliği AB 'kara listesi'nden bu yıl sonunda çıkacağını söyledi. Yücel, "Öyle bir noktaya geldik ki, ilk açıklamada Türk bayrağının kara listeden çıkarıldığını göreceğiz. Bunun da aralık ayı sonunda olmasını bekliyoruz" dedi. AB'nin 2003 yılında ülkeleri bayraklarına göre beyaz, gri ve kara olmak üzere üç listede grupladığını belirten Yücel, "Kara liste de kendi içerisinde 4 gruba ayrıldı. Türk bayrağı da kara listenin dördüncü, yani en riskli bölümüne konuldu" dedi. Kara listenin en risklileri arasında Türkiye'nin yanı sıra Suriye, Kuzey Kore, Kamboçya, Libya ve Arnavutluk gibi ülkeler de bulunuyor. 

'Zihindeki listeden çıktık' 
Kara listede bulunan ülkelerin herhangi bir gemisi bir yıl içerisinde iki defa AB limanlarında denetime takılırsa, bu gemi bir daha AB limanlarına yük taşıyamıyor. Türkiye'nin kara listeden resmen çıkmasa da artık 'zihinlerdeki kara listede' bulunmadığını belirten Yücel, şöyle devam etti 
"AB, Türkiye'nin denizcilik konusunda 'elini uzattığını' görünce çok sıkı denetimler ortadan kalktı. Şu anda normal denetimler yapılıyor. Denetime takılan gemiler olabilir ama oran o kadar düştü ki, ilk açıklamada Türkiye'nin kara listeden çıktığını göreceğiz." 


</TEXT>
</DOC>
