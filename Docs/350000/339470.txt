<DOC>
<DOCNO> 339470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun07.html </URL>
<DATE> 2005/05/04/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Amerikalıların Irak savaşına desteği azaldı 
</HEADLINE>
<TEXT>

     CNN televizyonu, USA Today gazetesi ve Gallup araştırma şirketi tarafından ABD’de ulusal çapta yapılan bir kamuoyu araştırması, Amerikalıların yüzde 57’sinin Irak’ta savaşa girmeye değmediğine inandığını ortaya koydu. Araştırma, Amerikalıların yüzde 41’inin ise tersini düşündüğünü gösterdi. 
     Şubatta yapılan benzer bir araştırmada ise Irak’ta savaşa girmeye değmediğine inananların oranının yüzde 48 olduğuna işaret edilerek, Amerikalıların savaşa desteğinin azaldığı belirtildi. 
     Son araştırmada Irak savaşı nedeniyle ödenecek bedele değmeyeceği görüşünde olanların oranının, savaş başladıktan hemen sonra yapılan araştırmalara göre üç kat arttığı ifade edildi. 
     Irak’taki gidişatın ABD açısından nasıl olduğuna ilişkin bir soruya ise araştırmaya katılanların yüzde 56’sının "kötü" ya da "çok kötü" cevabını verdikleri belirtildi. Bu oranın Mart ayında yüzde 45 olduğuna dikkat çekildi. Irak’taki gidişatın ABD için "iyi" ya da "çok iyi" olduğunu düşünenlerin oranı ise yüzde 52’den 42’ye geriledi. 
     ABD’nin Irak’a asker göndermesinin hata olduğuna inananların oranının yüzde 49 olduğunu ortaya koyan araştırmaya göre, bu kararın hata olmadığına inananların oranı yüzde 48. 
     Irak’ta 30 Ocak’ta düzenlenen seçimlerden sonra yapılan bir kamuoyu araştırmasında ise Amerikalıların yüzde 55’inin Irak’a asker göndermenin hata olmadığına inandığı belirlenmişti. 
     Amerikan ordusu verilerine göre, Irak’ta bugüne kadar 1587 Amerikan askeri öldürüldü. 
     
</TEXT>
</DOC>
