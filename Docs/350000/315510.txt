<DOC>
<DOCNO> 315510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur16.html </URL>
<DATE> 2005/02/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çarptıkları yayaya yardım ederken yaralandılar 
</HEADLINE>
<TEXT>

     Bolu'da midibüsle çarptıkları kişiyi yol kenarına taşıyan sürücü ile arkadaşı, başka bir aracın kendilerine çarpması sonucu yaralandı. Midibüsün çarptığı yaya da olay yerinde öldü. 
     AA muhabirinin aldığı bilgiye göre, D-100 Karayolu'nda İbrahim Konuk'un kullandığı 14 DA 616 plakalı midibüs, yolun karşısında geçmeye çalışan Mustafa Kemal Tunuslu'ya 69 çarptı. 
     Kazada ağır yaralanan Tunuslu'ya yardım etmek için araçtan inen sürücü İbrahim Konuk ve arkadaşı Ümit Yaman, bir başka aracın çarpması sonucu yaralandı. 
     İlk kazada midibüsün çarptığı Mustafa Kemal Tunuslu, olay yerinde yaşamını yitirdi. Konuk ve Yaman, kaldırıldıkları İzzet Baysal Devlet Hastanesi'nde tedavi altına alındı. 
     Konuk, AA muhabirine, çarptıkları kişiye yardım etmek için araçlarından indiklerini belirterek, ''Biz yayayı daha güvenli olsun diye yol kenarına taşımaya çalışırken, başka bir araç hızla bize çarparak kaçtı'' dedi. 
     Konuk ve Yaman'a çarpan aracın plakasının 78 ile başladığının belirlendiği, polisin söz konusu aracı bulmak için çalışma başlattığı bildirildi. 
     
</TEXT>
</DOC>
