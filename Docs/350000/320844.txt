<DOC>
<DOCNO> 320844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur56.html </URL>
<DATE> 2005/03/04/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Özel Kuvvetler'deki yolsuzluk davasına devam edildi... 
</HEADLINE>
<TEXT>

     Gölbaşı'ndaki Özel Kuvvetler Komutanlığı ÖKK inşaatında yolsuzluk yapıldığı iddiasıyla haklarında dava açılan 39 sanığın yargılanmasına devam edildi. 
     Genelkurmay Askeri Mahkemesi'nde görülen davanın bugünkü duruşmasına, Sincan F tipi cezaevinde tutuklu sanık müteahhit Ali Osman Özmen, rahatsızlığı nedeniyle getirilmedi. Duruşmaya, 28 tutuksuz sanık ve sanıkların avukatları katıldılar. 
     Milli Savunma Bakanlığı İnşaat Emlak Daire Başkanlığı'nda bir dönem keşif subayı olarak görev yapan ve fiyat analizleriyle ilgili olarak görevi kötüye kullandığı ve rüşvet aldığı iddiasıyla yargılanan yarbay Seracettin Kefeli, suçlamaları kabul etmedi. ÖKK inşaatında kullanılan alüminyum doğramaların fiyatının yüksek olmasının, kaliteli ve ithal olmasından kaynaklandığını öne süren Kefeli, çalışmaların her aşamasından üst makamların bilgisi olduğunu ve denetim altında çalıştıklarını söyledi. 
     İnşaatta kullanılan alüminyum doğramanın dış etkenlere karşı dayanıklı olduğunu, işçilik, işçilik süresi ve yapılacak diğer işlemlerin maliyeti artırabileceğini savunan Kefeli, ''Bu konularda en tecrübeli kişi bendim. Bilgili olmak suç mu '' dedi. 
     Kefeli, rüşvet suçlamasını da kabul etmedi ve beraatini talep etti. 
     
     İKİ İNŞAATTA 5 KAT FARK 
     Kefeli'nin savunmasının ardından görüşlerini açıklayan Askeri Savcı Binbaşı Zekeriya Duran, alüminyum doğramaların özel köprülü ve ''3.2 milimetre et kalınlığı'' tanımıyla analiz edildiğini ve ihale şartı haline getirilmiş olduğunu belirtti. 
     Alüminyum doğramanın et kalınlığının, malzemeye özel nitelik kazandırmayacağını anlatan Duran, malzemenin dayanıklılığının zaten gerekli olduğunu kaydetti. Duran, Aksaz Deniz Üs Komutanlığı inşaatı için, 1997 yılında, alüminyum doğramanın kilogramına 978 bin lira, aynı yıl ÖKK inşaatında aynı malzeme için ise 4 milyon 914 bin lira ödendiğine dikkati çekti. 
     Emekli sivil inşaat mühendisi Bilgin Yılmazkuday da savunmasında, kendisine yönelik suçlamaları reddetti. 
     İhale süreciyle ilgili işleyişi anlatan Yılmazkuday, müteahhit tarafından çıkarılan imalatlara onay vermesinde herhangi bir usulsüzlük bulunmadığını ileri sürdü. 
     Askeri Savcı Duran da suni granit imalatının, yabancı bir firmanın seçilmesine rağmen, Özmen'in yan kuruluşu AYF firmasına yaptırıldığını ve sahte proforma faturalara binaen ödeme yapıldığını söyledi. İnşaatın 1998 yılındaki 3. aşama ihalesinde suni granitlerin birim fiyatının işçilik, malzeme ve kar dahil 20 milyon lira olarak belirlendiğine işaret eden Duran, ancak iki ayrı boyuttaki suni granit için 42 milyon ve 72 milyon lira ödendiğini kaydetti. 
     
     ''KOMUTANLAR AZARLIYORDU'' 
     İnşaatın kontrol mühendisi Yüzbaşı Türker Cinci de görevini kötüye kullandığı iddialarını reddetti. 
     Cinci, görev yaptığı dönemde tek başına çalıştığını ve görevini eksiksiz yerine getirmesinin mümkün olmadığını ifade etti. Özel Kuvvetler personelinin kışlaya 2002 yılında yerleştiğini anlatan Cinci, buranın teknik konularıyla ilgili tüm organizasyonun kendisine verildiğini söyledi. Birliklerin buradan memnun olmadıklarını ve komutanların kendisini sürekli azarladığını iddia eden Cinci, işlerin yürümesi için personel takviyesi talebi içeren dilekçe verdiğini, dilekçeyi geri çekmesini isteyen amiri albay Abdullah Üner'in daha sonra sicilini düşürdüğünü ifade etti. 
     Cinci, mahkeme heyetinin sorusu üzerine, ÖKK inşaatında 4 bloktan oluşan ve yaklaşık 600 metrekarelik nizamiyenin, atış poligonlarının ve arıtma tesisinin en son bitirilen bölümler olduğunu belirtti. Arıtma tesisinin çalışmadığını, yeraltındaki atış poligonlarının su akıttığını anlattı. 
     Nizamiyenin, diğer birimlerden farklı olarak yerli malzemelerle yapıldığını ve birliğin beğenmediğini ifade eden Cinci, yazışmalar sonucunda yapının, şartnameye uygun olduğunun bildirildiğini ve bu şekilde kullanıldığını kaydetti. 
     Daha sonra emekli albay Recep Yılmaz'ın avukatı Ali Fahir Kayacan söz alarak, inşaatın üzerinden 4 yıl geçmesine rağmen kesin hesapların hala çıkarılmadığını ve bu durumun yargılamayı geciktireceğini savunarak, sorumluluğu olan kişiler hakkında suç duyurusunda bulunulmasını talep etti. 
     Mahkeme heyeti, suç duyurusu talebini yerinde bulmadı ve bu yönde ilgili birimlere müzekkere yazılmasına karar verdi. Diğer eksikliklerin giderilmesine karar veren heyet, duruşmayı 14 Mart 2005 tarihine erteledi. 
     İddianamede, 39 sanık hakkında, 1.5 yıl ile 45 yıl arasında değişen ağır hapis cezaları talep ediliyor. 
     
</TEXT>
</DOC>
