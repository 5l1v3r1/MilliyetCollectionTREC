<DOC>
<DOCNO> 332173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko03.html </URL>
<DATE> 2005/04/11/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Merkez Bankası faizleri indirdi 
</HEADLINE>
<TEXT>

     Merkez bankası, kısa vadeli faiz oranlarını yarım puan indirerek yüzde 15 seviyesine çekti. 
     Merkez bankası, bünyesindeki Bankalararası Para Piyasası ile İstanbul Menkul Kıymetler Borsası Repo-Ters Repo Pazarı'nda uygulamakta olduğu kısa vadeli faiz oranlarında, bugünden geçerli 0.50 puan indirime gitti. 
     Bu çerçevede gecelik borçlanma faiz oranı yüzde 15.50'den yüzde 15'e, borç verme faiz oranı ise yüzde 19.50'den yüzde 19'a çekildi. 
     Cuma günü yapılan Para Politikası Kurulu toplantısının ardından, Merkez Bankası'ndan yapılan açıklamaya göre, 1 haftalık borçlanma faiz oranı da yüzde 15,50'den yüzde 15'e düşürüldü. 
     Geç likidite penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan Merkez Bankası'nın borç verme faiz oranı yüzde 23,50'den yüzde 23'e düşürülürken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde. piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları yüzde 17,50'den yüzde 17'ye düşürüldü. 
     Açıklamada, faiz indirimi kararının gerekçesini açıklayan ''Enflasyon ve Görünüm'' başlıklı raporun, 8 Nisan 2005 tarihli Para Politikası Kurulu toplantısında yapılan değerlendirmeleri de göz önüne alacak şekilde, iki iş günü içinde yayımlanacağı belirtildi. 
     
</TEXT>
</DOC>
