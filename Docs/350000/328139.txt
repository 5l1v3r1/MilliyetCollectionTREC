<DOC>
<DOCNO> 328139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko25.html </URL>
<DATE> 2005/03/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
'Sonera'nın teklifi Yapı Kredi'nin sahip olduğu hisseleri kapsıyor' 
</HEADLINE>
<TEXT>

     Çukurova Holding, Sonera Holding'in Turkcell Holding hisselerinin alımı için yaptığı teklifin, Yapı ve Kredi Bankası'nın sahip olduğu hisseleri de kapsadığını bildirdi. 
     Sermaye Piyasası Kurulu SPK , Çukurova Holding'den Sonera Holding'in yaptığı teklifle ilgili açıklama istedi. 
     SPK Başkan Yardımcısı Sinan Alp, konuyla ilgili olarak Çukurova'ya gönderdiği yazıda, Çukurova Grubu'nun doğrudan veya dolaylı olarak sahip olduğu Turkcell Holding'in sermayesinin yaklaşık yüzde 52'sini oluşturan hisselerin tamamının, 3 milyar 103.8 milyon dolar bedelle Sonera Holding tarafından satın alınmasına ilişkin yapılan teklifin kabul edildiğini anımsattı. 
     Sonera'nın yaptığı teklifin Çukurova'nın Turkcell Holding'de doğrudan ve dolaylı olarak sahip olduğu hisselerle ilgili olduğunun açıklandığını hatırlatan Alp, Yapı Kredi'nin sahip olduğu Turkcell Holding hisselerinin de satışa konu olacağının anlaşıldığını bildirdi. 
     Alp, Yapı Kredi'nin ise sözkonusu satış işlemine ilişkin Banka yetkili kurullarında alınan bir karar bulunmadığını açıkladığını belirterek, bu kapsamda Turkcell Holding hisselerinin satış işlemlerine ilişkin olarak Yapı Kredi tarafından Çukurova'ya verilen herhangi bir yetki veya imzalanan bir sözleşme olup olmadığını sordu. 

     
</TEXT>
</DOC>
