<DOC>
<DOCNO> 311830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas12.html </URL>
<DATE> 2005/02/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Oscar töreninde Bush karşıtı yıldızlara kötü sürpriz... 
</HEADLINE>
<TEXT>

     Seçim kampanyası boyunca ABD Başkanı George W.Bush aleyhine kampanyalara katılan Ben Affleck, Whoopi Goldberg, Michael Moore gibi ünlüleri Oscar gecesi kötü bir sürpriz bekliyor. 
     ''Citizens United'' adlı muhafazakar kuruluş, Bush karşıtı sanatçılara törenin yapılacağı binanın çevresine kurulacak ''İyi ki Bush'u Seçtirdiniz'' yazılı bilboardlar aracılığıyla ''teşekkür'' edecek. 
     Citizens United kuruluşu törenle ilgili bu yöndeki hazırlıklarına son hızıyla devam ederken, internet sitesinde de hazırladığı bilboardları afişe etti. 
     Hazırladıkları afişlerde Barbra Streisand, Martin Sheen, Chevy Chase, Sean Penn, Michael Moore gibi sanatçılar ile Bush'u yanyana getiren kuruluş, ''4 Yıl Daha. Teşekkürler Hollywood...'' yazısıyla da sanatçıların kampanya sırasındaki çalışmalarını hicvetti. 
     
     MICHAEL MOORE YANDI 
     Kuruluşun en büyük hedefi ise savaş ve Bush karşıtı görüşlerini ''Fahrenheit 9 11'' adlı belgeselinde dile getiren ünlü yönetmen Michael Moore oldu. 
     Törenin yapılacağı Kodak Tiyatrosu'nun çevresindeki bilboardlardaki ''aslan payı'' da doğal olarak Moore'a ayrıldı. Moore ile John Kerry'nin yanyana bulunduğu afişte belgeselin ismi ''Celsius 41.11'' olarak hicvedildi. Yönetmenin eline bir dinamitin de verildiği afişte, ''Fahrenheit 9 11 belgeselindeki yalanlar yakında bu sinemada...'' sözleriyle belgesel de eleştirildi. 
     Törenlerde sanatçıları zor duruma düşürmesi beklenen afişlerin Kodak Tiyatrosu'nun çevresini donatacağı kaydedildi. 
     Bush karşıtı sanatçılar, 2 yıldır Oscar törenlerinde yaptıkları konuşmalarla Başkan Bush'u ve politikalarını eleştiriyordu. 
     77. Oscar ödülleri 27 Şubat'ta sahiplerini bulacak. 
     
</TEXT>
</DOC>
