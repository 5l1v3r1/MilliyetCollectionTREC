<DOC>
<DOCNO> 339497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun35.html </URL>
<DATE> 2005/05/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İsrail, Batı Şeria'nın Filistin'e devrini askıya aldı... 
</HEADLINE>
<TEXT>

     İsrail Güvenlik Kabinesi, Batı Şeria’da Filistin kentlerinden kalan üçünün Filistin güvenlik güçlerinin kontrolüne devredilmesini askıya aldı. 
     İsrail Güvenlik Kabinesi, bu kararı Savunma Bakanı Şaul Mofaz’ın tavsiyeleri doğrultusunda bugün öğleden sonra yaptığı toplantıda aldı. 
     Mofaz’ın toplantıda, Filistin Ulusal Özerk Yönetimi’nin, terörü önlemeye yönelik önlemleri almakta yetersiz kaldığını belirttiği, daha önce devredilen Tulkarim ve Eriha’da, kaçaklardan silahların toplanmasına yönelik taahhütlerin yerine getirilmediğini söylediği kaydedildi. 
     İsrail basınında daha önce yer alan haberlerde, İsrail hükümetinin, Kalkilya’nın Filistin güvenlik güçlerine devrini bu hafta yapabileceği belirtilmişti. 
     İsrail hükümeti, Şarm El Şeyh zirvesinde varılan anlaşma uyarınca, 5 Batı Şeria kentinden Eriha ve Tulkarim’i Filistin güvenlik 
     güçlerinin kontrolüne bırakmıştı. Kalkilya, Beytüllahim ve Ramallah da diğer devrolunacak kentler arasında yer alıyor. 
     
</TEXT>
</DOC>
