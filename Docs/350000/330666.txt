<DOC>
<DOCNO> 330666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun10.html </URL>
<DATE> 2005/04/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta yeni devlet başkanı Talabani 
</HEADLINE>
<TEXT>

     Irak parlamentosu, Irak Kürdistan Yurtseverler Birliği IKYB lideri Celal Talabani'yi ülkenin yeni devlet başkanı olarak seçti. 
     Talabani'nin yardımcılığına ise Şii kökenli Adel Abdülmehdi ve Sünni kökenli Gazi El Yaver getirildi. 
     Geçtiğimiz pazar günü meclis başkanlığına Sünni Arap Haşim El Hasani’yi getiren parlamento, 30 ocak seçiminin ardından bugün dördüncü kez toplandı. 
     Talabani'nin devlet başkanlığına getirilmesiyle, Irak tarihinde ilk kez bir Iraklı Kürt devlet başkanlığına seçilmiş oluyor. 
     Talabani'nin iki yardımcısı da belirlendi. Buna göre, geçici yönetimin Maliye Bakanı Şii politikacı Adil Abdül Mehdi ile geçici Devlet Başkanı Sünni Gazi El Yaver, devlet başkan yardımcıları olarak görev yapacak. 
     Irak'ta devlet başkanı ve iki yardımcısının seçilmesi hükümetin kurulmasında kilit öneme sahip bulunuyor. Devlet başkanı ve iki yardımcısı birlikte, yeni hükümeti kuracak olan başbakanı seçecek. 
     Bu arada İnsan Hakları Bakanı Bahtiyar Emin, Irak'ın devrik lideri Devlet Başkanı Saddam Hüseyin ve eski yardımcılarının, Talabani'nin devlet başkanı seçileceği meclis oturumunu televizyondan izlemelerine izin verileceğini açıkladı. 
     
     227 OY ALDI 

     275 sandalyeli mecliste milletvekillerinin 227'si Talabani ile 2 yardımcısı lehinde oy kullandı. Yaklaşık 30 oy, başka rakibi olmayan bu üç adayı protesto etmek amacıyla boş çıktı. 
     Seçim sonuçlarının açıklanmasının ardından bazı milletvekilleri kutlamak için Talabani'nin etrafını sardılar. 
     Reuters ajansının haberine göre, bazı Iraklı siyasi liderler, yarın da Şii kökenli İbrahim Caferi'nin başbakan olarak atanmasının beklendiğini belirttiler. 
     30 Ocak'ta yapılan seçimlerin ardından oluşturulan 275 sandalyeli Ulusal Meclis, yeni anayasayı hazırlayacak. Yeni anayasanın Ekim ortasında referanduma sunulması, onaylanması halinde genel seçimlerin Aralık ayında yapılması planlanıyor. 
     
     TALABANİ ÜLKEYİ GÜVENLİĞE KAVUŞTURMAYA ÇALIŞACAĞIM 

     Irak'ta Ulusal Meclis tarafından bugün yeni geçici devlet başkanlığına seçilen Celal Talabani, ''ülkeyi güvenliğe kavuşturmaya çalışacağını'' söyledi. 
     Talabani, komşu ülkelerden, yabancı militanların sınırdan Irak'a girmesine karşı verilen mücadelede yardımcı olmalarını istedi. Talabani, ''Halkımız sabırlıdır, ancak sabırlarının bir sınırı var'' diye konuştu. 
     Celal Talabani, seçimin ardından yaptığı konuşmada, ''yalnızca Kürtleri değil, kötü bir diktatörlükten özgürlüğe kavuşan tüm Iraklıları yöneteceğini'' söyledi. 
     1933 doğumlu Talabani, hukuk eğitimi gördü. Talabani, 1960'lı yıllarda Irak Kürdistan Demokratik Partisi IKDP lideri Mustafa Barzani ile görüş ayrılıklarından sonra, bu partiden ayrılarak 1975 yılında Irak Kürdistan Yurtseverler Birliği'ni IKYB kurdu. 
     Irak'ta devlet başkanlığı görevine getirilen ilk Kürt olan Talabani, yarın yeni yemin ederek görevine başlayacak. 
     Yaklaşık 50 yıl aradan sonra 30 Ocak'ta düzenlenen ilk demokratik seçimlerin ardından oluşturulan parlamentoda, Kürtler 275 sandalyenin 75'ini kazanmıştı. Seçimlerin ardından haftalardır yeni bir hükümetin kurulması için partiler arasında müzakereler yürütülüyordu. 
     Kurucu nitelikteki Ulusal Meclis'in 15 Ağustos'a kadar yeni anayasayı hazırlaması, bu anayasanın halkoyuna sunulmasının ardından Aralık ayında daimi bir hükümeti işbaşına getirecek genel seçimlerin yapılması planlanıyor. 
     
     Sünniler daha fazla rol istiyor 

     30 ocaktaki seçimlerden sonra yapılan hükümet pazarlıkları yeni kabinenin de kurulmasını geciktirdi. Irak seçimlerinde en çok oyu alan Şiilerle Kürt liderler arasında yapılan hükümet pazarlıkları haftalar sürdü. 
     Bir taraftan iki gurup arasındaki pazarlıklar sürerken diğer yandan da seçimleri protesto eden ve büyük çoğunluğu oy kullanmayan Sünnilerin de mecliste temsil edilmeleri için formül arandı. 275 üyeli Irak seçimlerinde sadece 17 Sünni milletvekili bulunuyor. 
     Sünnilerle anlaşmazlığın temelinde, Sünnilerin devlet başkanı yardımcılarından birinin kendilerinden olması talebi yatıyordu. El Yaver'in bu göreve getirilmesi Sünnilerin beklentilerini karşılayacağa benziyor. 
     
     Dava Partisi lideri Caferi başbakan olacak 

     Kürt ve Şii gruplar daha önce yaptıkları görüşmelerde Şii lider İbrahim Caferi'nin başbakan olması konusunda anlaşmışlardı. 
     Yetkililer, Caferi'nin başbakanlığının perşembe günü açıklanacağını belirtirken, Iraklılar hükümet kurma girişimlerinin uzamasından rahatsız. Irak güvenlik yetkilileri, hükümet pazarlıklarının direnişcilere yaradığını belirtiyor. 
     Sünni Haşim el Hasani’nin Meclis Başkanlığı'na seçilmesini Irak Ulusal Meclisi’nde bulunan tüm gruplar desteklemişti. El Hasani'nin yardımcılıklarına da Şii Hüseyin el Şahristani ile Kürt Arif Tayfur seçilmişti. 
     Ülkede yeni yönetimin belirlenmesi için adımlar atılırken, ABD Başkanı George Bush ise, Afganistan büyükelçisi Zalmay Halilzad'ı ABD’nin Irak büyükelçiğine aday gösterdi. 
     
</TEXT>
</DOC>
