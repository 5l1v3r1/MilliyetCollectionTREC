<DOC>
<DOCNO> 313237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur29.html </URL>
<DATE> 2005/02/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İstanbul'da okullar yarın da tatil 
</HEADLINE>
<TEXT>

     İstanbul İl Milli Eğitim Müdürlüğü, kentteki ilköğretim okulları ve liseler ile yaygın eğitim kurumlarının, olumsuz hava koşullarının sürmesi nedeniyle yarın da tatil edildiğini açıkladı. 
     Milli Eğitim Müdürlüğü Basın ve Halkla İlişkiler Bölümü'nden yapılan yazılı açıklamada, Meteoroloji'den alınan bilgiler doğrultusunda, ildeki kar yağışı, olumsuz hava şartları ve buzlanmaların artarak devam edeceğinin anlaşıldığı belirtildi. 
     Açıklamada, öğrencilerin yol ve can güvenliğinin sağlanması için bugün ve yarın ildeki her tür ve derecedeki örgün ve yaygın eğitim kurumlarında eğitim ve öğretimin yapılmamasına karar verildiği bildirildi. 
     Bu nedenle, ikinci kanaat döneminin başladığı hafta yapılması gereken sorumluluk sınavları ile zümre öğretmenler kurulu toplantılarının, okulların eğitim öğretime başladığı tarihten itibaren yapılmasının uygun görüldüğü kaydedilen açıklamada, mesleki eğitim merkezlerindeki ustalık ve kalfalık sınavlarının da okul müdürlüğünün uygun göreceği tarihlerde yapılacağı belirtildi. 
     
     BAZI ÜNİVERSİTELER DE TATİL 

     Mimar Sinan Güzel Sanatlar, Yeditepe, Marmara, Kadir Has, İTÜ, Bahçeşehir, Sabancı, Beykent, Işık, Yıldız Teknik, İstanbul Ticaret ve Fatih üniversiteleri, yarın da tatil edildi. 
     Üniversitelerden yapılan açıklamalarda, bu kararın, İstanbul'daki olumsuz hava koşullarının sürmesi nedeniyle alındığı bildirildi. 
     Yıldız Teknik Üniversitesi, İstanbul'daki olumsuz hava koşulları nedeniyle yarın da tatil edildi. 
     Bu arada, Kültür Üniversitesi'nde bugün ve yarın yapılacak olan mazeret sınavlarının, 9 Şubat Çarşamba gününe ertelendiği bildirildi. 
     

     
</TEXT>
</DOC>
