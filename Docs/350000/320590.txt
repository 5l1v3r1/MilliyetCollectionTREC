<DOC>
<DOCNO> 320590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yasam/axyas02.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eylül Gözler'in BMW'deki 'kulağı' 
</HEADLINE>
<TEXT>


'Eylül Gözler' lakaplı Neşe Şimşek, dinleme cihazına çevirdiği 'normal' cep telefonları ile, bir işadamını BMW'sinde dinlemekten gözaltına alındı 

Elvan Ezber 

Özel cep telefonlarıyla işadamlarını dinlediği öne sürülen 'Eylül Gözler' lakaplı Neşe Şimşek gözaltına alındı. Asayiş Şube Müdürlüğü ekipleri, dinlendiğini söyleyen bir işadamının şik yeti üzerine soruşturma başlattı. İşadamı, kendisini arayan bir kişinin otomobilin içindeki konuşmaları dinlettiğini söyledi. 
Polis, işadamının BMW marka otomobilini bir serviste incelemeye aldı. Bütün bölümleri sökülen otomobilin ön koltuk döşemesinin arasına gizlenmiş bir dinleme cihazı bulundu. Polis, Şimşek ve ona yardımcı olduğu öne sürülen Ümit Tiryaki'yi gözaltına aldı. Şimşek'in, "Bir adam dinleme cihazı istedi. Karşılığında 600 YTL aldık. Başka bir şey bilmiyorum. İnsanların birbirlerini kandırmasını engelliyorum" dediği belirtildi. 

Tutuksuz yargılanacak 
Bakırköy'de, Şimşek'in dedektiflik bürosu olarak kullandığı dairede, çok sayıda dinleme cihazına çevrilmiş cep telefonu ele geçirildi. Yerleştirilen hatlar arandığında çalmadan açılan telefon sayesinde, arayan kişinin, bulunduğu ortamdaki konuşmalarının dinlebildiğinin belirtildi. Özel hayatın gizliliği, haberleşme hürriyetini ve sırrın masuniyetini ihlalden mahkemeye çıkarılan Neşe Şimşek ve Ümit Tiryaki, tutuksuz yargılanmak üzere serbest bırakıldı. 
Şimşek'in ifadesinde, 'Yumatu' elektronik şirketinin ortaklarından Turgay Çapraz'ı, eşi Burcu Çapraz'ın isteği üzerine dinlediklerini söylediği öne sürüldü. 


</TEXT>
</DOC>
