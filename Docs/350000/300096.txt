<DOC>
<DOCNO> 300096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/siyaset/asiy.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şam'da skandal 
</HEADLINE>
<TEXT>


Suriye gezisinde skandal üstüne skandal yaşandı. Marşımız hatalı çalındı. Nizami olmayan Türk bayrakları asıldı. Erdoğan'a cumhurbaşkanı denildi 

Abdullah Karakuş 


Başbakan Recep Tayyip Erdoğan'ın Suriye gezisi skandallarla başladı. İstiklal Marşı'nın yer yer tanınamayacak kadar hatalı çalındığı karşılama töreninde, alana buruşuk ve nizami olmayan Türk bayrakları asıldı. Suriye Başbakanı Muhammed Naci Otri'nin resmi daveti üzerine dün bu ülkeye giden Erdoğan'ın Şam Havaalanı'nda sıcak karşılanması, marş ve bayrak skandalının gölgesinde kaldı. Resmi törende, bandonun çaldığı İstiklal Marşı hatalarla doluydu. Alana buruşmuş halde asılan Türk bayraklarındaki hilalin ucunun açık ve yıldızının küçük olması, Türk heyetini sinirlendirdi. Heyetin tanıtım kartlarındaki Türk bayrağının da aslına uygun olmadığı göze çarptı. Durumu Suriye tarafına ileten Türk yetkililer, aksaklıkların derhal düzeltilmesini istedi. Bir diplomat, Suriye tarafının kendilerinden bayrak ya da nota talebinin bulunmadığını da belirtti. 
Ortak basın açıklaması sırasında Suriyeliler, Erdoğan'a "cumhurbaşkanı" diye hitap etti. Türkiye'den getirilen Başbakanlık'ın Arapça çevirmeni Ahmet Kocaer de, Türkçe çeviriyi "cumhurbaşkanı" şeklinde yaptı. Bu duruma yanındakilerle birlikte gülen Erdoğan, "Sen Türkiye'den gelmiş biri olarak tanımıyorsan yandık" diye konuştu. Kocaer ise, "Bana verilen metni okudum" diyerek kendisini savundu. 

Suriye ile tarihi adım 
Erdoğan ile Otri, iki ülke arasında büyük gerginliklere neden olan su sorunun çözümüne yönelik önemli bir adım attı. Türkiye, Suriye'nin Dicle'den su almasına olumlu yaklaşırken, iki ülkenin Asi Nehri üzerine ortak baraj yapması da benimsendi. Otri, görüşmede Dicle'den su çekilirken sorun yaşadıklarını kaydetti. Erdoğan da, "Size teknik açıdan yardımcı olabiliriz" diyerek jest yaptı. 
Otri, Erdoğan'a, ABD ve İsrail'i de şik yet etti. Erdoğan, ABD'nin Irak'tan çekilmesini isteyen ve İsrail'in de barışa karşı hareket etmesini eleştiren Otri'ye, "Biz bölge barışına katkı sağlamak için bütün gayretlerimizi sürdüreceğiz" dedi. Otri, "İkinci ülkenize hoş geldiniz" diye karşıladığı Erdoğan'ı, 17 Aralık Brüksel zirvesi nedeniyle de kutladı. 

Bayrak, bakanlıkta mutlaka olmalı 

Dışişleri Bakanlığı'nın protokol uzmanları, resmi gezilerde bayrak ve milli marş konusundaki protokol kurallarını şöyle özetledi 
Bayrak Ev sahibi ülke temin etmek zorundadır. Yoksa, konuk ülkenin büyükelçiliğinden bayrakla ilgili bilgiler alınır. Gezi tarihine kadar bayraklar hazırlanır. Tüm ülkelerin bayrakları, Dışişleri Bakanlığı'ndaki bir depoda saklanır.Milli marş Genelde ev sahibi ülkenin bandosunda notalar bulunur. Yoksa konuk ülkenin büyükelçiliğinden ya da gezi öncesi hazırlıklar için gelen protokol görevlilerince temin edilir. Türkiye'nin tüm büyükelçiliklerinde, İstiklal Marşı'nın notaları hazır tutuluyor. 

Esadlar'dan sıcak kabul 

SERDAR ÖZSOY 

Emine Erdoğan'ın yakın koruması Başkomiser Emine Hacıfazlıoğlu solda ile asli kadrosu AKP'de olan asistanı Ela Çakıcı, Sümeyye Erdoğan'ı Suriye gezisinde bir an olsun yalnız bırakmadı. Esad ve eşi, Başbakan Erdoğan ve eşine şehir turu da attırdı. Erdoğan ailesini eski Şam sokaklarında gezdiren Esad ailesi, eski bir Şam evinde yemek verdi. Sokaklarda gezerken, Emine Erdoğan ile Esma Esad el ele yürüdü. 

'Sayenizde AB'ye komşu oluyoruz' 

Başbakan Recep Tayyip Erdoğan, Suriye Devlet Başkanı Başar Esad'la da görüştü. Esad'ın görüşmede "Sizi örnek alıyoruz" dediği öğrenildi. AB süreci ile ilgili Erdoğan'ı tebrik eden Esad, "Size hayranız. Haysiyetli bir dış politika yürütüyorsunuz. Sayenizde AB'ye komşu oluyoruz. Bize yakın bir kültür orada temsil edilecek" diye konuştu. Görüşmede, Mısır doğalgazının Suriye üzerinden Türkiye'ye gelmesi ve buradan Avrupa'ya gitmesine yönelik görüş birliğine varıldı. 



</TEXT>
</DOC>
