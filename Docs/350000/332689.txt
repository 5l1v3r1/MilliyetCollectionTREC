<DOC>
<DOCNO> 332689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur34.html </URL>
<DATE> 2005/04/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Öngen'e saldırı davası.. Çakıcı'nın tutukluluğunun devamına karar verildi 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı'nın, ''borsa danışmanı Adil Öngen'e yönelik silahlı saldırıya azmettirdiği'' iddiasıyla yargılanmasına devam edildi. 
     İstanbul 3. Ağır Ceza Mahkemesi'ndeki duruşmaya, tutuklu sanık Alaattin Çakıcı katılmadı. Duruşmada Çakıcı'yı, avukatları Muammer Demirtaş ile Mustafa Avlağı temsil etti. 
     Duruşmada söz alan avukat Demirtaş, Fransa makamlarının görülen davayı kapsayacak şekilde yargılamanın genişletilmesine karar verdiğini, ancak bu karara karşı Fransız Danıştayı'nda açılan davanın henüz sonuçlanmadığını bildirdi. 
     Avusturya makamlarından da iadeye ilişkin cevap gelmediğini hatırlatan Demirtaş, bu konular tamamlanıncaya kadar soruşturmanın genişletilmesi konusundaki taleplerini saklı tuttuklarını söyledi. 
     Bu konulara ilişkin görüşü sorulan İstanbul Cumhuriyet Savcısı Rasim Işıkaltın, sanık avukatlarının yargılamanın durdurulması konusundaki taleplerinin daha önce mahkeme heyeti tarafından reddedildiğini belirterek, taleplerin reddine karar verilmesini istedi. 
     Bunun üzerine söz alan avukat Demirtaş, talebinin yargılamanın durdurulmasına yönelik olmadığını, sadece yargılamaya yardımcı olmak istediklerini söyledi. 
     Mahkeme Heyeti, sanık avukatlarının taleplerinin reddine karar verdi. 
     Çakıcı'nın avukatları, il dışındaki bir cezaevinde bulunan müvekkilleriyle görüştükten sonra soruşturmanın genişletilmesi konusundaki taleplerini mahkemeye sunmaları için süre istediler. 
     Cumhuriyet Savcısı Işıkaltın ise suçun niteliği, sanığın tutukluluk halinin sürdürülmesi, son 2 celsede sanık avukatlarına soruşturmanın genişletilmesi konusundaki taleplerini sunmaları için süre verilmiş olması ve avukatların bu süreyi duruşmayı uzatmak için kullandıklarının göz önüne alınarak, taleplerinin reddine karar verilmesini talep etti. 
     Oy çokluğuyla sanık avukatlarına süre verilmesine hükmeden mahkeme heyeti, Çakıcı'nın tutukluluk halinin devamını kararlaştırarak, duruşmayı 14 gün sonraya bıraktı. 
     
     CEZA İSTEMİ 
     İstanbul Cumhuriyet Başsavcılığı'nca hazırlanan iddianamede, Erol Evcil'in, Türk Ticaret Bankası'nı satın almaya çalıştığı, ancak bankanın yöneticisi Nurhan Ünlüata ile anlaşamadığı belirtiliyor. 
     Bunun üzerine Ünlüata'nın iş arkadaşı ve dostu olan Adil Öngen'den ikna için devreye girmesinin istendiği anlatılan iddianamede, ancak Öngen'in bunu reddetmesi nedeniyle korkutmak amacıyla vurulmasına karar verildiği iddia ediliyor. 
     Erol Evcil'in bu iş için Alaattin Çakıcı ile anlaştığı belirtilen iddianamede, Çakıcı'nın azmettirmesi sonucu 12 Mart 1997 tarihinde Esentepe İş Bankalılar Sitesi Otoparkı'nda gerçekleşen silahlı saldırıdan Adil Öngen'in yara almadan kurtulduğu, ancak koruması Hüseyin Yolcu'nun hafif şekilde yaralandığı belirtiliyor. 
     İddianamede, Alaattin Çakıcı'nın, ''silahla müessir fiile azmettirmek'' ile ''korku ve panik yaratacak şekilde meskun mahalde silahla ateş etmeye azmettirmek'' suçlarından dolayı 9 yıl 8 aya kadar hapis cezasına çarptırılması isteniyor. 
     Bu dava kapsamında daha önce yargılanan sanıklardan 3'ü, çeşitli hapis cezalarına çarptırılmış, Erol Evcil'in de aralarında bulunduğu 5'i ise beraat etmişti. 
     
</TEXT>
</DOC>
