<DOC>
<DOCNO> 327805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko31.html </URL>
<DATE> 2005/03/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Güler Boğazlarda petrol trafiği 3 yılda yüzde 50 arttı... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İstanbul ve Çanakkale boğazlarından geçen petrol tankeri trafiğinin 3 yılda yüzde 50 arttığını belirterek, ''böyle giderse İstanbul'un can güvenliği ve çevresel kaygılar bir yana, ciddi anlamda petrolde krizler yaşanmasına yol açacaktır'' dedi. 
     Bir tanker kazasında büyük çevresel sorunlar yaşanabildiğine ve trafiğin tıkanabildiğine dikkati çeken Güler, 15 milyon insanın yaşadığı İstanbul'un daha fazla tehdit edilmemesi, çevrenin korunması ve petrolün pazarlara ulaşmasında kapasitesel sıkıntı yaşanmaması için yeni boru hattı güzergahlarının şart olduğunu anlattı. 
     ''Hazar-Karadeniz Petrol ve Gaz Konferansı''nda konuşan Bakan Güler, Hazar havzası petrol ve doğalgaz kaynaklarının pazarlara açılmasında Türkiye'nin en güvenilir ve fizibl güzergah olduğunu söyledi. 
     Bölge ülkeleri arasında stratejik işbirliğinin önemine işaret eden Bakan Güler, Türkiye'nin enerji koridorluğuna aday olduğunu ve bu fonksiyonu yerine getirmek için büyük projelere imza attığını kaydetti. 
     Boğazların da bir kapasitesinin olduğunu ve bu kapasite daha fazla zorlanmadan doğabilecek darboğazı ortadan kaldırmak için yeni boru hatları inşa edilmesi gerektiğini vurgulayan bakan Güler, bu projelerin yalnız barış ve istikrara hizmet etmeyeceğini, kaynakların daha sağlıklı ve güvenli bir şekilde pazarlara ulaşmasını sağlayacağını söyledi. 
     Bakü-Tiflis-Ceylan BTC Ham Petrol Boru Hattı'nın kısa bir süre sonra devreye gireceğini, Bakü-Tiflis-Erzurum doğalgaz boru hattının da 2006'da faaliyete geçeceğini belirten Güler ayrıca, Yunanistan ve Bulgaristan üzerinden de Avrupa'ya doğalgaz taşınacağını söyledi. 
     
     PAKİSTAN'DAN, ENERJİ YATIRIMI ÇAĞRISI 
     Pakistan Petrol ve Tabii Kaynaklar Bakanı Amanullah Khan Jadoon da, İran-Katar ve Türkmenistan'dan doğalgaz ve petrol boru hatlarıyla kaynak teminine yönelik projeler ile sıvılaştırılmış doğalgaz tesisleri kurulmasına dönük yatırımları anlattı ve yatırımcıları ülkesinde yatırım yapmaya davet etti. 
     
     BOTAŞ GENEL MÜDÜRÜ 
     Botaş Genel Müdürü Mehmet Bilgiç, ciddi gelir kayıplarına rağmen Irak boru hattını ayakta tutmaya çalıştıklarını söyledi. 
     Botaş'ın büyük yatırımlarla global enerji güvenliğine ciddi katkılar yapan büyük bir şirket olduğunu vurgulayan Bilgiç, Avrupa'ya 100 milyar metreküp taşınabileceğinin hesaplandığını, 2010 yılında Avrupa'ya en az 20 milyar metreküp doğalgaz taşıyacak hale geleceklerini anlattı. 
     Avrupa'nın 2010 yılından itibaren, Azeri, Mısır, Suriye, İran ve Irak gazını 2010 yılından itibaren kullanır hale geleceğini bildiren Bilgiç, birkaç ülkeden geçen boru hattının sadece eski doğu bloğu ülkelerinde bulunduğunu, Botaş'ın ilk ve öncü projelerinin istikrar ve barışın temsilcisi olduğunu kaydetti. 
     BTC Projesi'nde, işletmeye alma hususunda son aşamaya gelindiğini açıklayan Bilgiç, Botaş'ın alım kontratlarının parçalanarak satılması ve liberalleşme süreciyle ilgili de şunları kaydetti 
     ''Dünyada tekel konumundaki güçlü satıcılar karşısında güçlü alıcılarla denge sağlanabilir. Taraflar arasında asimetri varsa iyi sonuç çıkmaz. Doğalgaz kanunu, rekabet ve liberalleşme çerçevesinde gözden geçirilmeli.'' 
     
</TEXT>
</DOC>
