<DOC>
<DOCNO> 343643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko17.html </URL>
<DATE> 2005/05/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bakan Unakıtan şarapta vergi değişebilir 
</HEADLINE>
<TEXT>

     Türkiye’nin şarapta uyguladığı ÖTV oranının bazı ülkelere göre düşük olduğunu vurgulayan Maliye Bakanı Kemal Unakıtan, "İzlenilen ekonomik program ve bütçe imkanlarının izin vermesi halinde, vergi yükleri gelecek dönemlerde yeniden değerlendirilebilecektir" dedi. 
     CHP İzmir Milletvekili Muharrem Toprak’ın Başbakan Tayyip Erdoğan’a yönelttiği soru önergesine yanıt Maliye Bakanı Unakıtan’dan geldi. Şarap üretiminde temel girdi olan üzüm teslimlerinin öteden beri taze meyve ve sebzeye uygulanan yüzde 8’lik KDV’ye tabi tutulduğunu ifade eden Unakıtan, kuru üzümün toptan tesliminde yüzde 1 KDV uygulanırken, yılbaşından itibaren perakende tesliminde uygulanan KDV’nin ise 18’den yüzde 8’e düşürüldüğünü anımsattı. 
     
     KAÇAK VE KALİTESİZ ŞARAPLA KDV’NİN İLGİSİ YOK 
     Şarap ve buna yönelik hammaddenin tesliminde uygulanan KDV’nin uzun süredir artırılmadığını belirten Unakıtan, "Son günlerde yaşanan kaçak ve sağlıksız ürün arzının, KDV uygulaması ile ilişkilendirilmesi doğru bir yaklaşım olarak değerlendirilmemekte ve vergi oranında indirime gidilmesinin bu tür olayları sona erdiremeyeceği düşünülmektedir" dedi. 
     AB direktiflerinde şarap için belli bir asgari verginin öngörülmediğini, üye ülkelerin farklı oran ve tutarlarda vergi uyguladığını anlatan Unakıtan, "bazı ülkelerde KDV dışında vergi uygulanmamakta, bazı ülkelerde ise KDV’nin yanı sıra litrede 2.73 euroya 4.78 YTL vatan ÖTV uygulandığını vurguladı. Türkiye’de ise şarapta uygulanun vergi oranlarının diğer alkollü içkilere oranla daha düşük olduğunu belirten Maliye Bakanı Unakıtan, şarap için belirlenen maktu verginin litrede 3.2796 YTL olduğunu, bunun 75 cl’lik viskide 22.87, 70 cl’lik rakıda ise 11.29 YTL 
     olduğuna işaret etti. Unakıtan, "İzlenilen ekonomik program ve bütçe imkanlarının izin vermesi halinde, vergi yükleri gelecek dönemlerde yeniden değerlendirilebilecektir" diyerek, şaraptaki verginin düşebileceği sinyalini de verdi. Maliye Bakanı Kemal Unakıtan, ayrıca Tarım ve Köyişleri Bakanlığı’nın bağcılık sektörünü kalkındırmak amacıyla "veri tabanı" ve "Bağcılık Yasası" çalışmalarını yürüttüğünü ve yeni kurulan bağ alanlarına dekar başına 100 YTL destek verdiğini de anlattı. 
     
</TEXT>
</DOC>
