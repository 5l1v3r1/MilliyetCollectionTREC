<DOC>
<DOCNO> 311254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/sazak.html </URL>
<DATE> 2005/02/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kurultayın ardından 
</HEADLINE>
<TEXT>


CHP'deki 'kurultay depremi' ardından parti yönetiminin ve 'değişim' isteyen muhalefetin, ekimdeki olağan kurultayı ve 2007'deki genel seçimleri düşünerek çok yönlü 'hasar tespiti' yapmaları gerekiyor. 
Baykal yönetimi, kurultaydan güçlenerek çıktığını düşünse de, hafta sonu yaşananlar, 3 Kasım 2002 seçimlerinde AKP karşısında 'sol'a ilk kez oy veren seçmenleri CHP'den soğuttu. 
CHP lideri, Sarıgül karşısında elde ettiği 'Pirus zaferi'ne karşın, kurultayda verdiği 'söz'ü unutup, genel başkanlık için 'pırıl pırıl gençler'in önünü açmazsa, sosyal demokratların iktidara gelmesi uzun yıllar alabilir. Deniz Bey, 13. Olağanüstü Kurultay'da 'tek adamlığını' hatta 'diktatörlüğünü' ilan etti. Ancak, oylarının giderek düştüğü de bir gerçek. 
Mustafa Sarıgül ve adamlarının, CHP yönetimine talip olurken verdikleri 'Kurtlar Vadisi' görüntüsü, salondaki ve ekran başındaki sessiz çoğunluğu ürküttü. 
Şişli Belediyesi'ndeki 300 bin dolarlık rüşvet iddiaları bir yana, Sarıgül'ün CHP liderliğini taşıyacak fikir ve donanımdan uzak olduğu bir kez daha görüldü. Sarıgül'ün 'yolsuzluk' suçlamaları karşısında mahkeme kararı olmadan, CHP'de genel başkanlığa talip olmaması gerekirdi. Baykal, 'Şişli dosyası'nı açarak rakibini en zayıf yanından vurdu. 
Ancak CHP'deki manzarayı dışarıdan izleyenler, 'Sarıgül, niye CHP'ye transfer edildi ' sorusuna yanıt aradılar. 
Sarıgül'e çıkan oylar buna rağmen yüksektir. Ancak kamuoyu notunu vermiştir 
'Sarıgül'den CHP genel başkanı olmaz.' 
Baykal yönetimi, kurultaydaki 'linç' havasını Yüksek Disiplin Kurulu'na taşıyarak Şişli Belediye Başkanı'nı CHP'den ihraç edecektir. Meclis Grubu'nda Sarıgül'le birlikte hareket eden 15 milletvekilinin istifa edip etmeyecekleri henüz netleşmedi. 
CHP lideri Baykal, Sarıgül'le hesaplaşırken, kurultay taktikleriyle Parti Meclisi'ni 'blok liste' ile seçerek, partinin 'sosyal liberal' kanadını, Kemal Derviş ve arkadaşlarını da yönetimden tasfiye etmiştir. 
CHP'nin rotası bundan böyle 'milliyetçi sol'a çekilecek, ABD, Kıbrıs, Avrupa Birliği politikalarında 'şahinler' öne çıkacak. 
Zülfü Livaneli'nin adaylığı için nabız yoklayan 'üçüncü yol'a mensup 22 milletvekilinin de 'CHP'de devam ya da ayrılıp Meclis'te grup oluşturma' ve ekimden sonra gerekirse partileşme konusunda bir karar vermeleri bekleniyor. 
Özetle... 
CHP'de üç parçalı bir yapı gözüküyor. 
Kurultayda CHP'de çağdaş sol bir açılım, AKP karşısında güçlü bir seçenek doğmasını bekleyenler yanıldılar. Sarıgül'ü bu beklentiyle özdeşleştirmek hataydı CHP değişmiyor, başka bir yapıya dönüşmüyor. 
CHP'ye farklı bir rol biçenler, solun tanımını yeniden yapmalılar. 



</TEXT>
</DOC>
