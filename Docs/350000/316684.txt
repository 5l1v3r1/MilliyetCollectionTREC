<DOC>
<DOCNO> 316684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun14.html </URL>
<DATE> 2005/02/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD'nin eski başkanları Clinton ve Bush, Tayland'da... 
</HEADLINE>
<TEXT>

     ABD'nin eski başkanları Bill Clinton ve George Bush, Güney Asya'daki tsunami felaketinden sonra yeniden imar çabalarına yardım amacıyla çıktıkları bölge turunun ilk durağı olan Tayland'a geldi. 
     Şu anki ABD Başkanı George Bush'un babası Bush ve Bill Clinton, Tayland'da ilk olarak bir balıkçı köyünü ziyaret etti. Clinton, Ban Nam Khem adlı köyde yaptığı açıklamada, ''Başkan Bush ve ben, felaketten etkilenenlere yardım etmek ve para toplamak için elimizden geleni yaptık. Başka neler yapabileceğimizi öğrenmeyi umuyoruz'' dedi. 
     İki eski başkanın, ebeveynlerini kaybeden çocuklarla ilgili olarak gazetecilere açıklama yaparken gözyaşlarını tutamadıkları görüldü. 
     Bush ve Clinton'a, Taylandlı çocukların çizdiği, felakette kaybettikleri aile üyelerini gösteren resimler verildi. 
     George Bush, bölgede ölen yaklaşık 2 bin kişi arasında anne ve babası bulunan genç bir kızın çizdiği dev dalga resmine bakarken, ''Çok acıklı. Bunu asla unutmayacağım'' dedi. 
     Başkan George W. Bush'un felaketten etkilenen ülkeler için yardım toplamakla görevlendirdiği eski başkanlar, ayrıca Puket adasında, kurbanların ülkelerinin bayraklarının yer aldığı anı duvarına çelenk bırakacaklar. 
     Clinton ve Bush'un, yarın Endonezya'nın Açe bölgesine gitmesi bekleniyor. 
     BM tarafından felaketten etkilenen ülkelere özel temsilci olarak atanan Clinton ile Bush, tsunami faciası sonucu evsiz kalan yüz binlerce kişi için yardım toplamak amacıyla sık sık Amerikan televizyonlarında reklamlara çıkıyorlardı. 
     
</TEXT>
</DOC>
