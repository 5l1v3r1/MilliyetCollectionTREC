<DOC>
<DOCNO> 338602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/ygokce.html </URL>
<DATE> 2005/05/01/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Papila taşıyamadı 
</HEADLINE>
<TEXT>



Ligimizdeki kalite yoksunluğundan yakınıp duruyoruz. Ama hakçası dünkü derbi taşıdığı heyecanla birlikte kaliteye de sahipti. İki takım da üst düzey mücadele örnekleri sergilediler. Takımlar kendi iç dayanışmalarıyla değer verdikleri güçlü rakiplerine karşı ayakta sağlam durmaya çalışırken, yıldız futbolcular da bireysel performanslarını tırmanışa geçirdi. Fenerbahçe'de Alex, Anelka, Nobre, Aurelio, Tuncay ve Luciano ile Rüştü, Trabzonspor'da Fatih, Gökdeniz, Hüseyin, Szymkowiak ve ille de Yattara... Onlar böylesine iyi niyetli, akıllı ve özverili oynayınca seyirci de tribünden maçın tadına vardı, futbolun keyfini çıkardı. 
Daum, orta alanda Aurelio ile Selçuk'u görevlendirirken, Şenol Güneş, Hüseyin ve Szymkowiak'la oyunu kontrol etmeye çalıştı. Ancak Polonyalı'nın hücumdan fazla bir şey düşünmemesi Karadeniz ekibinde sıkıntı yarattı. Sağ kanatta oynatıldığı için süper yeteneklerinin ve takıma katkısının indirgendiğini düşündüğüm Anelka, dün zaman zaman sağdan içeri girerek pozisyon hazırladı, şut attı ve bu anlamda Nobre'den daha etkili bir kimlik sergiledi. Bir ara Luciano'nun oyuna katılarak Petkoviç'in koruduğu kale ağzında gol araması da Fenerbahçe'nin zenginlik örneğiydi. 
Gollere bakarsak... 
Alex'in kullandığı frikik atışında Nobre kafayla topa dokunurken, vatandaşı Luciano ofsayt pozisyonunda... Papila atladı. Fatih Tekke'nin kafa golünde, maçın dışına taşan gizli bir mesaj saklıydı sanki Artık h l Milli Takım ve Hakan Şükür'ü mü tartışacağız 
Penaltı kararı için Papila'nın düdük isabeti ile pozisyon ve kurallar tartışılacaktır elbette... Biz stattan gördüğümüzü söyleyelim... Hüseyin'in Anelka'ya değil, topa müdahalesi var... Bu karar yanlış. 
İki takımın da size sunduğu ortak güzellik, bitiş düdüğüne kadar sonuca asla razı olmadan sürekli tabelayı değiştirme çabalarıydı. 
Ne yazık ki, güzelim futbola Cem Papila eşlik edemedi. 



</TEXT>
</DOC>
