<DOC>
<DOCNO> 349210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/ekonomi/eko02.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başmüzakereci yardımcılığı peşinde değilim' 
</HEADLINE>
<TEXT>



Türkiye Odalar ve Borsalar Birliği TOBB Başkanı Rifat Hisarcıklıoğlu, AB konusunda başmüzakereci yardımcılığı talep ettiğine ilişkin yorumların yanlış anlamadan kaynaklandığını, böyle bir kişisel görev peşinde olmadığını söyledi. 
Hisarcıklıoğlu, "Böyle bir görev tam zamanlı mesai içeren yoğun bir çalışma temposu gerektireceğinden, böyle bir görevi üstlenebilmem mümkün değil. Benim işim bana yetiyor. TOBB'daki çalışmam zaten tüm mesaimi kapsıyor. Öyle ki, kendi özel işlerimle bile ilgilenemiyorum" dedi. 
AB sürecinde iş dünyasını temsil konusunda Türk Sanayicileri ve İşadamları Derneği TÜSİAD ile aralarında bir çekişme olmadığını da belirten Hisarcıklıoğlu, "AB müzakere heyetinin oluşumu konusunda herhangi bir mesleki dernekle rekabet halinde değiliz" dedi. 
Zaten mesleki derneklerin de Odalar Birliği'nin üyelerinden oluştuğuna dikkati çeken Hisarcıklıoğlu, "Yani hepsi benim asli üyem. Kendi üyemle nasıl çatışma içinde olabilirim ki..." diye konuştu. 


</TEXT>
</DOC>
