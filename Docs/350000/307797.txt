<DOC>
<DOCNO> 307797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/soneko13.html </URL>
<DATE> 2005/01/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türk kumaşı New York'ta görücüye çıktı 
</HEADLINE>
<TEXT>

     Altınyıldız, Bahariye Mensucat, Bossa, Deba, İlteks, İpekiş, Kipaş, Aksu, Çalık Grubu,Anteks, Arsan ve Yünisan gibi Türkiye'nin önde gelen 49 kumaş üreticisi ürünlerini New York Türk Tekstil Ürünleri Fuarı'nda görücüye çıkardı. 
     İstanbul Tekstil ve Hazır Giyim İhracatçıları Birliği'nden İTHİB yapılan açıklamada, New York Türk Tekstil Ürünleri Fuarı'nın Devlet Bakanı Güldal Akşit'in de katılımıyla açıldığı bildirildi. Fuar dün ve bugün New York'ta Hotel Grand Hyatt'ta gerçekleştirildi. Bu yıl yedincisi yapılan fuarda Bossa, Altınyıldız, Anteks, Arsan, Kipaş, Aksu, Deba, Yünisan gibi Türkiye'nin önde gelen 49 firması Amerika pazarında görücüye çıktı. 
     
     "DÜNYA DEVLERİNE SATIYORUZ" 
     İTHİB Başkanı İsmail Gülle, yılda iki kez düzenlenen fuarın, gerek alıcılar gerekse katılımcılar açısından pazarın en sağlam organizasyonlarından biri haline geldiğini söyledi. Dünya modasının belirlendiği kentlerden biri olan New York'ta düzenlenen fuarın Türk üreticiler açısından büyük önem taşıdığını anlatan Gülle, pazarın dev alıcıları olan Gap, Ann Taylor, Liz Claiborne, Kenneth Cole, Nautica, Tommy Hilfiger, Sean John, Armani Exchange, DKNY ve Banana Republic gibi firmaların temsilcilerinin fuarın sürekli ziyaretçileri olduğunu kaydetti. Bu firmaların, her sezon siparişlerinin önemli bir kısmını Türk kumaşçılarından sağladığını anlatan Gülle, "2004 yılında yüzde 23'lük bir artış sağlamak ve tekstil ihracatını 180 milyon dolardan 220 milyon dolara yükseltmek kalitede ulaştığımız noktanın en güzel göstergesidir" dedi. 
     Gülle, geçen yıl fuarı yaklaşık bin 500, bir önceki yıl da bin 200 ziyaretçinin gezdiğini belirterek, "Bu yıl da fuara gösterilen ilgi ve ziyaretçi sayısı elde edilen başarının en büyük göstergesi olacak. Artık rahatlıkla Türk kumaşları dünya modasına yön veriyor diyebiliriz" dedi. 
     
     TEKSTİLCİLER İNGİLTERE'YE DE ÇIKARMA YAPACAK 
     ABD'deki New York Türk Tekstil Ürünleri Fuarı'nın ardından tekstilciler, İngiltere'de de bir fuar gerçekleştirecek. Fuar, 15-16 Şubat 2005 tarihleri arasında Londra, Kensington'daki Olympia 2 Exhibition Centre'da gerçekleştirilecek. 
     
</TEXT>
</DOC>
