<DOC>
<DOCNO> 308047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/soneko06.html </URL>
<DATE> 2005/01/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türkiye, Euroweek'in anketinde birinci oldu... 
</HEADLINE>
<TEXT>

     Dünyanın önde gelen sermaye piyasaları gazetesi EuroWeek'in yatırım bankası analistleriyle yaptığı ''Gelişen Piyasalar 2004'' anketinde, Hazine'nin 1,5 milyar ABD Doları tutarında ve 30 yıl vadeli tahvil ihracı Doğu Avrupa, Ortadoğu ve Afrika bölgesinde ''En İyi Kamu Borçlanması'' dalında birinci seçildi. 
     EuroWeek, yatırım yapmak açısından Türkiye'nin çekiciliğini sürekli artırdığını yazdı. 
     Euromoney tarafından Londra'da haftalık yayımlanan gazetenin 2004 yılı değerlendirmesinde Türkiye için ''Avrupa Birliği'yle yakınlaşma rolünü mükemmel oynuyor'' başlığıyla verilen haber-yorumda Türk tahvil faizlerinin hızlı gerilemesi anlatıldı. 
     Kathryn Wells imzalı haberde ''Türkiye, 2 yıldan daha az bir süre içinde bölgesel sepette yer alan bir ülkeden gerçek bir AB adayı ülkeye dönüşerek gözalıcı bir değişimi tamamladı'' ifadesine yer verildi. 
     Yıllar sonra yakalanan koalisyonsuz hükümet fırsatıyla Türkiye'nin siyasi istikrarını ekonomik performansa dökmeye başladığı belirtilen haberde, uluslararası yatırımcıların Türkiye'ye daha fazla odaklanma ihtiyacı hissettiği anlatıldı. 
     Aralık ayındaki AB zirvesinde alınan tarihi kararla Türkiye'nin 2015 yılında tam üye olabilmesinin yolunun açıldığı kaydedilen EuroWeek değerlendirmesinde, önde gelen uluslararası yatırım bankalarından analistlerin görüşlerine de yer verildi. 
     EuroWeek'e konuşan Alman kökenli yatırım bankası Dresdner Kleinwort Wasserstein analistlerinden Petri Kivinen, ''Yıllar sonra ilk kez Türkiye ile ilgili veriler çok etkileyici gözüküyor'' derken enflasyonun tek haneli rakamlara indiğini, büyümenin yüzde 7.9 olmasının beklendiğini ve faizlerin hızla gerilediğini anlattı. 
     Hollandalı yatırım bankası ABN Amro'dan Mike Elliff ise AB'nin 10 yeni üyeyi bünyesine katmasından sonra yatırımcıların 2'nci ve 3'üncü genişleme dalgasıyla ilgilenmeye başladığını, üyelik yolu açılan Türkiye'nin bu anlamda ilgi odağı haline geleceğini belirtti. ''Türkiye'nin son uluslararası tahvil ihracında birçok yeni yatırımcının alıma geçtiğini gözlemledik'' diyen Elliff, önümüzdeki dönemde bu gelişmenin hızlanarak sürmesini bekliyor. 
     JP Morgan Londra'nın gelişen piyasalar şefi Jonathan Brown ise 2004 yılında Türkiye'nin faizlerinde hızlı gerilemeler yaşandığını hatırlatarak, ''Fakat yolun sonuna gelinmedi. 2005 yılında da Türk tahvillerinin faizlerinde bir miktar daha gerileme olacaktır. AB üyeliğinin şu an itibariyle fiyatlara tamamen yansıdığını düşünmüyorum'' yorumunda bulundu. 
     EuroWeek'e konuşan İsviçre bankası UBS'in gelişen piyasalar sorumlusu Dennis Holtzapffel ise kredi derecelendirme kuruluşu Standart Poor's tarafından Türkiye'nin notunda yapılan artırımının diğer uluslararası kredi derecelendirme kuruluşları Moody's ve Fitch tarafından takip edildiğine dikkat çekerek, ''Bunlar da Türkiye'nin risk priminin daha da gerilemesinde etkili olacak'' dedi. 
     EuroWeek'e konuşan analistlerin dikkat çektiği diğer bir nokta ise yabancıların aksine yerli yatırımcıların eurodan çok dolar kağıtlarına itibar etmesi. Analistlere göre AB üyeliği yolunda sağlanacak gelişmeler, Türkiye'nin borçlanmasında euronun ağırlığının artmasında etkili olacak. 
     
     ŞİRKETLER DE DAHA KOLAY BORÇLANACAK 
     Uluslararası sermaye piyasalarının etkili gazetesi EuroWeek'te yer alan Türkiye değerlendirmesine göre kamu yanında özel şirketler ve bankalar da bundan sonra dış piyasalarda daha kolay ve düşük faizli borçlanabilecek. 
     Uluslararası yatırımcılara satılan ilk Türk şirket tahvilinin Vestel'in 2002 yılında gerçekleştirdiği 200 milyon dolarlık ve 5 yıl vadeli ihracı olduğu hatırlatılan EuroWeek değerlendirmesinde ''Uluslararası yatırım bankalarının ilerleyen yıllarda daha fazla Türk şirketinin kağıtlarına aracılık etmeyi hedeflediği'' kaydedildi. 
     EuroWeek, Vakıfbank ve Finansbank örneklerinde görüldüğü gibi Türk bankalarının da son zamanlarda bol sıfırlı dış kaynak sağlamayı başardığına da dikkat çekti. 
     
     HAZİNE'NİN 2034 VADELİ TAHVİLİ ''EN İYİ İHRAÇ'' 
     Öte yandan EuroWeek'in yatırım bankası analistleriyle yaptığı ''Gelişen Piyasalar 2004'' anketinde, Hazine'nin 2004 yılı dış borçlanma programı kapsamında, 1,5 milyar ABD Doları tutarında ve 30 yıl vadeli tahvil ihracı Doğu Avrupa, Ortadoğu ve Afrika bölgesinde ''En İyi Kamu Borçlanması'' dalında birinci seçildi. 
     Anapara geri ödemesi 14 Şubat 2034 tarihinde yapılacak olan söz konusu tahvil ihracına yatırım bankaları Citigroup ve UBS aracılık etmişti. 
     Birinci seçilen tahvil, Türkiye'nin uluslararası sermaye piyasalarında bugüne kadar ihraç ettiği ABD Doları cinsinden tahviller içinde en düşük faiz oranına karşılık gelmesi ve bunun 30 yıl vadeli bir tahvilde sağlanması açısından dikkat çekiyor. 
     
</TEXT>
</DOC>
