<DOC>
<DOCNO> 340657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun10.html </URL>
<DATE> 2005/05/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bush'un oteline girmek isteyen 6 eylemci gözaltında... 
</HEADLINE>
<TEXT>

     İkinci Dünya Savaşı’nın Avrupa’da sona ermesinin 60. yıldönümü törenlerine katılmak üzere Hollanda’da bulunan ABD Başkanı George Bush, öğle saatlerinde bu ülkeden ayrıldı. 
     Başkan Bush, İkinci Dünya Savaşı’nda yaşamını yitiren Amerikan askerlerinin bulunduğu Margraten kasabasında düzenlenen anma törenine katıldı ve daha sonra Maastricht Havaalanı’ndan Moskova’ya gitmek üzere hareket etti. 
     Hollanda’ya dün akşam gelen Bush, bu sabah Hollanda Başbakanı Jan Peter Balkenende ile kahvaltıda bir araya geldi. Daha sonra İkinci Dünya Savaşı’nda yaşamını kaybeden 8302 Amerikan askerinin mezarının bulunduğu Margraten kasabasına geçti ve burada düzenlenen anma törene katıldı. 
     Başkan Bush ve Hollanda Kraliçesi Beatriks, mezarlıktaki anıta çelenk koydular. Bush, burada yaptığı konuşmada, Avrupa’da bugün yaşanan özgürlüğün bir bedeli olarak Amerikan askerlerinin de yaşamlarını yitirdiğini belirtti ve İkinci Dünya Savaşı’nın, dünyada hiçbir gücün özgürlükten daha güçlü olamayacağını gösterdiğini söyledi. 
     Bush konuşmasında, Amerikan askerlerinin İkinci Dünya Savaşı’nda Nazi diktatörlüğüne karşı verdiği mücadeleye teşekkür etti ve Hollanda’nın bu ülkede Amerikan askerlerinin mezarlığına sahiplenmesini de şükranla karşıladığını belirtti. 
     Avrupalıların ve Amerikalıların özgürlüğün korunması ve yaşatılması için 21. yüzyılda birlikte çalışması gerektiğini kaydeden Bush, bu bağlamda Afganistan, Irak, Lübnan ve Ortadoğu’da, barış ve özgürlüğün, birlikte verilecek çabayla sağlanacağını söyledi. 
     Hollanda Başbakanı Jan Peter Balkenende de törende yaptığı konuşmada, İkinci Dünya Savaşı’ndan sonra kazanılan özgürlüklerin ve oluşturulan hukuk sisteminin günümüzde tekrar terörle tehlike altında olduğuna dikkat çekerek, buna karşı uyanık olunması gerektiğini vurguladı. 
     "Bizim mesajımız diyalog ve barıştır. Terörizm hiçbir zaman kazanamayacaktır" diyen Başbakan Balkenende, terörizme karşı mücadelenin kesinlikle ortak bir mücadele olması gerektiğini kaydetti. 
     Margraten kasabasında yoğun güvenlik önlemleri altında yapılan anma törenine yaklaşık 10 bin davetli katıldı. 
     
     EYLEMCİLER 
     Bu arada, Bush’un Hollanda ziyareti sırasında kaldığı otele girmek isteyen 6 eylemci gözaltına alındı. 
     Bush’un taşıdığı bir valizde nükleer silahları harekete geçiren bir mekanizma olduğunu iddia eden eylemcilerin sözcüsü Leo de Groot, "Bush’un nükleer bir valiz taşıdığını ve atom bombalarını harekete geçirmek için kırmızı düğmeye basabileceğini duyduk. Bunu çok şaşırtıcı bulduk" dedi. 
     "Vatandaşların denetçileri" yazılı tabelalar ve dürbünler taşıyan eylemciler, Hollanda askerleri tarafından gözaltına alındı. 
     Öte yandan, Bush’un kaldığı otelin çevresindeki sıkı güvenlik önlemlerini görüntülemek isteyen bir amatör fotoğrafçının, ucu sivri çitin üzerine düşerek ağır yaralandığı belirtildi. 
     
</TEXT>
</DOC>
