<DOC>
<DOCNO> 306232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur37.html </URL>
<DATE> 2005/01/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yurtkur'dan burs alan öğrenciler belirlendi 
</HEADLINE>
<TEXT>

     Yüksek Öğrenim Kredi ve Yurtlar Kurumu'ndan YURTKUR 2004-2005 eğitim-öğretim yılında burs, öğrenim veya katkı kredisi almaya hak kazanan öğrenciler belirlendi. 
     YURTKUR'dan yapılan açıklamaya göre, başvuran öğrencilerden 158 bin 143'ü öğrenim kredisi, 59 bin 196'sı burs kazandı. Ayrıca, 139 bin 364 öğrenciye de katkı kredisi tahsis edildi. 
     Öğrenciler kredi veya burs kazanıp kazanmadıklarını www.kyk.gov.tr internet adresinden veya 0-312 363 87 70 numaralı telefondan öğrenebilecekler. 
     Öğrenim ve katkı kredisi ile burs almaya hak kazanan öğrencilerin listesi ve öğrenciler adına hazırlanmış taahhüt senetleri, öğrenim gördükleri üniversitelere de gönderildi. 
     Öğrenciler taahhüt senetlerini noterde tasdik ettirdikten sonra 28 Ocak 2005 Cuma gününe kadar YURTKUR'un bölge veya yurt müdürlüklerine verebilecekler. Senetler ayrıca, ''Cemal Gürsel Caddesi No 61 Cebeci-Ankara'' adresine postayla da gönderilebilecek. 
     Taahhüt senetlerini belirlenen tarihe kadar gönderen öğrenciler Ocak 2005 ve Şubat 2005 aylarına ait toplam 220 YTL tutarındaki burs veya öğrenim kredilerini, 8 Şubat 2005 tarihinden itibaren T.C. Ziraat Bankası'nın ilgili şubelerinden alabilecekler. 
     YURTKUR, herhangi bir sebepten dolayı zamanında belgelerini ulaştıramayan 22 bin öğrenciye de öğrenim ve katkı kredisi tahsis edileceğini bildirdi. 
     
</TEXT>
</DOC>
