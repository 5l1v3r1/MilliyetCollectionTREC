<DOC>
<DOCNO> 314354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/tamer.html </URL>
<DATE> 2005/02/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başbakan'ın, Alman gazeteciyle görüşmesinde ben de vardım 
</HEADLINE>
<TEXT>


Karlara teslim olmuş bir İstanbul akşamında, evde kızımla birlikte televizyonda haberleri izlerken donakaldım. Tsunami bölgesinden seslenen Başbakan Recep Tayyip Erdoğan, Almanya'nın en saygın gazetelerinden Welt am Sonntag'da yayınlanan röportajı için çok kesin bir ifadeyle "Böyle bir gazeteciyi hatırlamıyorum, benimle böyle bir röportaj yapılmadı" diyordu. 
Kulaklarıma inanamadım, çünkü Davos'ta o görüşmenin yapıldığı yemekte ben de vardım ve Welt am Sonntag'ın Genel Yayın Yönetmeni Christoph Keese Erdoğan'ın yanına tesadüfen ya da uyanıklık yaparak oturmuş bir gazeteci değil, Türkiye ile ilgili "Laik Hilal'in Geleceği" başlıklı 28 Ocak günkü 141 numaralı oturumun yöneticisiydi. 

Türk Gecesi olmadı 
Başbakanın Basın Danışmanı Ahmet Tezcan'a Maldivler'den yaptırılan "Konuşma, Davos'taki Türk Gecesi'nde ayaküstü sohbetten ibarettir" yollu açıklama da hayret verici, moral bozucu ve külliyen yalan. Birincisi bu yıl Davos'ta Türk Gecesi düzenlenmedi. İkincisi röportajın yapıldığı mek n Seehof Oteli'nin Winga salonu, zaman öğle saatleriydi ve Tezcan'ın açıklamasının aksine birkaç kameraman arkadaşımızın dışında salondaki herkes, 10 kişilik yuvarlak yemek masalarının etrafında oturuyordu. 
Ben, bir yanımda AKP milletvekili Egemen Bağış, diğer yanımda CNN Türk Genel Yayın Yönetmeni Ferhat Boratav'la Başbakan'ın hemen bitişiğindeki masada, yüzüm Başbakan ve Keese'ye tam dönük olarak oturuyordum. Dolayısıyla yemeği baştan sona tüm ayrıntılarıyla izleme imk nı buldum. Erdoğan'la Keese'nin arasındaki sandalyeye, profesyonel simultane çevirmenlerin duayeni, Alman Lisesi mezunu Zeynep Bekdik oturmuş, her zamanki titizliği ve ciddiyetiyle not alıp çevirileri yapıyordu. 

Kremalı havuç çorbası 
Erdoğan'ın en yakın çalışma arkadaşları Cüneyd Zapsu ve Ömer Çelik de, Başbakan'a hemen bitişik farklı masalarda yemeklerini yeyip, toplantıyı baştan sona izlediler. Dolayısıyla Ömer Çelik'in tsunami bölgesinden "Böyle bir görüşme olmadı" diye buyurmasına da çok hayret ettim. 
Eğer Sayın Başbakan ve Çelik h l hatırlamıyorlarsa, biraz daha ayrıntı vereyim 
Yemekte kremalı ve zencefilli havuç çorbası ve ardından da sebze garnitürlü ızgara dana eti vardı. Erdoğan'ın sol yanında oturan Devlet Bakanı Ali Babacan, menüde dana yazdığı halde ne olur ne olmaz diyerek , et yerine balık istemiş olacak ki, yemeği 10 - 15 dakikalık gecikmeyle geldi. Bizim masada oturan eşi Zeynep Babacan'ın tercihi de balıktı. 

Önce canlı yayın 
Yemeğe uzun süre başlayamadık, zira oturumu yöneten Keese CNN Türk, NTV ve CNBC - e gibi TV kanallarındaki canlı yayın bölümünde çatal - bıçak şıkırtıları olmasın diye bizi epey aç bıraktı. Canlı yayın bitip de yemeklerimiz nihayet geldiğinde ise, Keese ile Erdoğan hummalı bir sohbete daldılar. Hatta ben, "Alman gazeteci de masadakilerin geri kalanlarını yok sayarak sadece Erdoğan'la konuşarak biraz ayıp ediyor" diye geçirdim içimden. Konuşulanları duyamadığım için, bu bölümün çevirisinin İngilizce mi, Almanca mı olduğunu bilmiyorum. 
Meslektaşım Keese'yi aslında oldukça antipatik buldum. Hatta aynı sabah Welt am Sonntag'ın kardeş yayını günlük Die Welt gazetesinde Türkiye'yi 1. sayfa manşetine çıkartan olumsuz ve haksız habere de sinirlenmiştim. Ancak kendimi Keese'nin yerine koyuyorum. Bir ülkenin başbakanıyla yaptığım ikili sohbeti, kendisinden izin almadan yazıya döküp, üzerine de imzamı koyup röportaj diye yayınlamam, meslek etiği açısından hiçbir şekilde söz konusu olamaz. Rüyamda görsem, k bus diye kan ter içinde uyanırım. 
Pekiyi Tayyip Bey ve yakın çevresi neden tongaya bastı Yarına... 



</TEXT>
</DOC>
