<DOC>
<DOCNO> 319570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun50.html </URL>
<DATE> 2005/03/01/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Amerikan insan hakları dernekleri Rumsfeld aleyhine dava açtı 
</HEADLINE>
<TEXT>

     ABD'deki iki insan hakları derneği, Irak ve Afganistan'daki Amerikan güçlerinden işkence gördüğünü iddia eden 8 kişi adına, ABD Savunma Bakanı Donald Rumsfeld aleyhine dava açtı. 
     Amerikan İnsan Hakları Derneği ACLU ve İlkönce İnsan Hakları kuruluşları tarafından düzenlenen basın toplantısında, haklarında resmi hiçbir suçlama olmaksızın daha sonra salıverilen 8 kişinin, Irak ve Afganistan'daki ABD gözaltı tesislerinde fiziksel ve psikolojik işkence gördükleri, Rumsfeld aleyhine memleketi olan Illinois'deki federal eyalet mahkemesinde dava açıldığı bildirildi. 
     ACLU yöneticisi Anthony Romero, iddialarla ilgili Rumsfeld'in doğrudan sorumluluğu bulunduğunu, çünkü tutuklulara muameleyle ilgili kuralları kendisinin bizzat imzaladığını kaydetti. 
     Rumsfeld aleyhine açılan davada, Amerikan gözaltı tesislerinde işkenceye maruz kaldıkları belirtilen 8 kişinin, cinsel taciz ve aşağılama, bıçakla bazı yerlerinin kesilmesi, ölüm tehdidi ve sürekli şiddetli dayak gibi acımasız ve aşağılayıcı mualeme gördükleri kaydedildi. 
     Donald Rumsfeld de, yaşadışı sorgulama tekniklerine şahsen izin vermek ve işkenceyi durdurmaya yönelik yasal sorumluluğunu yerine getirmemekle suçlanıyor. 
     ABD Savunma Bakanlığı Pentagon ise herhangi bir yorumda bulunmayarak, şikayeti incelediğini bildirdi. 
     Irak'taki Ebu Garib cezaevinde Amerikan askerlerinin yaptığı işkenceyi gösteren fotoğrafların geçen yıl ortaya çıkmasından sonra Rumsfeld, askeri komutanlar ve paralı askerler aleyhine davalar açılmıştı. 
     
</TEXT>
</DOC>
