<DOC>
<DOCNO> 325162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/agun.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'a aile boyu 'iş' gezisi 
</HEADLINE>
<TEXT>


Darüşşafaka Cemiyeti'ndeki iddiaları araştıran müfettişlerin ulaştığı belgeler, cemiyet yöneticilerinin görevli olarak gittikleri ABD'ye eşlerini de götürdüklerini ortaya koydu 

Tolga Şardan - Ankara 

Milliyet, Darüşşafaka Cemiyeti'ndeki iddiaları araştıran İçişleri Bakanlığı müfettişlerinin ortaya çıkardığı belgelere ulaştı. Belgelerde, yöneticilerin kurumu zarara uğrattıkları iddia edilen 2001-2004 yılları arasındaki faaliyetleri detaylarıyla yer alıyor. 
Müfettişlerin incelediği muhasebe kayıtları ve Başkan Çetin Erkmen'in cemiyet adına kullandığı kredi kartının hesap dökümlerindeki incelemelerde en önemli konuları, yöneticilerin ABD seyahati, Maltepe Huzurevi inşaatı ve kuruma ait gayrimenkullerin satışından doğan zararlar oluşturdu. 

Malzemeler ABD'den 
Belgelere göre, Darüşşafaka Yönetim Kurulu, 9 Ekim 2001'de Maltepe Bağışçılar Sitesi'ne alınacak malzemelerin seçimi için oluşturulacak heyetin ABD'ye gitmesini kararlaştırdı. Heyette Berkmen, Başkan Vekili Bayram Akbaş ve İnşaat Emlak Müdürü Cüneyt Öngün'ün de bulunması kararı alındı. Ancak heyette, Akbaş ve Öngün'ün eşleri ile 2 de misafir yer aldı. ABD'ye 18 Ekim 2001'de uçan 7 kişilik heyetin sadece seyahat giderlerine 11 bin YTL ödendi. 
Müfettişler, New York üzerinden Las Vegas'a giden heyetin konakladığı otelde Berkmen'in oğlu Koray Berkmen'in de kaldığını saptadı. Ayrıca Berkmen'in odasından, "Berrin isimli bir kadının" da harcama yaptığına yönelik dökümlere ulaşıldı. Faturalardan, Akbaş ve Öngün'ün eşleri, heyetteki 2 misafir, Koray Berkmen ve "Berrin" adlı kadının otel, oda, taksi, uluslararası telefon görüşmeleri harcamalarının cemiyet tarafından ödendiği anlaşıldı. 
ABD'ye 2000'de giden Berkmen ve Akbaş'ın, Beverly Hills'te 7400 YTL, Hollywood'da 1500 YTL ve Las Vegas'ta 4100 YTL harcama yaptığı saptandı. Gezinin toplam 13 bin YTL tutan masrafları da cemiyet giderlerine işlendi. Berkmen'in, masrafları cemiyet adına alınan kredi kartından ödediği anlaşıldı. 

Kayyum ve çıkış yasağı 
Cemiyet yönetiminin "kayyum"a devredilmesi yönünde görüş belirten müfettişler, yönetim kurulunun banka hesapları ve malvarlıklarına tedbir ve yurtdışına çıkış yasağı konulmasını da istedi. 

Yengeç mönülü yemeğe 460 dolar ödendi 

Kartın hesap dökümlerini inceleyen müfettişler, ABD'deki gezilerde yapılan ilginç harcamaları belirledi. Kartla yapılan harcamaların bazıları şöyle 
Hollywood'daki ünlü Universal Film Stüdyoları'nın 528 dolarlık 882 YTL bilet parası. 
Newport Beach'taki yengeç mönülü yemeğin 460 dolarlık 762 YTL faturası. 
Las Vegas'taki Excalibur Casino'daki toplam 957 dolarlık 1584 YTL 6 ayrı harcama bedeli. 
Beverly Hills Hilton Oteli'ndeki 1608 dolarlık 2 bin 500 YTL masraf. 

Berkmen yeniden başkan seçildi 

Darüşşafaka Cemiyeti'nin Genel Kurulu, Maslak'taki Darüşşafaka Eğitim Kurumları'nda Darüşşafakalılar Derneği, okul mezunları ve basına kapalı olarak yapıldı. Delegeler, Çetin Berkmen'in yeniden başkanlığa seçildiğini belirtti. Kapı önünde bekleyen mezunlar da Berkmen ve yönetimini istifaya davet etti. 


</TEXT>
</DOC>
