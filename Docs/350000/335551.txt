<DOC>
<DOCNO> 335551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy09.html </URL>
<DATE> 2005/04/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk Tarih Kurumu Diaspora çıkışımızdan çok rahatsız oldu 
</HEADLINE>
<TEXT>

     Türk Tarih Kurumu TTK Başkanı Prof. Dr. Yusuf Halaçoğlu, Ermeni diasporasının, Türkiye'nin Ermeni soykırımı iddialarıyla ilgili başlattığı çalışmalardan rahatsız olduğunu söyledi. 
     Halaçoğlu, AA muhabirine yaptığı açıklamada, çeşitli ortamlarda Türkiye'nin karşısına çıkarılan Ermeni soykırımı iddialarının asılsız olduğunu kanıtlamak üzere, özellikle son 4-5 yılda çok ciddi çalışmalar yürütüldüğünü kaydetti. 
     Türkiye'de, bu konuda özellikle son yıllarda oldukça fazla değişiklikler meydana geldiğini, meclisin bu konuda belli girişimlerde bulunduğunu ifade eden Halaçoğlu, bilim adamlarının da Ermeniler ve onlarla işbirliği yapan kesimleri, bu konuda birlikte araştırma yapmaya ve bilimsel veriler ışığında tartışmaya davet ettiklerini belirtti. 
     Yusuf Halaçoğlu, bu çalışmaların yankılarının Türkiye'de fazla görünmüyor olabileceğini belirterek, ''Ama Ermeni gazetelerine veya dışarıdaki bir takım gazetelere baktığınız zaman çok büyük yankıları olduğunu görüyoruz. Ermeni diasporası, bizim bu çıkışımızdan hayli rahatsız olmuş durumda'' dedi. Halaçoğlu, Türkiye'de artık bu konuda bir kamuoyu oluşmaya başladığını belirterek, bunun çok önemli bir gelişme olduğu vurguladı. 
     Türkiye'nin, Ermeni meselesi konusunda haklılığını ortaya koymak için atağa kalktığına işaret ederek şunları söyledi 
     ''Atağa geçeceğiniz zaman, mutlaka o toplumun bilinçli ve birlikte hareket edebilme kapasitesine sahip olması gerekir. Böyle olduğu takdirde, karşınızdaki insanların ümitlerini kırarsınız. Ermeni diasporasının ümidi şuydu, büyük bir baskı uygulanarak, Türk toplumunun ister istemez Bu olayı biz de yapmışız demesini sağlamaktı. Sözde soykırımın birkaç sene içinde kabul edileceğine inanıyorlardı. Ama şu an, o inançları tamamen ortadan kalkmış durumda.'' 
     
     ''İSPAT KONUSUNDA HİÇBİR ŞEY SÖYLEYEMİYORLAR'' 
     Prof. Dr. Halaçoğlu, Türkiye'de Ermenilerin soykırıma uğradıklarını öne sürenlerin sürekli olarak, TTK'nın belgelerle ortaya koyduğu gerçeklerden söz etmemelerinin, açıklamaların resmi söylemler ve tezler olduğunu öne sürmelerinin ve kurumun ''devletin ağzıyla konuştuğunu'' iddia etmelerinin, Türkiye'nin doğru yolda olduğunun kanıtı olduğunu belirterek, şunları kaydetti 
     ''Eğer bir şeyi gerçekten tenkit edecekseniz ve doğruyu ortaya koyacaksanız, karşınızdaki insanların sundukları belgeleri çürütmeniz gerekir. Şimdi biz bunu söylüyoruz, çürütün o zaman. 1.5 milyon insan öldü diyorsanız, Bunu ispat edin diyoruz. Bakın ispat konusunda hiçbir şey söyleyemiyorlar. Bence Türkiye'nin Ermeni meselesiyle ilgili başlattığı çalışmalar iyi yolda gidiyor.'' Yusuf Halaçoğlu, Türkiye'nin haklılığını ortaya koymak, böyle bir soykırımın yapılmadığını kanıtlamak için sürekli araştırmalar yürüttüklerini ve bu araştırmaları kitap haline getirdiklerini belirterek, hazırlanan kitapları yabancı dillerde de yayınladıklarını bildirdi. 
     Yabancı dillerdeki yayınları dışarıda bastırdıklarına işaret eden Halaçoğlu, ''Çünkü bu kitapların, oradaki yayınevleri tarafından dağıtılmasını istiyoruz. Bu, kitapların propaganda amaçlı olarak algılanmaması açısından da büyük önem taşıyor'' dedi. 
     Prof. Dr. Halaçoğlu, Ermeni meselesi konusunda yapılan çalışmaların bazı çevrelerde ''Kendi kendilerine konuşuyorlar'' şeklinde nitelendirildiğine işaret ederek, şöyle devam etti 
     ''Biz bu meseleyi halka anlatırken, bazıları diyor ki Kendi kendinize konuşup duruyorsunuz . Bir kere bunu söyleyenlerin kim olduğuna iyi bakmak ve değerlendirmek lazım. Bunu söyleyenler, daha önce Ermenilerin soykırıma uğradıklarını söyleyenler mi, değil mi Bakıldığında, onlar olduğu açıkça görülüyor. Aslında Türk toplumunun bilgilendirilmesi ve böyle bir soykırımın olmadığına kanaat getiren bir düşünce içine girmesi, onlar için çok büyük bir handikap ve büyük bir yenilgi demektir. Basın organları artık bu konudan bahsediyor.'' 
     
     ''TÜRKİYE ÜZERİNDE ÇOK BÜYÜK OYUNLAR OYNANIYOR'' 
     Türkiye'nin AB'ye girebilmesi için öne sürülen şartlara da dikkati çeken Prof. Dr. Halaçoğlu, başka ülkelere aynı şartların getirilip getirilmediğine bakıldığında, her şeyin çok açık şekilde ortaya çıkacağını vurguladı. 
     Türkiye için istenilenlerin, Yunanistan, Bulgaristan veya başka Balkan ülkelerinden talep edilmemesinin, bunun altında başka şeyler yattığı anlamına geldiğini savunan Halaçoğlu, şunları söyledi 
     ''Yani bunu anlamamak için insanın özel bir anlamama eğitimi görmesi gerekir. Türkiye üzerinde çok büyük oyunlar oynanıyor. Aslında bütün mesele bizim anlaşamamamız değil. Neden anlaşamadığımızı ortaya koymamız lazım. Bizim anlaşamamamız mümkün değil. Bakın tekrar çatışmalar başlıyor. Bu durum Türkiye için hiç iyi değil. Sağ-sol meselesi çıkmıştı, ardından Ermeni terörü Asala çıktı, ardından PKK çıktı. Türkiye'nin bunlardan, 100 milyar dolardan fazla bir kaybı var. Bunun yatırıma dönüşmüş olduğu varsayılırsa, Türkiye'nin ulaşacağı pozisyonu bir düşünün. Bunun engellenmesi için mi bu meseleler çıkarıldı diye iyi düşünmek gerekir. Ben öyle olduğunu düşünüyorum.'' 
     
</TEXT>
</DOC>
