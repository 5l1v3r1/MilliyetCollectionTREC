<DOC>
<DOCNO> 314378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun21.html </URL>
<DATE> 2005/02/11/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Talat Annan'ın Türk tarafından talebi olmadı 
</HEADLINE>
<TEXT>

     KKTC Başbakanı Mehmet Ali Talat, Türk tarafının Kıbrıs ile ilgili görüşmelere hazır olduğunu ve BM Genel Sekreteri Kofi Annan'ın Türk tarafından bir talebinin olmadığını söyledi. 
     Annan'ın Rum yönetimi lideri Tasos Papadopulos'tan, planına itirazlarını istemesini AA muhabirine değerlendiren Talat, Genel Sekreter'in Güvenlik Konseyi'ne sunduğu raporda da, plana ilişkin itiraz listesini, ''Net ve son olarak belirleyin ve bildirin'' diye istediğini kaydetti. 
     Talat, ''Sayın Genel Sekreter demek ki bunu tekrarladı. Dolayısıyla Rum tarafının buna cevap vermesi lazım'' diye konuştu. 
     Türk tarafının görüşmelere hazır olduğunu daha önce Annan'a bildirdiğini ve Annan'ın Türk tarafından talebinin olmadığını ifade eden Talat, ''Genel Sekreter'in arzusuna, isteğine Türk tarafının cevabı olumludur'' dedi. 
     -BAROSSO'DAN MEKTUP- Başbakan Talat, AB Komisyonu Başkanı Jose Manuel Durao Barosso'dan üç gün önce bir mektup aldığını, Barosso'nun mektupta ''en kısa zamanda'' kendisiyle görüşme isteğini ilettiğini bildirdi. 
     Barosso'nun 15 Ekim 2004 tarihinde Güney Kıbrıs'ı ziyareti sırasında, kendisiyle görüşme isteğini sözlü olarak ilettiğini, mektupta da bu isteğini yinelediğini belirten Talat, ''şu anda randevu ayarlama aşamasında olduklarını'' açıkladı. 
     20 Şubat seçimlerine kısa bir süre kaldığına işaret eden Talat, Avrupa'ya ziyaretin seçimden önce veya seçimden sonra olabileceğini kaydetti. 
     
</TEXT>
</DOC>
