<DOC>
<DOCNO> 327857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy34.html </URL>
<DATE> 2005/03/28/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Başbakan Erdoğan Tunus'a gitti 
</HEADLINE>
<TEXT>

     Başbakan Recep Tayyip Erdoğan, Türk Bayrağı'nın, siyasi istismar aracı haline getirilmesinin yanlış ve çirkin olacağını belirterek, ''Bizim bayrağımız, oy avcılığı yapacak kadar ucuz değildir'' dedi. 
     Erdoğan, Esenboğa Havalimanı'ndan Tunus'a hareketinden önce yaptığı açıklamada, bakanlar, iki ülke dostluk grubu başkanı milletvekilleri ve işadamlarından oluşan bir heyetle Tunus ve Fas'ı ziyaret edeceklerini söyledi. 
     Tunus ve Fas'ı, Arap ve İslam dünyası ile Akdeniz havzası ve Afrika'nın önemli iki ülkesi olarak değerlendirdiklerini belirten Erdoğan, dost ve kardeş ülkeler olarak ortak bir geleceğe sahip olunduğunu kaydetti. 
     Görüşmelerde, özellikle ekonomik işbirliğinin geliştirilmesi olanaklarının ele alınacağını ifade eden Erdoğan, heyetteki Türk işadamlarının da karşıtları ile ikili ekonomik ilişkilere ileri boyutlar ve perspektifler kazandırılması amacıyla işbirliği imkanlarını görüşeceklerini bildirdi. 
     Erdoğan, 2003-2004 yıllarında, iki ülke ile ticari ilişkilerde ciddi manada artış söz konusu olduğunu, bunun yüzde 70 ile yüzde 100 arasında değiştiğini ifade etti. 
     Tunus ve Fas ile imzalanan serbest ticaret anlaşmalarının, ekonomik ve ticari ilişkiler için bir dönüm noktası niteliğinde olduğunu vurgulayan Erdoğan, söz konusu anlaşmaların yürürlüğe girmesiyle ikili ticari ilişkilerde çok farklı bir sıçrama olacağını kaydetti. 
     Bölgede son dönemde önemli uluslararası siyasi gelişmeler yaşandığını belirten Erdoğan, bu çerçevede, ikili konuların yanı sıra bölgesel ve uluslararası konularda görüş alışverişinde bulunacaklarını söyledi. 
     Başbakan Erdoğan, Tunus'a 1989 yılından bu yana başbakan düzeyinde ilk ziyaretin yapılacağını anımsatarak, ''Tunus ile aramızda, gücünü ortak tarihimizden ve kültürümüzden alan, sağlam dostluk ve kardeşlik ilişkileri bulunmaktadır'' diye konuştu. 
     Erdoğan, Tunus'taki temasları sırasında, bu ülkenin cumhurbaşkanı ve başbakanı ile görüşeceğini bildirdi. 
     Türkiye ile Tunus arasındaki ticaret hacminin, 2004 yılı rakamlarına göre 350 milyon doların üzerinde gerçekleştiğini, bu rakamda 2002 yılını göre yüzde 100 seviyesinde bir artış olduğunu anlatan Erdoğan, Türkiye ile Fas arasındaki ticaret hacminin ise yüzde 70 oranındaki artışla 434 milyon dolara çıktığını kaydetti. Erdoğan, Türkiye'nin Fas'a ihracatının yüzde 85 oranında artarak 330 milyon dolara yükseldiğini belirtti. 
     Erdoğan, Türkiye ve Fas arasındaki ilişkilerin, 17. yüzyıla kadar uzanan, dostluk ve ortak değerlere dayandığını belirterek, temasları sırasında Fas Kralı ve Başbakanı ile görüşeceğini söyledi. 
     Türkiye'nin, Fas'taki en önemli atağının müteahhitlik sektörü olduğunu, Türk müteahhitlerin burada çok ciddi işler aldığını, bu sürecin artarak devam edeceğine inandığını belirten Erdoğan, Türk Hava Yolları'nın, İstanbul-Kazablanka seferlerinin dün başladığını anımsattı. 
     Erdoğan, her iki ülke ile ikili ilişkilere yeni boyutlar kazandıracak çeşitli anlaşmaların imzalanmasının öngörüldüğünü belirtti. 
     
     TÜRK BAYRAĞINA SAYGISIZLIK 
     Erdoğan, ''AB'ye, Ankara Anlaşması ile ilgili cevabınızı ne zaman vereceksiniz '' şeklindeki soru üzerine, ''Biz, zaten hazırlıklarımızı yapmıştık, en kısa zamanda, cevabımız kendilerine ulaştırılacaktır'' dedi. 
     ABD'nin, İncirlik Üssü'nün kullanımı konusundaki taleplerine hükümetin ne zaman cevap vereceğine ilişkin bir başka soru üzerine Erdoğan, ''En kısa zamanda onun cevabını veririz'' diye konuştu. 
     Erdoğan, ''Mersin'deki Türk Bayrağı'na saygısızlık olayının ardından gerginlik yaşandı ve konu siyasi yönlere çekilmek istendi. Buna ilişkin olarak hükümetin önlemleri var mı '' şeklindeki soruyu yanıtlarken, bu konuyla ilgili daha ilk günde açıklama yaptıklarını belirtti. Erdoğan, gerek Cumhurbaşkanı Ahmet Necdet Sezer, gerek kendisi, gerek Genelkurmay Başkanı Orgeneral Hilmi Özkök ve ertesi gün Başbakan Yardımcısı Abdullah Gül'ün açıklamalarda bulunduğunu anımsattı. Erdoğan, şunları kaydetti 
     ''Bunun değerlendirmesini, yasal yönden takibini başlattık. Konuyla ilgili olarak güvenlik güçlerimiz yapılması gerekeni yaptı. Bu olaya karışanların hepsi yakalandı gibi, azmettirenlerin de bir kısmı tespit edildi. Çalışma derinleştirilerek hala devam ediyor ve şu anda da olay yasal olarak sürdürülmektedir. 
     Bizim her zaman söylediğimiz bir şey var Bayrak, bizim ortak değerlerimizin bir sembolüdür, ortak kültürümüzün bir sembolüdür ve bizim istiklalimizin bir sembolüdür. İstiklal Marşı ile biz her zaman bayrağımızı tanımlıyoruz ve bayrağa olan inancımız, her şeyimiz ortadadır. 
     Eğer bayrak, bir siyasi istismar aracı haline getirilirse, eğer buna vasıta olunursa, bu yanlıştır, bu çirkindir. Dolayısıyla bunu yapmak suretiyle farklı bloklaşmalara da neden olmamak gerekir. Fakat, Türk Bayrağı'nı eline alanlara da 'sen niçin Türk Bayrağı'nı eline alıyorsun' demek, bizlere de yakışmayacaktır. 
     Yalnız bir zamanlar hatırlarsanız, ülkemizde Türkiye için kutsal sayılan birçok değerin, bazıları işgal edeceği bir arsayı garantiye almak için, gelir oraya bakarsınız bir Atatürk büstü dikerdi. Bu noktaya taşınmamalı, bu noktaya taşınırsa çok yanlış olur. Bunlardan kaçınmamız lazım. Şehidimizi, şehitliği, bayrağımızı, bu şekilde istismar etmek çok yanlıştır. Çünkü bizim bayrağımız, oy avcılığı yapacak kadar ucuz değildir.'' 
     
</TEXT>
</DOC>
