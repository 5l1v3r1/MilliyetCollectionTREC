<DOC>
<DOCNO> 306600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas05.html </URL>
<DATE> 2005/01/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İşte migreni tetikleyen yiyecekler... 
</HEADLINE>
<TEXT>

     Metin FERAH DHA 

      ABANT İzzet Baysal Üniversitesi Tıp Fakültesi Nöroloji Anabilim Dalı Başkanı Yard.Doç.Dr. Nebil Yıldız, çikolata, peynir, portakal, kola ve alkolün migren hastalığını tetiklediğini söyledi. 
     Yaşamı boyunca hemen herkesin baş ağrısı ile karışlaştığını belirten Yard.Doç.Dr. Yıldız, "Baş ağrılarının çok çeşitli tipleri olmakla birlikte en sık görülen formu ise, migren tipi ve gerilim tipi baş ağrılarıdır. Ayrıntılı sorgulama ve nörolojik muayene ile büyük ölçüde tanıya varılan başağrıları, sünizit, menenjit, tümör ve damar hastalıkları gibi nedenlerden dolayı da ortaya çıkabilir'' dedi. 
     İşi ya da sosyal aktiviteyi engelleyecek boyuta ulaşabilen klasik migren ağrısının ataklar halinde geldiğini söyleyen Yard.Doç.Dr. Yıldız, "Görmede kısa süreli bir bulanıklık ve parlayan ışıklar gözlenmesi, ensede hafif hafif ağrılar başlaması, daha sonra şakaklarda ve göz çevresinde yerleşerek, zonklayıcı bir karakter kazanıp giderek şiddetlenen ağrılar, işi ya da sosyal aktiviteyi engelleyecek boyuta ulaşır. Bu noktada bulantı ve kusma da görülebilir. Ses, ışık ve kokudan rahatsızlık duyan hastalar, ağrı kesici ve uyku sayesinde rahatlayabilirler'' diye konuştu. 
     Klasik formdan daha farklı migren ve migren benzeri başağrıları olduğunu belirten Yard.Doç.Dr. Yıldız, "Migreni, her hastada değişmekle birlikte açlık, uykusuzluk, stres ve telaşın yanısıra çikolata, peynir, portakal, kola ve alkol özellikle de kırmızı şarap gibi bazı yiyecek ve içecekler de tetikleyebilir'' dedi. 
     Yard.Doç.Dr. Yıldız, gerilim tipi başağrısının da oldukça sık görülen başağrısı tiplerinden olduğunu belirterek şunları söyledi 
     "Gerilim tipi başağrısı, şiddeti biraz daha az olmasına rağmen, hemen hergün sürekli olmasıyla öne çıkar. Hastada genel bir sersemlik ve ağırlık haline neden olan gerilim tipi başağrısı, genellikle, sıkıntı, keyifsizlik, uyku bozuklukları, yorgunluk ve sürekli stres sonucu ortaya çıkar. Başağrıları içerisinde en tehlikeli olanı da, ani olarak çok şiddetli bir şekilde hayatta ilk kez ortaya çıkan başağrılarıdır.'' 
     
</TEXT>
</DOC>
