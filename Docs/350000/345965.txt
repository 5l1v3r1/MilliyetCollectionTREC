<DOC>
<DOCNO> 345965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun02.html </URL>
<DATE> 2005/05/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Rice Referandumun sonucu Fransa ile ilişkilerimizi etkilemez 
</HEADLINE>
<TEXT>

     ABD Dışişleri Bakanı Condoleezza Rice, Fransa’da 29 Mayıs’ta yapılacak AB anayasası referandumunun sonucu ne olursa olsun, bunun ABD ve Fransa ilişkilerini etkilemeyeceğini söyledi. 
     Rice, AFP’ye yaptığı açıklamada, "Fransa ile ilişkilerimizin aynı kalacağını düşünüyorum, şu an da ilişkilerimiz çok iyi" dedi. 
     Referandumdan "hayır" çıkması halinde Avrupa’nın, bunun sonucunda da AB ve ABD arasındaki ilişkilerin zayıflayıp zayıflamayacağı sorusu üzerine ise Rice, "Bilmiyorum. Bence beklemeliyiz ancak Avrupa ile güçlü ilişkilerimizi korumayı düşünüyoruz" diye konuştu. 
     ABD’nin "Avrupa projesini" desteklediğini belirten Rice, "Birleşmiş Avrupa, NATO ile güçlü kıtalararası ilişkinin temellerinden biri" dedi. 
     Fransa’da son yapılan kamuoyu yoklamasına göre, Avrupa Anayasası’na "hayır" diyenlerin oranının yüzde 54, "evet" diyenlerin oranının ise yüzde 46 olduğu belirtildi. Yine son kamuoyu araştırmaları, seçmenlerin yüzde 20’sinin hala kararsız olduğunu gösteriyor. 
     
</TEXT>
</DOC>
