<DOC>
<DOCNO> 332329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas12.html </URL>
<DATE> 2005/04/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Utandıran galibiyet... 27-0'lık galibiyete sevinemediler... 
</HEADLINE>
<TEXT>

     Kastamonu'da 16 Yaş Altı B Gençler Futbol Ligi'nde, ilk devrede 25-0 yendikleri Seydilersporluları ''fazla atmayız'' diye maça çıkmaya ikna eden Yolspor yöneticileri, maç 27-0 bitince rakiplerinden özür dilediler. 
     Alınan bilgiye göre, grubunda liderliği haftalar önce garantileyen Yolspor takımı, bu hafta sahasında lig sonuncusu Seydilersporu konuk etti. Tam 9 topu direkten dönen Yolspor, maçı da 27-0 kazandı. Ligin ilk devresinde Yolspor, Seydilersporu 25-0 yenmiş ve 8 yıl önceki 22-0'lık kendi rekorunu kırmıştı. Yolspor, bu farklı galibiyetiyle yine kendi rekorunu kırmış oldu. 
     Seydilerspor takımının kalecisi Gökhan Okur, ligde son sırada bulundukları için bir iddiaları olmadığını, her iki takım için de bu karşılaşmanın formalite olduğunu söyledi. Ancak Yolspor yöneticilerinin kendilerini kandırdığını öne süren Okur, şöyle konuştu 
     ''Her iki takımın da iddiası yoktu. Lig sonuncusu olduğumuz için maça çıkmak istemedik. Yolspor zaten birinciliği garantilemişti. Yolspor ile ilk maçımızda da 25-0 yenildiğimiz için biz bu maça çıkmayacaktık. Ancak rakip takımın yöneticileri bizi, yedek takım ile çıkarız fazla atmayız diyerek ikna ettiler. Biz de bu maça futbol oynamak adına çıktık. Yaptıkları çok ayıptı.'' 
     
     SOYUNMA ODASINA GİDİP ÖZÜR DİLEDİLER 

     Seydilersporlu yöneticileri ''fazla atmayız'' diyerek, ikna eden ve maçı 27-0 kazanarak rekor kıran Yolsporlu yöneticiler, maçın ardından Seydilerspor'un soyunma odasına giderek özür dilediler. 
     Yolspor Antrenörü Ahmet Tabak ile yöneticileri Mithat Bıyıklı ve Mehmet Mıcık, ilk maçta 25-0 yendikleri rakiplerini ikinci maçta da 27-0 yendikleri için üzgün olduklarını belirttiler. Yönetici Bıyıklı, ''Seydilersporlu idareciler ne deseler haklılar. Biz yedek takımla çıktık ancak çocukları durduramadık. Bu kadar fazla gol atmamalıydık'' dedi. 
     Bu sezon kurulan Seydilerspor Kulübü, oynadığı 6 resmi maçta kalesinde 92 gol gördü, rakip kalelere 5 gol atabildi. 
     
</TEXT>
</DOC>
