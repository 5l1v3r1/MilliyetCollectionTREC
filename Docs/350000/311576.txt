<DOC>
<DOCNO> 311576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yasam/ayas.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Marmara'da 10 yıl içinde deprem olur' 
</HEADLINE>
<TEXT>


Kaliforniya Üniversitesi'nden Prof. Dr. John Rundle, "Yalova ve Kumburgaz'da 2 sıcak fay hattı var. İstanbul'da 10 yıl içinde 5.0'ın üzerinde büyüklükte bir deprem olabilir" dedi 

Önay Yılmaz 

Tokai Üniversitesi'nden Japon bilim adamı Prof. Seiya Uyeda, "2010 ile 2020 yılları arasında pratik olarak depremlerin önceden tahmin edilmesi mümkün hale gelecek. 2010'a kadar da bu iş teorik olarak çözülecek" dedi. 
Boğaziçi Üniversitesi Kandilli Rasathanesi ve Deprem Araştırmaları Enstitüsü'ndeki "Uzay ve Uydu Teknolojileri Kullanarak Depremlerin İzlenmesi Amaçlı Erken Uyarı Sistemleri Çalıştayı" başladı. 

'Keşifler bitmedi' 
Bayındırlık ve İskan Bakanlığı Müsteşarı Sabri Erbakan, yüzyılın ortalarına kadar depremlerin önceden tahmini konusunda sonuç alınamayacağını, ancak yine de çalışmaları destekleyeceklerini anlattı. Yabancı bilim adamları ise, bu görüşe pek katılmayan bildiriler sundu. Uyeda, "Bazıları geçmişte insanoğlunun uçamayacağını söylemişti. Bir başkası da keşiflerin bittiğini... Ancak bilimsel ilerlemeler bu kötümserleri değil, iyimserleri haklı çıkardı" dedi. Depremin 2010 ile 2020 yılları arasında önceden tahmin edilebileceğini belirten Uyeda, Türk bilim adamlarının, Yunan bilim adamlarıyla işbirliği yapması gerektiğini vurguladı. 

'Bilim sınır tanımaz' 
Bilimin sınır tanımadığını belirten Uyeda, Yunanistan'da birçok bölgede depremin önceden tahmin edildiğini kaydetti. Uyeda, "Bazı bilim adamları bu çalışmaları kabullenemiyor. Depremlerden önce havada atmosferde bir şeyler oluyor. Yerdeki ölçümlerle atmosferdeki ölçümler biraraya getirilerek depremlerin önceden tahmin edilmesi sağlanabilir. Fransızlar da başarılı çalışmalar yürütüyor. Japonya olarak bu konuda geri kaldık, biraz utanıyorum" dedi. 
ABD Kaliforniya Üniversitesi'nden Prof. Dr. John Rundle ise, İstanbul'un 30-40 kilometre yakınında gelecek 10 yıl içinde 5.0'ın üzerinde büyüklükte bir deprem öngördüklerini söyledi. Rundle, "İstanbul yakınlarında Yalova ve Kumburgaz'da 2 sıcak fay hattı var. Buralarda önümüzdeki 10 yıl içinde 5.0'ın üzerinde büyüklükte bir deprem olabilir. İstanbul'a dikkat etmek gerek" diye konuştu. Uydu aracılığıyla depremi önceden haber alma projesini geliştiren Rusya Avia Export Konsorsiyumu'nda çalışan Rusya Bilimler Akademisi Öğretim Üyesi Sergey Pulinets de, uydulardan alınan bilgilerle önceden tahmin için sistem geliştirdiklerini söyledi. 

'Tayvan şanslı' 
Birtakım uydu sistemlerinin kurulup, istenilen alanının 365 gün 24 saat tarandığını anlatan Pulinets "Deprem, 1 - 5 gün öncesinden tahmin edilebiliyor" dedi. Pulinets, sistemi kullanmaya hazır tek ülkenin Tayvan olduğunu kaydetti. Projenin Pazarlama Direktörü Valery Belyak da, bu konuda Türkiye ile Rusya arasında Karma Ekonomik Konsey protokolünde imzalanmış bir paragraf bulunduğunu kaydetti. 

Uluğ Küçük depremler habercidir... 

UTKU BOLULU İzmir DHA 
Dokuz Eylül Üniversitesi Deniz Bilimleri ve Teknolojisi Öğretim Üyesi, Deprem Uzmanı Prof. Dr. Atilla Uluğ, Kaş, Gökova, Hakk ri ve Seferihisar'daki son sarsıntıları, Güney Asya'daki büyük depreme bağladı. "Küçükler, büyük depremlerin uyarıcısıdır. Bu hareketlenme, fay kendi halindeyken 10 yıl sonra olacak depremi öne çekebilir" diyen Uluğ, Güney Asya depreminin, Hint - Avustralya plakasını oynattığını, bunun da diğer plakaları etkilediğini iddia etti ve "Sistematik depremler çok önemli" dedi. 


</TEXT>
</DOC>
