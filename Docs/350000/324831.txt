<DOC>
<DOCNO> 324831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo22.html </URL>
<DATE> 2005/03/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
A Milli takımı aday kadrosu açıklandı... Ayhan Akman da kadroda... 
</HEADLINE>
<TEXT>

     

A Milli Futbol Takımı'nın 18. Dünya Kupası Avrupa elemeleri 2. Grup'ta 26 Mart Cumartesi günü İstanbul'da Arnavutluk, 30 Mart Çarşamba günü de başkent Tiflis'te Gürcistan ile yapacağı maçların aday kadroları açıklandı. 
     Milli Takımlar Teknik Direktörü Ersun Yanal, 24 kişilik aday kadroya milli takımdan kesilmesi büyük gürültüler koparan Hakan Şükür'ü yine dahil etmedi. 
     Yanal'ın sürprizi ise son dönemde göz kamaştırıcı bir futbol ortaya koyan Galatasaraylı Ayhan Akman'ı yaklaşık 4.5 yıl sonra aday kadroya çağırmak oldu. 
     Aday kadroda Fenerbahçe'den 6, Galatasaray'dan 5, Trabzonspor'dan 4, Beşiktaş'tan ise 3 futbolcu yer aldı. 
     
     AYHAN'IN HASRETİ BİTTİ 

     
Galatasaray'ın son haftalardaki formda oyuncusu Ayhan Akman'ın milli takım hasreti bitti. 28 yaşındaki Ayhan, yaklaşık 4.5 yıl sonra sonra aday kadroya çağrıldı. 
     A milli formayı daha önce 6 kez giyen Ayhan, en son 23 Şubat 2000 tarihinde, Beşiktaş'ta oynarken Türkiye'nin, Ali Sami Yen Stadı'nda Norveç'e 2-0 yenildiği özel maçta 58. dakikada Ümit Davala'nın yerine oyuna girerek milli olmuştu. 
     Yine Beşiktaş'ta forma giydiği dönemde, 31 Temmuz 2000 tarihinde, 2002 Dünya Kupası hazırlık kampı için Şenol Güneş tarafından aday kadroya alınan Ayhan, aradan geçen yaklaşık 4.5 yıllık sürede kadroya davet edilmemişti. 
     Bu arada devre arasında Beşiktaş'a transfer olan Koray Avcı 6 maç, Denizlisporlu Ersen Martin de 5 maç sonra aday kadroya alındı. 
     
     ADAY KADRO 

     Arnavutluk ve Gürcistan ile yapılacak maçlar için belirlenen A Milli Takım aday kadrosuna şu isimler çağrıldı 
     Rüştü Reçber, Ümit Özat, Tuncay Şanlı, Volkan Demirel, Servet Çetin, Serkan Balcı Fenerbahçe , Bülent Korkmaz, Necati Ateş, Cihan Haspolatlı, Orhan Ak, Ayhan Akman Galatasaray , Fatih Tekke, Gökdeniz Karadeniz, Tolga Seyhan, Hüseyin Cimşir Trabzonspor , Okan Buruk, İbrahim Toraman, Koray Avcı Beşiktaş , Ersen Martin Denizlispor , Ömer Çatkıç Gençlerbirliği , Emre Belözoğlu FC Inter , Yıldıray Baştürk Hertha BSC Berlin , Hamit Altıntop FC Schalke 04 , Halil Altıntop FC Kaiserslautern . 

     
</TEXT>
</DOC>
