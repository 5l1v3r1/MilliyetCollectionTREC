<DOC>
<DOCNO> 344396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur53.html </URL>
<DATE> 2005/05/20/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Anadolu Ateşi Avrupa yolcusu.... 
</HEADLINE>
<TEXT>

     "Anadolu Ateşi" dans topluluğu, Avrupa turnesine çıkıyor. 
     Lütfi Kırdar Uluslararası Kongre ve Sergi Sarayı’ndaki toplantıda konuşan Anadolu Ateşi Genel Sanat Yönetmeni Mustafa Erdoğan, 15-16 Haziran’da Paris’teki ünlü Bercy Salonu’nda 2 gösteri sunacaklarını söyledi. 
     Erdoğan, "Fransa’da gerçekleştireceğimiz ilk gösteri olacak. 
     Salonun büyüklüğü ve bu gösteriye verdiğimiz önemden dolayı 110 kişilik dansçı grubuyla sahneye çıkacağız. Eğer yetkilileri ikna edebilirsek, gösteride gerçek ateş kullanacağız" dedi. 
     Belçika’nın Hasselt kentinde 17-18 Haziran’da 2 gösteri sunacaklarını bildiren Erdoğan, koreografi ve dekorda Avrupa turnesi için bazı değişiklikler yaptıklarını kaydetti. Erdoğan, "Paris’teki gösteride, Nemrut’taki kral başlarının maketlerini de dekor olarak kullanacağız. Geçtiğimiz günlerde Mısır’da 3 başarılı gösteri gerçekleştirdik. Mısırlılar, baş dansçılarımızdan Sinem Güven’in, dünyanın en iyi oryantal solisti olduğunu söylediler" diye konuştu. 
     Mustafa Erdoğan, Yönetmen Sinan Çetin ile bir sinema-dans okulunun hazırlığı içinde olduklarını da sözlerine ekledi. 
     Toplantının ardından, koreografisinde değişiklik yapılan gösteri, topluluk tarafından sahnelendi. 
     
</TEXT>
</DOC>
