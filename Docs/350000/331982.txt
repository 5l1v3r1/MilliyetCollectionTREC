<DOC>
<DOCNO> 331982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo08.html </URL>
<DATE> 2005/04/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fenerbahçe derbi haftasına mutlu girdi... 
</HEADLINE>
<TEXT>

     Birinci Süper Futbol Ligi'nde deplasmanda Sakaryaspor'u zorlu geçen bir mücadelede 1-0 yenen Fenerbahçeli futbolcular, derbi haftasına mutlu girdi. 
     Sarı-lacivertliler, 17 Nisan Pazar günü Fenerbahçe Şükrü Saracoğlu Stadı'nda Beşiktaş ile yapacakları karşılaşmanın hazırlıklarına ara vermeden başladı. 
     Sakaryaspor maçında ilk 11'de forma giyen futbolcular tesislerin yanındaki orman ve sahada yaklaşık 40 dakika süren çalışmada dinlenmeye yönelik antrenman yaptılar. 
     Maçtaki yedek oyuncular ve diğer futbolculara ise normal antrenman programı uygulandı. Dar alanda yapılan maçlarla tamamlanan antrenmandan sonra, hafif sakatlıkları bulunan futbolcular tesislerde tedavi oldu. 
     Serhat salonda çalışırken, Semih ve Servet takımdan ayrı koşu yaptı. Sakaryaspor maçından sonra Adapazarı'nda kalan Tuncay ve Mahmut antrenmana katılmadı. 
     Bu arada antrenman sonunda Van Hooijdonk, oğlu Sydney ile sahada bir süre top oynadı. 
     
     YARIN İZİN, SALI GÜNÜ ÇİFT İDMAN 
     Teknik direktör Christoph Daum, antrenmandan sonra futbolcularına izin verdi. 
     Yarın izin yapacak sarı-lacivertliler, Beşiktaş maçının hazırlıklarına 12 Nisan Salı günü çift antrenmanla devam edecek. 
     
</TEXT>
</DOC>
