<DOC>
<DOCNO> 307066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/spor/spo02.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka, mesajın var 
</HEADLINE>
<TEXT>


Sarı-Lacivertli taraftarlar, yönetimin transfer listesinde yer alan Fransız yıldızı ikna edebilmek için web sitesini e-mail yağmuruna tuttular, "Türkiye'de kral olursun" görüşünü savundular 

MURAT AĞCA 


Fener'i tanıttılar 
FENERBAHÇE'YE transferi gündemde olan Nicolas Anelka için Sarı - Lacivertli taraftarlar da harekete geçti. Fransız yıldıza, web sitesi üzerinden mesaj yağdıran taraftarlar, Anelka'yı İstanbul'a gelmesi için ikna etmeye çalışıyor. Fenerbahçe'yi öven yazılar gönderen Sarı-Lacivertliler, gelmesi halinde kendisinin Türkiye'de "kral" olacağı yolunda telkinde bulunuyorlar. 

Sevgilerini gösterdiler 
NİCOLASANELKA.net sitesinde görüşlerini açıklayan Fenerbahçe taraftarları, "Biz 35 milyon Fener taraftarı seni kral yapacağız", "Anelka şampiyonluk sevincini bizlerle yaşa", "Mutlu olmak istiyorsan Türkiye'ye gel" mesajlarıyla, sevgilerini gösteriyorlar. Fenerbahçeli yöneticiler, Anelka'yı almayacaklarını söylemelerine rağmen, bir iki gün içinde Manchester City'e resmi teklif götürüleceği ileri sürüldü. 

Başladığı gibi bitti 

Antalya'da son yılların en neşeli kampını geçiren Fenerbahçe finali de süper yaptı. Tuncay için hazırlanan sürpriz doğum günü partisi idman alanını savaş yerine çevirdi 

YUSUF KOBAL 

Kaçmayı başaramadı 
ANTALYA kampının son çalışmasını dün sabah yapan Fenerbahçe'de sürpriz doğum günü partisi görülmeye değerdi. Sarı-Lacivertli oyuncular idmana önce toplu resim vererek başladılar. Koch'un yaklaşık bir saat süren kondisyon antrenmanının ardından futbolcular Tuncay için hazırladıkları kutlamaya geçtiler. Başına gelecekleri anlayan genç yıldız kaçmak istediyse de başarılı olmadı. 

Gazeteciler de yandı 
ANTRENMAN sahasının kenarına gizlenen şişe şise sular, torba torba unlar ve yumurtalar bir anda Tuncay'ın kafasında uçuştu. Ardından hazırlanan doğum günü pastasını birbirlerine fırlatan Sarı-Lacivertli oyuncular, sahayı tam bir savaş alanına çevirdiler. Basın mensuplarına da yumurta yağdıran Fenerbahçeli futbolcular, neşe içinde başladıkları Belek kampını yine neşe ile tamamladı. 

Hooijdonk pazarlığı 

YÖNETİMİN, Hooijdonk'un menajeri Jansen'i Antalya'ya çağırarak bir görüşme yaptığı öğrenildi. Hollandalı oyuncunun sözleşmesini feshetmek için nabız yoklayan Fenerbahçeli yöneticiler, Hooijdonk'u kırmadan yolları ayırmak istiyor. Yıllık 1.7 milyon Euro kazanan Hooijdonk'un menajerinin, oyuncusunun alacaklarını masaya yatırdığı ve bir teklif sunduğu belirtildi. Sarı-Lacivertliler'in öneriyi değerlendirmeye aldığı kaydedildi. 

Daum'dan sıkı takip 

TEKNİK Direktör Christoph Daum, UEFA Kupası'ndaki rakipleri Real Zaragoza'nın deplasmanda Real Madrid ile oynadığı karşılaşmayı izledi. Alman hoca, daha önce kasetlerden en ince ayrıntısına kadar incelediği İspanyol ekibini bir kez de yakından görme fırsatını bulurken, bol bol not aldı. Daum'un Real Zaragoza'yı bir kez daha seyretmek için önümüzdeki haftalarda yine İspanya'ya gideceği belirtildi. 

Deniz'in yükü ağır 

GENÇLERBİRLİĞİ'NDEN transfer edilen ancak sözleşmesinde tazminat maddesi bulunduğu için sorun olan Deniz Barış'ın, Fenerbahçe ile yaptığı mukavelede özel bir madde bulunduğu ortaya çıktı. Deniz Barış'ın Alman avukatının hazırladığı anlaşmaya göre Futbol Federasyonu tarafından haklı bulunan Gençlerbirliği'nin, 1 milyon Euro tutarındaki tazminatını Fenerbahçe'nin ödeyeceği öğrenildi. 


</TEXT>
</DOC>
