<DOC>
<DOCNO> 322458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun27.html </URL>
<DATE> 2005/03/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Saddam'ın yakalanma hikayesi 'uydurma' çıktı... 
</HEADLINE>
<TEXT>

     Irak'ın eski lideri Saddam Hüseyin'in yakalanması için düzenlenen operasyona katılan eski bir Amerikan deniz piyadesi, ''devrik devlet başkanının yakalanmasıyla ilgili kamuoyuna açıklanan hikayenin 'uydurma' olduğunu'' söyledi. 
     Lübnan kökenli eski Deniz Piyade Çavuşu Nedim Ebu Rabeh, Suudi Arabistan'ın El Medine gazetesine yaptığı açıklamada, Saddam Hüseyin'in aslında Amerikan Kara Kuvvetleri'nin açıkladığı gibi bir gün sonra değil, 12 Aralık 2003 Cuma günü yakalandığını belirtti. 
     ''Saddam'ı 3 gündür Tikrit yakınlarındaki Dur bölgesinde arayan 8'i Arap kökenli 20 kişilik bir birlikte görev yapıyordum. Onu, anlatıldığı gibi bir delikte değil, küçük bir köyde mazbut bir evde bulduk'' diyen Ebu Rabeh, ''Saddam Hüseyin'i sert bir direnişin ardından ele geçirdiklerini, hatta Sudan kökenli bir deniz piyadesinin çatışmada hayatını kaybettiğini'' anlattı. 
     Eski Amerikan askeri, çatışma sırasında Saddam'ın ikinci katta bir pencereden ateş ettiğini, sonra ona Arapça ''Teslim ol... Direnmen yersiz'' diye bağırdıklarını kaydetti. 
     Lübnan'da röportajı veren Ebu Rabeh, ''daha sonra bir askeri ekibin Saddam'ın bir delikte yakalandığı hikayesini uydurduğunu'' söyledi. 
     
</TEXT>
</DOC>
