<DOC>
<DOCNO> 340851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun12.html </URL>
<DATE> 2005/05/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kıbrıslı Türkler, Rumlardan son iki yılda kaç kimlik ve pasaport aldı 
</HEADLINE>
<TEXT>

     Güney Lefkoşa’daki Rum Kaymakamlığı, son iki yılda Kıbrıslı Türklere verilen doğum, kimlik ve pasaport belgelerinin sayısını açıkladı. 
     Politis gazetesinin Lefkoşa Rum Kaymakamlığı’nın verilerine dayandırılan haberine göre, karşılıklı serbest geçişlerin başladığı 23 Nisan 2003’ten beri Kıbrıslı Türklere 57 bin 291 adet "Kıbrıs 
     Cumhuriyeti" kimlik kartı, 29 bin 544 pasaport, 155 bin 985 doğum belgesi verildi. 
     Haberde, 1 Ocak 2005’ten bugüne kadar ise Kıbrıslı Türklere 4 bin 692 kimlik kartı, 3 bin 469 pasaport ve 11 bin 162 doğum belgesinin 
     verildiği belirtildi. 
     Rum yönetiminin, Kıbrıslı Türklerin kimlik almak için verdiği bilgileri, eski Rum malını kullananlar aleyhinde mülkiyet davası açmak için kullandığı basında yer almıştı. KKTC makamları, söz konusu davaların celpnamelerini KKTC’ye getirecek Rum görevlilerin tutuklanacağını açıklamıştı. 
     Kıbrıs Rum yönetiminin, eski Rum malını kullanan Kıbrıslı Türkleri tespit ederek isimlerini sınır kapılarındaki bilgisayarlara da yüklediği ve dava açıldığında, bu kişilere sınır kapılarından geçişleri sırasında celpnamenin de imzalatılacağı belirtiliyor. 
     
     MÜLK TARTIŞMALARI 
     Bu arada, 1974’ten önce Kuzey Kıbrıs’ta kalan Rum malları konusu, Güney Kıbrıs’ya yoğun şekilde tartışılıyor. 
     AKEL partisinin uluslararası ilişkiler uzmanı ve Rum yönetimi lideri Tasos Papadopulos’un müzakere heyetinde yer alan Tumazos Çelebis, her Rumun kuzeyde kalan mallar için dava açma hakkına sahip olduğunu iddia ederek, "Mahkeme kararlarının Kıbrıs sorununun çözümü sırasında bir silah olarak kullanılabileceğini" söyledi. 
     Çelebis, "mülkler sorununun ancak toplu olarak Kıbrıs sorununun nihai çözümüyle çözülebileceğini" belirtti. 
     AKEL milletvekili ve Meclis İçişleri Komitesi Başkanı Andros Kiprianu, Rumların açtığı davaları destekleyerek, "Kıbrıs Türkleri ve yabancılar ’Kıbrıs Rum malları’ üzerinde gelişigüzel inşaat yapmaya devam ettiği sürece, Kıbrıslı Rumlardan bu davalarını sona erdirmelerini isteyemezsiniz" dedi EVRODİ partisi lideri Prodromos Prodromu ise KKTC’deki eski Rum mallarının satışının nedeninin Annan Planı olduğunu ileri sürdü. 
     Prodromu, "Annan Planı’nın yaşayabilir bir plan olmadığını ve kendilerinin sadece Avrupai bir çözümle kurtulabileceğini" kaydetti. 
     EVRODİ milletvekili avukat Hristodulos Taramuntas da, onbinlerce Rumun, KKTC’deki eski mülkleri için, tüm yabancıları, Kıbrıslı Türkleri, hatta Türkiye kökenlileri bile "mahkemelere sürüklemeye" hazır olduğunu söyledi. 
     Mülklerle ilgili tüm konularda Rumları yönlendirecek bir kurumun oluşturulması gerektiğini ifade eden Taramuntas, "Diğer meslektaşlarımla birlikte muhtelif davaları AİHM’de mümkün olan en az maliyetle savunacağız. Vatandaşı Kıbrıs’taki hukukla ilgili her türlü aydınlatmaya hazırız. Bir siyasetçi olarak hiçbir zaman boyun eğmeyeceğim. Hiçbir göçmenin hakkının yenmesine rıza göstermeyeceğim" dedi. 
     Taramuntas, Türkiye Cumhuriyeti vatandaşları için de tutuklama emri çıkarabileceklerini ve Güney Kıbrıs’a geçmeleri halinde onları tutuklayabileceklerini iddia etti. Taramuntas, "Türkiye kökenliler için tutuklama emri çıkarmak için Türkiye’nin AB’ye girmesini beklememiz gerekmez" diye konuştu. 
     
</TEXT>
</DOC>
