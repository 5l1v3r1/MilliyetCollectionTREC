<DOC>
<DOCNO> 345610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun21.html </URL>
<DATE> 2005/05/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Musul'da polis şefi öldürüldü, ABD'den büyük operasyon 
</HEADLINE>
<TEXT>

     Şiddet olaylarının hızla tırmandığı Irak’ta, bu sabah bir polis şefi silahlı kişilerce öldürüldü. 
     Irak polisinden yapılan açıklamaya göre, polis şefi Mihlif Halef, Musul yakınlarındaki Şargat ilçesinde otomobiliyle giderken silahlı kişilerin kurduğu pusu sonucu öldürüldü. 
     Bu arada, Şiiler için kutsal Necef kentinde yaklaşık 3 bin kişinin katıldığı gösteri yapıldı. Göstericiler, Sünni din adamlarının bir Sünni liderin öldürülmesinin ardından yaptıkları açıklamaları kınadılar. 
     Irak’ta, direniş ve şiddet eylemleri 28 Nisan’da yeni hükümetin açıklanmasının ardından artmış, bu tarihten sonraki olaylarda 620 kişi hayatını kaybetmişti. Yalnızca son 4 günde, 14 Amerikan askeri direnişçilerce öldürüldü. 
     Amerikan askerleri ise yerel asker ve polis güçleriyle birlikte çeşitli operasyonlar düzenliyor. El Anbar eyaletindeki Hadise bölgesinde 1000 kadar Amerikan deniz piyadesi ve askerlerin katıldığı yeni operasyon bugün şafaktan önce başladı. 
     Irak’taki Amerikan güçleri, geçen haftalarda da Suriye sınırı yakınlarındaki Kayim bölgesinde operasyon düzenlemişti. Bu operasyonda 125 asinin öldürüldüğü açıklanmıştı. 
     
     ANBAR BÖLGESİNDE OPERASYON 
     ABD ordusu, Irak’ın Anbar bölgesinde bir aydan kısa sürede ikinci geniş çaplı operasyonunu başlattı. 
     Yaklaşık bin civarında Amerikan deniz piyadesi ve kara kuvvetleri askerlerinden oluşan grup, bölgedeki Haditha kentinin bir bölümünü kapatırken, zırhlı birlikler bölgede kontrol noktaları kurdu. 
     Iraklı direnişçilere yönelik olarak başlatılan operasyonda 3 direnişçinin öldüğü, başkent Bağdat’ın 220 kilometre kuzeybatısındaki kentin üzerinde Amerikan helikopterleri ve savaş uçaklarının dolaştığı belirtildi. 
     "Yeni Çarşı" adı verilen ve sabaha karşı başlatılan operasyonda iki Amerikan deniz piyadesinin yaralandığı belirtildi. 
     Amerikalı askeri yetkililer, yaklaşık 90 bin kişinin yaşadığı Haditha kentindeki direnişçilerin çok gelişmiş taktikler uyguladıklarını söylediler. 
     
</TEXT>
</DOC>
