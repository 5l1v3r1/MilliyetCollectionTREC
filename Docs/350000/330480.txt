<DOC>
<DOCNO> 330480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur01.html </URL>
<DATE> 2005/04/05/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Gözleriyle yalvardı 
</HEADLINE>
<TEXT>

     Ali ÖZKAYA DHA 

      İZMİR'in Kahramanlar semtinde yoldan karşıya geçmeye çalışırken bir otomobilin aynasının çarparak yere düşürdüğü yaşlı kadın yaralandı. Konuşamadığı anlaşılan talihsiz kadın, yerde ambulans beklerken, görevli polis memurunun elini tutup, gözleriyle adeta Beni kurtarın' diye yalvardı. 
     Kahramanlar semtindeki Hilal Köprü üstünden karşıya geçmeye çalışan yaşlı kadına önceki gün bir otomobilin aynası çarptı. Çarpan sürücü durmayıp yoluna devam ederken, yaralanan 70 yaşlarındaki kadın orta şeritte yere düştü. Trafiğin hızla aktığı yolda, asfalt zeminde acı içinde kıvranan talihsiz kadının yardımına, yakındaki polis ekipleri koştu. Diğer araçların üstünden geçmemesi için yolun bir şeridi trafiğe kapatılarak önlem alındı. Cep telefonuyla 112 Acil Servis aranarak kaza yerine ambulans istendi. 
     Üzerinde kimliğini belirleyecek belge bulunmayan ve konuşamadığı için ismini de söyleyemeyen yaralı kadın, ambulansın gelemesi beklenirken yanına yere çöküp acısını hafifletmeye çalışan polis memurunun elini tuttu. Sözle anlatamadığı acısını gözleriyle anlatıp, kendisini kurtarmaları için adeta yalvardı. Ambulans gelene kadar elini bırakmadı. 
     Tek yön olan yolun bir şeridinin kaza nedeniyle kapanması trafiğin sıkışmasına yolaçtı. Sağlık görevlilerinin olay yerine ulaşması bu yüzden gecikti. Sağlıklı bir şekilde acil müdahale yapılabilmesi için ambulansın gelmesini bekleyen polis memuru, acısının arttığı gözlerinden okunan yaşlı kadının üstüne, yere düşüp kirlenen paltosunu örtüp sakinleştirmeye çalıştı. 
     Kaza yerine gelen sağlık görevlilerinin boyunluk takarak sedyeye aldığı yaralı kadın, ambulansa bindirilerek Alsancak Devlet Hastanesi'ne kaldırıldı. Yalnız yaşadığı sanılan ve kimliği belirlenemeyen kadının vücudunda kırığa rastlanmazken, çarpma nedeniyle eziklikler olduğu anlaşılıp tedaviye alındı. Çarpan sürücünün saptanıp yakalanması için çalışma başlatıldı. 
     
</TEXT>
</DOC>
