<DOC>
<DOCNO> 347709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/ygokce.html </URL>
<DATE> 2005/06/01/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
'Yabancı, başımın tacı ' 
</HEADLINE>
<TEXT>


Türkiye Futbol Federasyonu, hafta içinde aldığı kararla önümüzdeki sezonda da Süper Lig takımlarının 6 yabancı futbolcu oynatabileceğini açıkladı. 
Gazete ve televizyonlarda satır aralarında geçiştiriliveren kararın, yeterince tartışılmadığını düşünüyorum. 
Bazı görüş sahiplerine göre, yabancı sayısının azaltılmaması, aksine sayısal sınırlandırmanın kaldırılması, kulüplerimizin uluslararası başarı standartlarını yakalayabilmesi için gereklidir. Ancak böyle bir uygulamadan sonra Şampiyonlar Ligi ve UEFA Kupası gibi organizasyonlarda başarı grafiğini yükseltebilir, final hedeflerine ulaşabiliriz. 
Futbolun temel başarı ölçütü olarak kulüp takımlarını ele alan bu görüş, ilk bakışta haklı sayılabilir. Ne var ki yabancı futbolcuya dayanarak ancak bir - iki kulübü güçlendirebilir, onların başarısıyla avunabilseniz de ülke geneline yayılacak bir gelişme sağlayamazsınız. 
Evet, yabancı oyuncu transferi iç piyasadaki arz - talep dengesine olumlu katkılar sağlayabilir. Sözleşme maliyetlerinin anormal yükselişini engelleyebilir. İyi seçilmiş yabancı oyuncuların yurt içi rekabette formasını giydiği takıma ekstra güç sağladığı da inkar edilemez. 
Yine de daha soğukkanlı değerlendirmeler yapmamız gerekiyor... 

Forma kalmıyor 
Şu ya da bu kulübü içeride - ya da dışarıda - güçlendirmek adına düzenlenip uygulanan yönetmelikler, acaba Türk futbolcusunun yetiştirilmesi, uluslararası rekabet alanlarında başarılı olabilmesi için nasıl bir etki yaratıyor Fenerbahçe alt yapısında sessiz - sedasız emek terleri döken eski usta Alpaslan Eratlı'ya göre yol daha baştan kapalı "Bir takımda kaleci hariç, 10 forma var. Bunların 6'sını yabancıya verdiğinizde bizimkilere forma kalmıyor. Alt yapıdan yetiştirdiğiniz oyunculara tünelin ucunda ışık olduğunu anlatamıyorsunuz " 
U17 on yedi yaş altı Milli Takımımız Avrupa Şampiyonu oldu. Eylül'de Peru'ya uçup Dünya Şampiyonası'nda top kovalayacaklar. 20 Yaş Altı Milli Takımımız da Hollanda'daki Dünya Şampiyonası'na katılacak. Ümit Takımımız'ın maçlarında inanılmaz keyif var. Seyrettikçe güven duygusu kazanıyor, gurur duyuyorsunuz. 
Ama o çocuklar büyüyemiyor, gelişemiyor, kulüp takımlarında yer bulamıyorlar. Çünkü kadrolar yabancı oyuncularla dolu... Yönetmelikler, federasyona belli bir fon katkısı sağladığınızda yabancıyı baş tacı yapmanız için uygun hale getirilmiş. Bu durumda Fenerbahçeli Semih'in, Mahmut Hanefi'nin, Kayserili Mehmet Topuz'un, Beşiktaşlı İbrahim Akın'ın, Galatasaraylı Cafercan'ın Süper Lig'in yıldızları arasına katılma süreci uzuyor, yavaşlıyor, zorlaşıyor... A Milli Takımımız, zamanında yenilenememenin sıkıntılarını çekiyor. 

Vakıf da duyarsız 
Kulüpler Birliği Vakfı da yabancı oyuncu konusunda sorumlu davranamıyor. Kulüp temsilcileri, takımlarının gündelik başarısı için federasyona sürekli yabancı kontenjanının önündeki engelleri kaldırmak üzere baskı yapıyor... 
Doğrusu, sınırlamanın ve fonlara para ödeme zorunluluğunun kaldırılması, ama bu özgürlüğün ve hakkın, ülke futbolunun gerekleri de gözönüne alınarak sorumlulukla kullanılması... Kulüp temsilcilerinin bugüne değil, geleceğe yatırım yapmasıdır. 
Yabancı transferindeki sorumsuzluk, ligin adaletsiz gelir paylaşımı da göz önüne alındığında haksız rekabete yol açacak, büyükler büyük olarak yollarına devam ederken, ötekilerin büyümesi engellenecektir. Dahası, yabancı seçimindeki kriterlerimiz de sağlam ve tutarlı değildir... Parası olan, yüksek bedelleri ödeyip düdüğünü öttürmekte, ötekiler de ya ucuz etin yahnisini yapmakta, ya da borç batağında boğulmaktadır. 
Türk futbolunun kolay ezberlere değil, sorumlulukla alınmış zor ve sabırlı kararlara ihtiyacı var. 

Youla yanlış tercih 

Yıldırım Demirören, Beşiktaş başkanlığında birinci yılını doldurdu. Artık ondan daha sakin ve daha ilkeli kararlar almasını bekleyebiliriz. 
Geçen yıl, olağanüstü kongre atmosferinin etkisiyle alelacele transferler yaptılar. Sıkıntılı sezonu hayalkırıklığı ile kapadılar. 
Rıza Çalımbay'ın başarısı bir ölçüde teselli yarattı. Beşiktaş'ın gelecek sezona daha sağlam ve tutarlı transfer uygulamalarıyla gireceğini sanıyorum. Ancak Youla'nın transferine de takılmaktan kendimi alamıyorum. 
Acaba Youla doğru tercih mi Gençlerbirliği'nde kontratak fırsatlarıyla ya da uzun atılmış toplarla buluşup attığı 15 gol, Beşiktaş için dikkate alınabilecek bir istatistik midir Sanmıyorum... Gençlerbirliği, baskı altında mücadele eden ve oyun stratejisini kontratak üzerine kuran bir takım... Beşiktaş ise genellikle baskı kuran, rakibini sıkıştıran, kapalı savunmaları açmak için uğraşan bir ekip. Beşiktaş'ın baskı altında kalacağı maç sayısı üç, bilemediniz beş tanedir ... Üç - beş maç için Youla'yı almak da pek doğru değildir. 
Beşiktaş'taki santrforlara bakın... Carew, Ahmet Dursun, Veysel ve Youla... Dördünün de vuruş tekniği konusunda kusursuz olduğunu söyleyebilir misiniz 
Ben mi yanılıyorum, Beşiktaş mı 
Göreceğiz. 

Bu fiyatlarla milli maç olmaz 

İnönü'deki Türkiye - Yunanistan maçı, futbolumuzun geleceği açısından çok önemli bir kader randevusu. Bu maçı kazanabilirsek ancak, 2006 Dünya Kupası için yeniden başlama noktasına gelip kayıplarımızı telafi etme fırsatı bulacağız. 
Ulusça bir sinerjiye ihtiyacımız var... Yanal ve teknik ekibinden en yeni futbolcumuza kadar Milli Takımı topyekün desteklemeli, başarılarına katkı sağlamak için maça koşmalıyız... 
TFF de üzerine düşeni yapmalı... İlan edilen bilet fiyatları ateş pahası... Kapalı ve numaralının yüz milyonun üzerindeki fiyatına itirazımız yok da, açık tribünün 40 milyonluk bileti el yakar. Gerçek tribün destekçisi dışarıda kalır. Bıçakcı ve arkadaşlarının ulusal damping ilan etmesi gerekiyor... 
Şimdi pazarlama zamanı değil... Uluslararası Pazar'a 2006 Dünya Kupası girmenin zamanı 



</TEXT>
</DOC>
