<DOC>
<DOCNO> 346082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo07.html </URL>
<DATE> 2005/05/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Liverpool Avrupa'nın en büyüğü 
</HEADLINE>
<TEXT>

     Avrupa Şampiyonlar Ligi’nde 2004-2005 sezonun şampiyonu olan İngiltere’nin Liverpool takımı, kupasını UEFA Başkanı Lennart Johansson’un elinden aldı. 
     Atatürk Olimpiyat Stadı’nın ortasında kurulan özel kürsüye önce kupaya penaltılarda veda etmek zorunda kalan AC Milan’ın oyuncuları gelirken, ardından şampiyon Liverpool’da kaptan Gerrard, Avrupa Şampiyonlar Ligi Kupası’nı UEFA Başkanı Lennart Johansson’un elinden alarak havaya kaldırdı. 
     Liverpool takımı kürsüde büyük sevinç yaşayarak adeta bir sevinç yumağı oluştururken, İngiliz taraftarlar da tribünlerde kazanılan zaferi doyasıya kutladı. 
     Liverpool kupayı daha önce 1976-77, 1977-78, 1980-81, 1983-84 sezonlarında müzesine götürmüştü. 20 yıl sonra final oynayan Liverpool, 1984’ten bu yana süren kupa hasretine de son verdi. 
     AC Milan ise 3-0 öne geçtiği maçta avantajını koruyamadı ve 10. finalinden 7. kupasını çıkaramadı. 
     
     LIVERPOOL, ÖN ELEMEDEN GELEREK KUPAYA UZANDI 

     3. ön elemede Avusturya’nın GAK takımını eleyerek Avrupa 
     Şampiyonlar Ligi’ne kalan İngiliz temsilcisi, 1. turda A Grubu’nu Monaco’nun ardından, Olympiakos’u ikili averajda geçerek 2. sırada bitirdi. İkinci turda Almanya’nın Bayer 04 Leverkusen, çeyrek finalde İtalya’nın Juventus, yarı finalde de kendi ülkesinden Chelsea’yi eleyen Liverpool, finalde AC Milan’ın rakibi oldu ve 6-5’lik skorla kupaya uzandı. 
     Liverpool’un Avrupa Şampiyonlar Ligi’nde mutlu sonla biten maçlarında aldığı sonuçlar şöyle 
     3. Ön Eleme Turu GAK Liverpool 0 - 2 Liverpool GAK 0 - 1 1. Tur A Grubu Liverpool Monaco 2 - 0 Olympiakos Liverpool 1 - 0 Liverpool Deportivo 0 - 0 Deportivo Liverpool 0 - 1 Monaco Liverpool 1 - 0 Liverpool Olympiakos 3 - 1 2. Tur Liverpool Bayer 04 Leverkusen 3 - 1 Bayer 04 Leverkusen Liverpool 1 - 3 Çeyrek Final Liverpool Juventus 2 - 1 Juventus Liverpool 0 - 0 Yarı Final Chelsea Liverpool 0 - 0 Liverpool Chelsea 1 - 0 Final Liverpool Milan 3 - 3 6 - 5 pen 
     

     MİLAN ÜZGÜN 

     Milanlı futbolcular ise penaltılar sonucunda kaybetmenin üzüntüsünü saha içinde yaşadı. 
     Maç sonrası son derece üzgün görünen futbolcuları teknik heyet teselli etmeye çalıştı. 
     İtalyan taraftarlar da büyük üzüntü yaşarken, yenilginin ardından Milanlı taraftarların büyük bölümü tribünleri terk ederek kupa törenini izlemedi. 
     
     NOTLAR 

     Avrupa Şampiyonlar Ligi finalinde Milan’ı penaltılar sonrası eleyerek şampiyon olan FC Liverpoollu oyuncular ve taraftarlar maç sonrası büyük sevinç yaşadı. 
     Schevchenko’nun kaçırdığı penaltı sonrası saha içinde birbirlerine sarılan ve şampiyonluklarını kutlayan Liverpoollu futbolcular, daha sonra tribünlere koşarak bu sevinçlerini taraftarlarıyla paylaştı. 
     İngilizler, penaltılarla gelen kupa sonrası büyük coşku yaşarken, Atatürk Olimpiyat Stadı adeta karnaval yerine döndü. 
     
     
     ŞAMPİYON 8. KEZ PENALTILARLA BELİRLENDİ 

     Avrupa Şampiyonlar Ligi 2004-2005 sezonu finalinde AC Milan’ı penaltılarla 6-5 yenerek kupayı müzesine götüren Liverpool ile birlikte kupa 8. kez penaltılarla kazanıldı. 
     Liverpool, 1983-84 sezonunda da Roma’yı penaltı atışları sonucunda eleyerek kupayı müzesine götürmüştü. 
     
</TEXT>
</DOC>
