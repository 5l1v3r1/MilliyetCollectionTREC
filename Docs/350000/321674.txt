<DOC>
<DOCNO> 321674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/guncel/gun05.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam köprüler gitti 
</HEADLINE>
<TEXT>


İzmit'te, müteahhit şirketin köprü yapım işi de alabilmesi için sağlam köprülere ağır hasarlı rapor verildiği ortaya çıktı. Raporlu 7 köprüden 3'ü önce yıktırıldı, sonra incelemeye alındı 

GÜLÇİN ÜSTÜN Ankara 

Bayındırlık Bakanlığı'nca 2001'de ihale edilen İzmit - Gölcük kalıcı konut bağlantı yolunda, müteahhit şirketin köprü yapım işi de alabilmesi için sağlam köprülere Karayolları Genel Müdürlüğü'nce ağır hasarlı raporu verildiği ortaya çıktı. Proje, güzerg htaki 7 köprüden 3'ü yıkıldıktan sonra incelemeye alındı. Heyetin ikinci raporu, köprülerin sağlam olduğunu ortaya koydu. 
Bakanlık, Karayolları'nın yaptığı yolları incelemeye aldı. Keşif artışı olduğu tespit edilen yüksek maliyetli yolları inşa eden 50 müteahhitle yeniden pazarlık yapıldı. 2.4 katrilyon tasarruf sağlanan incelemeler sırasında, kalıcı konut bağlantı yolu yapımındaki skandal da ortaya çıktı. 
Eski Bayındırlık Bakanı Koray Aydın döneminde yapılan İzmit - Gölcük deprem bölgesi kalıcı konut üçüncü grup bağlantı yolu ihalesini Taşyapı İnşaat aldı. Şirket, bağlantı yolunun yüksek olması nedeniyle köprülere taşıyabileceğinden fazla yük geldiğini öne sürdü. Karayolları teknik heyeti de 7 köprünün çürük durumda olduğunu, yıkılması gerektiğini belirten rapor hazırladı. Köprülerden 3'ünün yıkılmasıyla, şirketin köprü yapımını da üstlenmesine ve keşif artışı yapmasına olanak tanındı. 

Güçlendirme yeterli 

4 köprünün daha yıkımı için hazırlık yapılırken, çalışmaları durduran Karayolları, yeni bir teknik heyet görevlendirdi. Bu kez köprülere sağlam raporu verildi. Yeni köprü yerine mevcutların güçlendirilmesinin yeterli olacağı belirtildi. 
Bağlantı yolu yapımında, 2002'de toplam yüzde 252.09 oranında keşif artışı yapıldığı öğrenildi. 4 köprünün yıkımının iptal edilmesiyle 8.8 milyon YTL k r sağlandığı vurgulandı. 


</TEXT>
</DOC>
