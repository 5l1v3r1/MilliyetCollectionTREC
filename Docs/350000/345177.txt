<DOC>
<DOCNO> 345177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas17.html </URL>
<DATE> 2005/05/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Nurgül Yeşilçay'ın çocuğunun fotoğrafı 75 bin YTL... 
</HEADLINE>
<TEXT>

     Sinema sanatçıları Nurgül Yeşilçay-Cem Özer çiftinin, dün dünyaya gelen çocukları Osman Nejat’ın fotoğraflarının yayın hakkının 75 bin YTL’ye verileceği ve elde edilecek gelirin Türk Eğitim Vakfı, Sokak Çocukları Vakfı ve TOÇEV hesabına aktarılacağı bildirildi. 
     Gebze’deki Anadolu Sağlık Merkezi John Hopkins Hastanesi’nde doğum yapan Nurgül Yeşilçay, eşi Cem Özer, hastanenin Kadın Sağlığı Bölümü’nden Op. Dr. İbrahim Sözen, Yeşilçay’ın doktoru Doç. Dr. 
     Melahat Dönmez basın toplantısı düzenledi. 
     Toplantıya, suda doğum üzerine seminer vermek üzere Türkiye’ye gelen ve doğuma gözlemci olarak katılan, suda doğumun öncülerinden Barbara Herper de katıldı. 
     Cem Özer, suda yapılan doğumla 3 kilo 412 gram ağırlığında ve 51 santim boyunda dünyaya gelen bebeğe Osman Nejat adını verdiklerini belirtti. Bebeğin fotoğraflarını yayınlama hakkının 75 bin YTL karşılığı verileceğini ifade eden Özer, bu paranın Türk Eğitim Vakfı, Sokak Çocukları Vakfı ve TOÇEV’e aktarılacağını kaydetti. 
     Fotoğraflara, şu ana kadar herhangi bir yayın kuruluşunun talip olmadığını, birden fazla başvuru olursa, yayın hakkının ilk başvurana verileceğini vurgulayan Özer, niçin böyle bir yolu tercih ettiklerinin sorulması üzerine, "Oğlumuz bu kadar ilgiye değiyorsa ve bu kadar şanslıysa, bu şans diğer tüm çocuklar için de bir şekilde olmalı. Biz Türkiye gerçeğini görmezden gelemeyiz. Tüm çocukların en az oğlumuz kadar ilgiye, şansa ve yaşamaya hakkı var" dedi. 
     
     BEBEK ADINI DEDESİNDEN VE YAĞMURDERELİ’DEN ALDI 
     Cem Özer, oğlunun adının nereden geldiğinin sorulması üzerine de şunları kaydetti 
     "Son dönemde, çocuklara anlamı bilinmeyen adlar veriliyor. Biz ise bir geleneği sürdürmek istedik. Nurgül’ün annesi, benim babam hayatta değildi. Kız olsaydı Nurgül’ün annesinin adını verecektik, erkek olunca babam Nejat’ın ismini verdik. Bizim ilişkimiz ’Melekler Adası’ isimli dizide başladı. Dizinin tüm oyuncularının adını veremezdik. Tüm ekibi temsilen, dizinin senaristi Osman Yağmurdereli’nin ismini de göbek adı olarak taktık." Nurgül Yeşilçay ise anlamı olmayan isim takmalara tepki koyduklarını belirterek. "Bir ara en anlamsız isim olarak Kip 
     ismini takmayı dahi şaka yollu düşündük, daha anlamsızı olamazdı" dedi. 
     
     "TÜM ANNELERE TAVSİYE EDERİM" 
     Yeşilçay, doğumun yüzde 90’lık bölümünü suyun içinde geçirdiğini, tüm ağrı ve sancılarının suya girdiği zaman yarı yarıya azaldığını, bornozunu çıkartıp sudan çıktığı esnada ise doğumun gerçekleştiğini söyleyen Nurgül Yeşilçay, duygularını şöyle ifade etti 
     "Tüm anne adaylarına suda doğum yapmalarını tavsiye ediyorum. 
     Suyun içinde çocuğun birden dışarı çıktığını görmek müthiş bir duygu. 
     İlk doğan her bebekte olduğu gibi, bizim bebeğimiz de çok çirkin, buruş buruştu. Benim doğum dönemim de çok kolay geçti, kesinlikle ikinci çocuğu düşünmeye başladım bile. Dizilere de çocuğumuzla gidip geleceğiz. O da her çocuk gibi, ailemizin normal koşullarında büyüyecek." Cem Özer de suda doğuma ilişkin değerlendirmede bulunarak, bu doğumu sezaryenle doğuma tepki olarak düşündüklerini belirterek, sezaryenin çocuğa ve anneye zarar verdiğini öne sürdü. 
     Sezaryenin ekonomik açıdan da külfetli olduğunu savunan Özer, anne adaylarının bundan uzak durmalarını önerdi. 
     Doç. Dr. İbrahim Sözen ise doğumun genç çifte 3 bin 500 YTL’ye mal olduğunu, hastanelerinde normal doğumların maliyetinin 3 bin, sezaryenle doğumun ise 4 bin 200 YTL’ye kadar çıktığını söyledi. 
     Suda doğumun öncülerinden Barbara Herger ise sezaryen karşıtı olarak bu doğumu izlediğini vurgulayarak, "Burada önemli olan, bir kadının teknolojik olmayan yöntemler üzerinden de doğum yapabileceğinin kanıtlanmasıdır" diye konuştu. 
     
</TEXT>
</DOC>
