<DOC>
<DOCNO> 318942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko10.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İş' Güney Kıbrıs'a gidebilir 
</HEADLINE>
<TEXT>


KADİFE ŞAHİN Lefkoşa 

İş Bankası Genel Müdürü Ersin Özince, "Dünyaya ve yöremize barış havasının gelmesiyle ticaret olumlu gelişmeler göstermektedir" dedi. Yunanistan ve Güney Kıbrıs'ta da şube açmalarının mümkün olduğunu dile getiren Özince, "Şartlar gerektirdiğinde, muktedir bir tavırla o adımları atarız" ifadesini kullandı. Gerekirse Kıbrıs'taki teşkilatları üzerinden bu tür fırsatları değerlendirebileceklerini kaydeden Özince, "Belli bir misyon, belli bir görev yerinde görev yapacak nitelikte kadro ve ondan hizmet alacak müşteriler bulduğumuzda biz anında o işe damgamızı basarız, tereddütümüz yok" dedi. 
İş Bankası Lefkoşa Şubesi'nin 50. kuruluş yıldönümü nedeniyle gazetecilerin sorularını yanıtlayan Özince, KKTC'deki altı şubeye yakında bir yenisinin daha ekleneceğini kaydetti. 
Kıbrıs'ta şu anda özellikle bireysel kredilerin geliştiğine işaret eden Özince, "Ama önümüzdeki kısa dönem içerinde belki servis sektörü ağırlıklı, turizm, eğitim gibi bacasız sanayilerin desteklenmesinde de İş Bankası yine önderlik edecektir diye düşünüyorum" şeklinde konuştu. 


</TEXT>
</DOC>
