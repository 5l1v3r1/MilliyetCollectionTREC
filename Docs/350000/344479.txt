<DOC>
<DOCNO> 344479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo05.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas Süper Lig'e 
</HEADLINE>
<TEXT>


Sivas ili tıpkı Sivasspor gibi kentlerin Süper Lig'ine çıkmak ve makus talihini yenmek istiyor. 7000 yıllık birikimiyle Sivas bunu hak ediyor çünkü... 

Üç Yıldız'ın hikayesi - 3 

HAKAN DİLEK 


Sivas'ta kiminle konuşsak Sivasspor kadar memleket meselelerini de irdeledik. Sivasspor ne kadar önemliyse, memleket de o kadar önemliydi çünkü. Hatta Sivasspor memleket, memleket biraz Sivasspor demekti 

Osman Yıldırım 
Sivas Ticaret Odası Başkanı 
Sivasspor İkinci Başkanı 
Sivas yüzölçümü bakımından Konya'dan sonra ikinci, yerleşim bakımından Türkiye'nin birinci büyük ili. Yani Türkiye'nin en çok muhtarı olan ili Sivas. Bunun dışında 1950 yılına kadar Türkiye'nin 8. gelişmiş ili idi. Bugün ise 53. Geçimlerini memurluk yaparak kazanıyor ve kendi iaşelerini sağlamak düzeyinde de tarımla ilgileniyorlar. Teşvik Yasası kapsamında bulunan 36 il içinde birinci oldu Sivas. Avrupa'dan özellikle maliyetlerin yüksek olması nedeniyle bir kaçış var. Yatırım ortamı uygun olan ülkelere gidiyor bu sermaye artık. Ve biz sadece lig değiştirdik diye sevinmiyoruz. Kendimizi tanıtamadığımızı ve imajımızın çok iyi olmadığını biliyoruz. Sivasspor'un Süper Lig'e çıkması kentimizin ticari, sosyal ve kültürel açıdan çehresini değiştirecektir . 

Osman Seçilmiş 
Sivasspor Eski Başkanı 
7000 yıllık bir tarihi var kentimizin. Cumhuriyet tarihinin de en önemli şehirlerinden biridir Sivas. Yozgat, Erzurum, Malatya, Giresun, Samsun, Akçaabat, Rize, Süper Lig'e çıkmış, bir tek Sivasspor çıkamamış. Diyarbakır'ın ve Akçaabat'ın çıktığı sene biz çıkabilirdik ama olmadı. Hakkımız o zaman gasp edilmişti ama söke söke şu anda bu noktaya gelindiğine inanıyorum ben. Bayrağı devrettiğimiz arkadaşlar o bayrağı Süper Lig kapısına diktiler. Bizim başlattığımız bir Cumhuriyet Kupası var. Dört kongre şehri arasında oynanan bir turnuva yaptık zamanında. Samsun, Amasya, Sivas ve Erzurum. Bu kupa yeniden tertip edilsin, taraftarımıza özel bir ihtimam gösterilmesini, istihdam için özel kaynakların yaratılmasını bekleriz. Bunlar içimdeki ukdelerdir. Bundan sonraki hedeflerin çok büyük olması lazım. Bu atılım döneminin heyecanına ortak olmalıdır kentin üst düzey yöneticileri. 

Yalçın Korkmazgil 
Taraftarlar Derneği Başkanı 
Bu derneği iki, üç esnaf arkadaşımız yan yana gelerek kurduk. Maçlara İstasyon'da ya da Meydan'da toplanarak gidiyoruz. Bir aşığın anında yaptıkları gibi bazı şarkılarımız, marşlarımız oluyor, onu söylüyoruz. Süper Lig bizim için çok büyük bir heyecan. Kelimelerle tarif edilecek bir şey değil. Bir deplasmanda -isim verip rencide etmeyelim- bize aşırı yüklendiler küfür mahiyetinde, biz alkışladık, onlar küfür ettiler, biz alkışladık. Baktılar olmuyor, onlar da bizi alkışlamaya başladılar. Bizim izleyeceğimiz politika budur. 

Bahattin Karasu 
Necdet Lokantası sahibi 
Ben Sivasspor'un bu başarısını bir mucize olarak görüyorum. Çünkü Sivas'ta itiraf etmeliyiz ki alt yapı olayı yok ve alt yapısı olmayan bir takımın elde ettiği bu başarı bir mucizedir elbette ki. Kentimiz sanayi şehri değil, ticari hayatı çok zengin değil, bir tane Sivassporumuz var. Bu lokanta şenlenecek örneğin. Hepsi buralara uğrayacaklar. Ben geçen haftalarda takımını izlemek için Hollanda'dan İstanbul'a gelen bir adamla tanıştım. Takımını izlemeye civar illerden de insanlar gelecek. 

Mehmet Emin Muslular 
Ayakkabıcı 
İyi bir çıkış yakaladık ama bazı kaygılarım var. Asansör takım olma korkusu taşıyorum. Daimi orada kalabilecek miyiz acaba Böyle kapı kapı dolaşarak toplanılan paralarla değil de daha kalıcı kaynaklar yaratılması lazım. Esnafın ve tüccarın yan yana gelmesi gerekir. Toplanılan paralarla da dört beş takviye yapılırsa iyi bir ekip oluruz diye düşünüyorum. Bu bizi mutlu etti. Sivasımız'ın böyle bir şeye ihtiyacı var. Biz kimseyi yakmayız. Bu imajımızı silmemiz için de bize görev düşüyor. Bedri Baykam gibi adamlar çıkmış, aydınız diye konuşuyor, ben ondan aydınım. Bir halk böyle karalanmaz. 

Ahmet Sağında 
Spor mağazası sahibi 
Bu takımdan Tabut Memetler, Dimitriler, Yunuslar, Cesimler, Naciler gelip geçti. Büyük başarılar yakaladık, iyi zamanlar, kötü zamanlar oldu. Bu ekip her zaman Sivas'ın sevgilisi olmuştur. Şu anda da iyi bir takımımız var. Birkaç takviyeyle ligde tutunacağımızı zannediyorum. Fabrikasız memuruyla geçinen bir şehir Sivas. Sivasspor bacasız bir sanayi demektir Sivas için. 

Nadir Yatak 
Tezgahtar 
Sivasspor bizim canımız kanımızdır. 6 milyon nüfuslu bir dünya kentiyiz biz. Bütün Türkiye'ye ve dünyaya nasıl temiz bir kent olduğumuzu nasıl iyi bir halk olduğumuzu göstermek istiyoruz. Rüyalarımdan çıkmayan bir şeydir benim için Sivas. Damarımı kesseniz kırmızı-beyaz akar. Bir patlama oldu ve Süper Lig'e çıktık. Bundan daha mutluluk verici bir şey olamaz bizim için. 

Gürkan Şahinler 
Fenerbahçe Taraftarları Derneği Başkanı 
Sivas'ta ve Konya'da özellikle ama Anadolu'da zaten Fenerbahçe'ye karşı çok büyük bir sevgi var. Bir şeyin değişeceğini zannetmiyorum kentte. Çünkü Sivasspor ve Fenerbahçe artık kardeş kulüp. Taraftarı bırakırsanız her zaman sürtüşme ister. Biz buna izin vermeyeceğiz. Biri kentimizin, diğeri dünyanın sayılı takımlarından biri. Karşı karşıya geldikleri maçta bir elimizde Sivas, bir elimizde Fener bayrağı olacak. 

Cahit Küşman 
Sivasspor Eski Yöneticisi-Esnaf 
Geçmişteki olayların izlerini silmeliyiz diye düşünüyorum. Sivas sanıldığı gibi bir kent değildir. O zaman basiretsizlik oldu. Tam karşımızda Madımak Oteli. Ermeniler'le yaşadık, bir sıkıntımız olmadı. Alevi vatandaşlarımızla da öyle. Hiçbir husumetimiz olmamıştır. Bir talihsizliktir o olaylar. Ankara'nın doğusunda kalan her il için çok önemlidir futbol. Tek eğlencesi budur. Yatarken de, kalkarken de Sivasspor vardır bizim için. Ama Sivas ekonomisi bu takımı ayakta tutamaz, kaynak yaratmak lazım. 

İsa Sansar 
AA Muhabiri ve TSYD İl Temsilcisi 
Sivas'ta h l bir tedirginlik var. Son maça kadar inanamayacaklar Süper Lig'e çıktıklarına. Daha çok ilgi, hareket beklerdim. Ne kent ne de basın benim gözlemime göre şu anda, ama şu an için söylüyorum hazır değiliz.. Ama yerimiz burası değildir. Biz de kendimizi geliştirmeli ve yeni duruma hazır hale getirmeliyiz. 

Mustafa Ateş 
Sivas TV-Program Yapımcısı 
Sivas'ın çıtası her geçen gün yükseliyor. Biz de basın olarak kendimize düşeni yapmak zorundayız. 3. Lig çukurundan çıktık buralara geldik. Nerede olduğumuzu iyi değerlendirmeliyiz. Yerel tutumlar güzeldir ama bütün ülke bizi izleyecek. Kalitemizi artırmalıyız. 

Yücel Yönay 
Gazeteci-Yazar 
Sivasspor 1967'de Şekerspor düştüğü 1. Lig'e yeniden alındığında 2. Lig'e dahil edilmişti. 1960'a kadar takımlar büyük şehirlerde kurulmuştu. Daha sonra Adana, Samsun, Trabzon gibi takımlar kuruldu. Ben de o zamanlar Milliyet Gazetesi'nde sürekli Sivasspor haberleri yapardım. 1967 yılında Spor Ajansı sahibi Erdoğan Arıpınar Ankara'dayken bana müjdeyi verdi ve zamanın başkanı Ahmet Durakoğlu'na bunu ben duyurdum. Ardından hemen koşup belediye hoparlöründen anons ettirdim "Dikkat Dikkat Sivasspor 2. Türkiye Ligi'ne alınmıştır." Nazlı gelini 38 yıl sonra ancak gönlünü yapıp ancak yola getirebildik. 

Dr. Hasan Canpolat 
Sivas Valisi 
Sivas bu bölgede futbol takımı 1. Lig'e çıkmamış tek il. 38 yıl sonra bu güzel duyguları yaşamış oldu. Bu her il için böyle olabilir ama bildiğiniz gibi Sivas dışında çok sayıda Sivaslı insan var. Bu insanlar için illeriyle bağlantı kurmak ve bu meyanda sevinmek çok daha önemli. 58 plakalı araçların tekerlerine sarılıp ağlayanlar, öpenler olduğunu duyuyoruz. Son otuz yılın en önemli olaylarından biridir bu. Sivas insanının memleketine duyduğu sevgi öyle tarif edilir cinsten değil. 30 bin kilometreye yaklaşan yüzölçümüyle çok büyük bir il. Kendi illerini bile görmeden Ankara'ya, İstanbul'a, yurt dışına gurbete gitmişler. Bu bir Sivas üst kimliği oluşması biraz geri planda kalmış. Zaralıyım, Divriğiliyim der... Sivasspor'un bu anlamda bir üst kimlik yaratmada motor rolü oynayan bir lokomotif rolü oynayan bir faktör olacağını umut ediyorum. 

Mimar Sami Aydın 
Sivas Belediye Başkanı 
Futbolu seven sevmeyen her insan Sivasspor'un Süper Lig'e çıkışından büyük mutluluk duyuyor. Bazı noktalarda durağanlığın olduğu bir gerçekti. Futbolla gelen bu başarı onu da ortadan kaldıracak gibi görünüyor. Önümüzdeki yıl bunun sonuçlarını göreceğiz. Bunun sadece Sivasspor'a bağlı olması abartı olabilir ama elbette ki on beş günde bir buraya insanların akın edeceğini düşünmek sizi de motive edecektir. Bu hizmet sektörünü, konaklama sektörünü ciddi ölçüde harekete geçirecektir. Gerek belediyemizin, gerekse hükümetimizin yatırımlarının yoğunlaşması yönünde bir hareketlenme olacaktır. 


</TEXT>
</DOC>
