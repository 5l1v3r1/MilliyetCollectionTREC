<DOC>
<DOCNO> 328719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas22.html </URL>
<DATE> 2005/03/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Discovery gün sayıyor 
</HEADLINE>
<TEXT>

     Amerikan uzay mekiği Discovery, iki yılı aşkın bir aradan sonra uçuşa hazırlanıyor. 
     Discovery'yi hangardan çıkaran ve dış yakıt tankları ile roket motorlarının monte edileceği montaj binasına nakleden Amerikan Havacılık ve Uzay Dairesi NASA , uçuşa başlamak için son hazırlıklarını yapıyor. 
     Kennedy Uzay Merkezi sözcüsü Jessica Rye, ''Mekiği hangardan çıkarmak büyük bir adım, çünkü bundan sonra önümüzde göreli olarak standart bir hazırlık var'' diye konuştu. 
     Hangardan çıkarılarak 400 metre ötedeki montaj binasına alınan 100 ton ağırlığındaki Discovery'ye burada, yeni tasarlanan dış yakıt tankları ve ikiz katı yakıt motorları takılacak. 
     Mekanik ve elektrik bağlantılar ile denemelerin birkaç günde tamamlanacağı belirtilirken, NASA Discovery'yi gelecek Pazartesi fırlatma rampasına nakletmeyi planlıyor. 
     Fırlatılışa hazır olmadan önce NASA, yeni yakıt tanklarının görevlerini yapıp yapmadıklarını da deneyecek. 
     NASA, iki yıl önceki Columbia faciasından sonra durdurduğu mekik uçuşlarına 15 Mayıs ila 3 Haziran tarihleri arasında yeniden başlamayı planlıyor. 
     NASA yetkilileri, belirledikleri tarihler arasında uçuşlara başlayamazlarsa, 12-31 Temmuz tarihlerini ikinci hedef olarak benimsediklerini bildirmişlerdi. 
     Columbia uzay mekiğinin 2003'te dünyaya dönüşü sırasında meydana gelen faciadan sonra uzay mekiklerinde yapılan ayrıntılı onarımlarda uzay mekiğinin dış yüzeyinin altı özel seramiklerle ve kanat köşeleri karbon panelleriyle güçlendirildi. 
     Yeniden uzay uçuşlarına hazırlanan NASA, mekiğin tehlike yaşaması halinde uzaya bir kurtarma ekibi göndermeyi de planlıyor. 
     NASA yetkilileri, bu amaçla tehlike durumunda acilen uzaya gönderilecek bir ekibi eğitmeyi sürdürüyor. 
     
</TEXT>
</DOC>
