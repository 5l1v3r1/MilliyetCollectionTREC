<DOC>
<DOCNO> 318734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/siyaset/asiy.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ilişkileri iyi 
</HEADLINE>
<TEXT>


ABD - Türkiye arasında sorun olduğu haberleri için "spekülasyon" diyen Erdoğan, ABD ile ilişkilerin rasyonel zeminde devam ettiğini söyledi 

ANKARA Milliyet 


Başbakan Recep Tayyip Erdoğan, Türkiye ile ABD arasında zaman zaman yaşanan görüş ayrılıklarına rağmen, ilişkilerin derinliğinin iki ülke dostluğunun artarak devamını sağlayacak güçte olduğunu söyledi. 
Erdoğan, "Ulusa Sesleniş" konuşmasının tamamını dış politikaya ayırarak, Türkiye'nin yeni diplomatik vizyonunu anlattı. ABD - Türkiye arasında sorun olduğu yönündeki haberleri "spekülasyon" diye nitelendiren Erdoğan, Türkiye ile ABD'nin uzun yıllar dost ve müttefik olduğunu, yakın ilişkilerin rasyonel zeminde devam ettiğini söyledi. Erdoğan, sivil toplum kuruluşları ve basının bu dostluğun devamı için mesnetsiz önyargılara zemin hazırlamaması gerektiğini söyledi. 
Erdoğan, Türkiye'nin imzalama taahhüdünde bulunduğu Ankara Anlaşması Uyum Protokolü ile Güney Kıbrıs Rum Yönetimi'ni tanıma yükümlülüğü üstlenmeyeceğini vurguladı. Erdoğan, "Atılması gereken adım uluslararası camianın bir an önce Kuzey Kıbrıs üzerinde uygulanan izolasyonu kaldırmak üzere harekete geçmesidir" dedi. 

Herkes Bağdat'a dönmeli 
Erdoğan, Irak'ta doğru çözümün, halkın yönünü Bağdat'a çevirmesiyle mümkün olacağını vurguladı. Dış politika anlayışının birinci unsurunun, "merkez ülke" kavramı olduğunu belirten Erdoğan, "Türkiye, çevre ülkesi değildir. Aksine bir merkez ülkedir. Aktif bir diplomasiyle, gerçekçi bir stratejiyle ve azami donanımla kalıbımızı dolduracağız." dedi. Erdoğan, "İkinci unsur, küresel bir güç olma yolunda ilerlenmesidir" diye konuştu. Erdoğan, 2050'den önce Türkiye'nin küresel güç olarak kabul edilen öneme kavuşacağını söyledi. Erdoğan, AB'nin öncelikli konu olduğunu, başmüzakereci ve heyetinin yakında belirleneceğini söyledi. 

Başbakan'a sürpriz kutlama 

SERDAR ÖZSOY 

Bugün 51 yaşına girecek olan Başbakan Erdoğan'a dün sürpriz bir doğum günü kutlaması yapıldı. Erdoğan için üzerinde 2 portre görüntüsü ve sarı-lacivert çiçekler bulunan bir pasta hazırlandı. Erdoğan pastayı keserken, "Nice yıllarda hep birlikte, omuz omuza hayırlı hizmetlere koşalım" dedi. 


</TEXT>
</DOC>
