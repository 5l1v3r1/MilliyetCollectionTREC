<DOC>
<DOCNO> 305609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/dunya/axdun01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'i istedi 
</HEADLINE>
<TEXT>


BARKIN ŞIK Ankara 


ABD'nin Irak ve Afganistan'daki operasyonlarından sorumlu Merkez Kuvvetler Komutanı CENTCOM Orgeneral John Abizaid, Ankara temaslarında İncirlik Üssü'nü kullanma talebini dile getirdi. Abizaid, İran'ın nükleer faaliyetleri ve Suriye'nin teröre verdiği destekten duyulan rahatsızlığı da aktardı. 
Güvenlik gerekçesiyle programdan 20 dakika önce Ankara'ya ulaşan Abizaid, MGK Genel Sekreteri Büyükelçi Yiğit Alpogan'la bir araya geldikten sonra Dışişleri Bakanı Abdullah Gül'le görüştü. Abizaid, İncirlik'teki tesisleri "müttefik olarak" kullanmak istediklerini söylerken, Dışişleri kaynakları yeni bir talep gelmediğini, ABD'nin mevcut BM kararları çerçevesinde lojistik amaçlarla kullandığı üssü aynı koşullarla kullanmaya devam etmek istediğini belirtti. 

Üste uçak yok 
ABD'nin halen İncirlik Üssü'nde hiçbir savaş uçağı bulunmuyor. ABD, Kuzeyden Keşif Harek tı'nın Irak operasyonu ile birlikte sona ermesi üzerine buradaki askeri varlığını geri çekmişti. ABD, Savunma ve Ekonomik İşbirliği SEİA kapsamında İncirlik'te imzalanacak bir mutabakat muhtırası ile 48 adet savaş uçağı bulundurabiliyor. 

ABD'nin Arap generali 

General Abizaid, MGK Genel Sekreteri Yiğit Alpogan ile görüştü. Lübnanlı ve Amerikalı anne babanın çocuğu olarak ABD'de doğan Abizaid, Arapça bilgisi nedeniyle Irak'ın işgali sırasında General Tommy Franks'in yardımcısı olmuştu. Franks'ten boşalan Merkez Kuvvetler Komutanlığı'na atanan Abizaid, Irak ve Afganistan'daki operasyonların başındaki tek isim. 


</TEXT>
</DOC>
