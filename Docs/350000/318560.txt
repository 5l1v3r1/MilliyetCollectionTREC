<DOC>
<DOCNO> 318560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy04.html </URL>
<DATE> 2005/02/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Arınç'tan Erdoğan'a veto 
</HEADLINE>
<TEXT>

     ANKARA Milliyet 

TBMM Başkanı Bülent Arınç, Başbakan Recep Tayyip Erdoğan'ın, milli egemenlik ve demokrasi konularında yaptığı çalışmalarla üstün başarı gösteren kişilere verilmesi kararlaştırılan "TBMM Milli Egemenlik Onur Ödülü"ne aday gösterilmesini "uygun bulmayarak" veto etti. 
     Arınç, TBMM Başkanlık Divanı toplantısında bir AKP'li milletvekilince Erdoğan'ın bu ödüle aday gösterilmesine "Ben uygun bulmuyorum" diye karşı çıktı. Arınç, bir önceki toplantıda bu ödülü koyarken aktif siyasetin içinde olan değil, daha çok bilimsel alanda yaptığı çalışmalarla Türkiye'yi temsil eden kişileri uygun gördüklerini belirterek "O zaman CHP'li arkadaşlar da Deniz Baykal'ı aday gösterir" dedi. 
     Başkanlık Divanı'nın kararına göre, onur ödülü yılda 1 kez verilecek. Belirtilen nitelikleri taşıyan aday bulunamazsa ödül verilmeyecek. Başkanlık Divanı'nca ödüle değer görülen eser, hizmet veya çalışma, birden çok kişinin katıldığı ortak bir çalışmanın ürünüyse bu kişilerin her birine plaket ve berat verilecek, para ödülü de paylaştırılacak. 
     
</TEXT>
</DOC>
