<DOC>
<DOCNO> 332987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy32.html </URL>
<DATE> 2005/04/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Aksu vatandaşlara sağduyu çağrısı yaptı... 
</HEADLINE>
<TEXT>

     İçişleri Bakanı Abdülkadir Aksu, son günlerde yaşanan bazı olaylarla ilgili olarak vatandaşlara, gençlere ve sivil toplum örgütlerine ''sağduyulu davranma'' çağrısı yaptı. 
     TBMM Genel Kurulu'nda gündemdışı söz alan AK Parti Sakarya Milletvekili Süleyman Gündüz, Osmanlı Devleti'ne hizmet eden çeşitli inanış ve etnik gruplara mensup insanlardan örnekler vererek, ''Biz bu asil insanların mücadelesiyle bugünlere geldik'' dedi. 
     Türkiye'nin üniter bir devlet olduğunu ve hiçbir gücün Türk milletini parçalamaya yetmeyeceğini vurgulayan Gündüz, ''Bu vatanın bedelini dün ödedik, gerekirse yine öderiz'' diye konuştu. 
     Çanakkale'de ayrı din ve etnik kökene mensup insanların bir arada vatan için kan döktüklerini hatırlatan Gündüz, ''Ülkemizi birtakım laboratuvarlarda geliştirdikleri planlarla bölemezler. Çünkü, bizim kalplerimiz camdan değil. Bu ülkeyi bir arada tutan ruha nüfuz edemezler. Bu millet, okuma-yazma öğrenmeden önce gönül alfabesini öğrenir'' diye konuştu. 
     Gündüz, hiç kimsenin kutsal değerler üzerinden siyaset yapmamasını isteyerek, ''Hiç kimse bu milletin kutsal değerlerine bağlılığını ölçmemelidir'' dedi. 
     CHP Tunceli Milletvekili Sinan Yerlikaya, gündemdışı konuşmasında, Mersin'de Türk Bayrağı'na yapılan saygısızlığı hatırlatarak, ''Bu bayrak tüm vatandaşların bayrağıdır, hepimizin bayrağıdır. Bu konuda hepimizin hassasiyetleri var. Bu hassasiyetler abartılarak, başka zeminlere çekilmemelidir. Bu hassasiyetler, kendilerine 'ülkücü' diyen bir grubun hassasiyeti olamaz'' diye konuştu. 
     Trabzon ve Adapazarı'nda yaşanan olaylara dikkati çeken Yerlikaya, bildiri dağıtmak isteyen 5 gencin saldırıya uğradığını, bunun sonucunda da gözaltına alınarak tutuklandıklarını söyledi. Yerlikaya, Trabzon'da polis araçlarının üzerine çıkarak saldırganlık gösterenlere karşı hiçbir yasal müeyyide uygulanmadığını savundu bu durumu hayretle karşıladığını ifade etti. 
     Yasadışı tutum ve davranışlara girenlere karşı hukuk kuralları içinde müdahale edilmesi gerektiğini söyleyen Yerlikaya, ''Bazı grupların kendilerini kanunlar üzerinde görmelerine izin vermemeliyiz. Bunlara prim vermemek lazım. Yoksa yeşiller, kırmızılar, reisler, başkanlar çıkar... Susurluk ve mafya çıkar'' diye konuştu. 
     Yerlikaya, ''artık eski filmlere, plaklara gerek olmadığını'', geçmişte yaşananların cezasını toplumun çektiğini söyledi. 
     
     BAKANIN CEVABI 
     Gündemdışı konuşmalara Hükümet adına cevap veren İçişleri Bakanı Abdülkadir Aksu, Mersin, Trabzon ve Adapazarı'nda yaşanan olaylara ilişkin bilgi verdi. 
     Emniyet güçlerinin soğukkanlı ve dikkatli tutumları sayesinde olayların büyümesinin önlendiğini söyleyen Aksu, olaylarla ilgili adli sürecin devam ettiğini, suçluların görüntülerden ve fotoğraflardan belirleneceğini bildirdi. 
     
     ''GENÇLERİN SÜRTÜŞMESİ...'' 
     Aksu, milletçe herkesin duyarlı olduğu ve üzerinde hassasiyetle durulan konular bulunduğuna dikkati çekerek, bu değerlere herkesin saygılı olduğunu söyledi. 
     Gençlerin, son zamanlarda bazı illerde ''karşılıklı sürtüşmelere girdiklerini'' bildiren Aksu, vatandaşlara ve gençlere şöyle seslendi 
     ''Lütfen provokasyonlara gelmeyelim. Bizim milletçe üzerinde titrediğimiz değerlerimize karşı güvenlik güçlerimiz de aynı hassasiyeti göstermektedir. Birlik ve beraberliğimizi bozmayalım, sağduyu içinde hareket edelim. Birbirimize anlayışla yaklaşalım, hoşgörü içinden olalım. Bunun bir erdem olduğunu bilelim. Birlik ve dirlik içinde olalım. 
     Ortada hukuka aykırı bir eylem varsa, bunu takip edecek, soruşturacak, adli organlara teslim edecek ve yargılanmalarını sağlayacak merciler bellidir. 
     Hiçbir kişi veya sivil toplum örgütü kanunların kendisine vermediği bir yetkiyi üzerine atfederek kullanamaz. Aksi eylemler, toplumda kamu düzenini bozar. 
     Milletimizin geleceğini emanet ettiği sevgili gençler sizleri ailelerinizin okumak ve yetişmek üzere gönderdiği üniversitelerde sakın başkalarının yanlış hesaplarına alet olmayın. Geçmişte de gördük ki bu yanlışlardan aileleriniz, sizler ve yüce milletimiz zarar gördü. Türkiye Cumhuriyeti, demokratik bir hukuk devletidir. Eğer bir yanlışlık varsa, devletimizin güvenlik güçleri er veya geç yanlış yapanları bulur ve adalete teslim eder.'' Sivil toplum örgütlerinin basın toplantısı ve basın açıklamalarını serbestçe yapmaları için valiliklere genelge gönderdiğini hatırlatan Aksu, her türlü olumlu yaklaşıma karşın basın açıklaması adı altındaki faaliyetlerin izinsiz toplantı ve gösteri yürüyüşlerine dönüştürüldüğünü söyledi. 
     Gösteri yapanların ve bildiri dağıtanların Anayasa'da yer alan düşünceyi açıklama özgürlüğünü kullanırken suç işlenmemesini ve kanunların içinde hareket edilmesini isteyen Aksu, ''İlgili merciler bu olayların arkasında kimlerin olduğunu araştırmaktadır'' dedi. 
     Hükümetin bu tip olayları önleme gücüne ve kudretine sahip olduğunu kaydeden Aksu, Türkiye'nin terörden çok ıstırap çekmiş bir ülke olduğunu hatırlattı. Türk kamuoyunun bu tür olaylar karşısında çok hassas olduğunu vurgulayan Aksu, şöyle devam etti 
     ''Geçmişte akla gelmeyecek provokasyonlar tertip edildi. Yüzyıllardır bir arada yaşamış kardeşleri birbirine düşürmek adına ne yapılması lazım geliyorsa o yapılmıştır. Ama provokatörler amaçlarına ulaşamadılar. Türkiye'de yaşayan herkes ayağa kalktı ve hep bir ağızdan 'Biz kardeşiz' diye haykırdı. Bugün Meclis'in çatısı altında da bu kararlığı görmenin mutluluğunu yaşıyorum. 
     Bu olaylara prim vermek, sosyal barışa, toplumsal huzura ve ekonomik gelişmelere karşı girişilen eylemlerin ortak adıdır.'' 
     
     ''GENÇLERİN ÖNÜNDE YANLIŞ İSTİKAMET ÇİZMEYİN'' 
     Aksu, TBMM Genel Kurulu'ndan sivil toplum örgütlerine de çağrıda bulunarak, demokratik haklarını meşru zeminlerde aramalarını istedi. Aksu, şöyle devam etti 
     ''Bazı olayları vesile ederek, gençlerin önünde yanlış istikametler çizmeyiniz. Bu ülkenin meşru sivil toplum temsilcileri olarak onlara örnek davranışlar sergilemelisiniz. Serinkanlı hareket etmeleri noktasında yardımcı olunuz, öğütler veriniz. Gençleri toplumda zaman zaman meydana gelen olaylar ve tahrikler konusunda itidalli olmaya teşvik ediniz. 
     Hepimizin meydana gelen olaylardan ders çıkarmamız gerekiyor. Bir arada yaşamamız ortak paydamızdır. Ortak paydamız Türkiye Cumhuriyeti Devleti'nin şerefli bir üyesi, bir vatandaşı olmaktır. Bu al bayrağın altında birbirini anlayan, hoş gören ve saygılı vatandaşlarımız bizim birliğimizdir. 
     Tüm sağduyulu vatandaşlarımızı, bu nahoş olaylar karşısında bir kez daha soğukkanlı olmaya davet ediyorum. Şunu herkes bilmelidir ki güvenlik güçlerimiz, her türlü kanunsuzluğa anında müdahale edebilecek güç ve kabiliyete haizdir.'' Aksu, kaynağı ne olursa olsun vatandaşın huzurunu bozan her türlü olumsuzluğa ve yasa dışı davranışa karşı tavizsiz bir mücadele sürdürdüklerini, bundan sonra da sürdüreceklerini bildirdi. 
     
</TEXT>
</DOC>
