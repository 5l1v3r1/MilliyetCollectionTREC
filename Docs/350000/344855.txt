<DOC>
<DOCNO> 344855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur05.html </URL>
<DATE> 2005/05/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Devletin başı talih oyunlarıyla dertte 
</HEADLINE>
<TEXT>

     Devlet, talih oyunu oynatan kurumlarından kaynak aktarılmasında güçlük çekiyor. Daha önce Türkiye Jokey Kulübü TJK tarafından düzenlenen at yarışlarından çocuk esirgeme kurumuna para aktarılmaması tartışmalarının ardından şimdi de Spor Toto Teşkilat Müdürlüğü’nün 2001-2002 yıllarında Kredi ve Yurtlar Kurumu’na eksik kaynak aktardığı ortaya çıktı. 
     CHP İstanbul milletvekili Kemal Kılıçdaroğlu, Spor Toto Teşkilat Müdürlüğü’nün Kredi ve Yurtlar Kurumu’na eksik kaynak aktardığını verdiği bir soru önergesiyle Meclis gündemine taşıdı. Spor-Toto’nun oynattığı "İddaa" adlı bahis oyunundan 2004 yılında 206 trilyon 709 milyar lira hasılat elde ettiğini, bu hasılatın 88 trilyon 77 milyar lirasını ikramiye olarak dağıttığını kaydeden Kılıçdaroğlu, ancak Spor-Toto’nun Kredi ve Yurtlar Kurumu’na, yüzde 10 tutar olan 8 trilyon 877 milyar lira aktarması gerekirken, 147 milyar 60 milyon lira aktardığını söyledi. Kılıçdaroğlu, önergesinde Milli Eğitim Bakanı Çelik’e, bakanlığın bu paranın tahsili için herhangi bir girişimi olup olmadığını sordu. 
     
     EKSİK ÖDEMEYİ DDK DA TESPİT ETTİ 
     Kılıçdaroğlu’nun önergesini yanıtlayan Bakan Hüseyin Çelik, Yüksek Öğrenim ve Kredi Yurtlar Kurumu’nun 2001-2002 yılları eylem ve işlemlerini araştırıp denetleyen Cumhurbaşkanlığı Devlet Denetleme Kurulu’nun, Spor-Toto Teşkilat Müdürlüğünce, Kredi ve Yurtlar Kurumu’na 920 milyar 910 milyon 742 lira eksik ödeme yapıldığını tespit ettiğini 
     bildirdi. Bunun üzerine Ankara 25’inci İcra Müdürlüğü’nün 2003 3422 sayılı dosyasına kayden icra takibi başlatıldığını kaydeden Çelik, icra dosyasına itiraz üzerine açılan dava sonucunda ise Ankara 5’inci Asliye Hukuk Mahkemesi tarafından, icra dosyasına yapılan itirazın reddine, icra takibinin yasal faizi ile devamına ve Yüksek Öğrenim Kredi ve Yurtlar Kurumu’na asıl alacak üzerinden yüzde 40 icra inkar tazminatı ödenmesine karar verildiğini kaydetti. Çelik ayrıca, 2003-2004-2005 yıllarına ait kurum alacakları için talepte bulunulduğunu ve bundan sonra aktarılacak kurum paylarının da mahkemece verilen hüküm doğrultusunda hesaplanarak aktarılmasını Spor-Toto’ya bir yazı ile bildirildiğini ifade etti. 
     
     TJK’DA AKTARMAMIŞTI 
     Konuyu verdiği soru önergesiyle Meclis’e taşıyan Kemal Kılıçdaroğlu, daha önce de Türkiye Jokey Kulubü tarafından düzenlenen at yarışlarından SHÇEK’e aktarılması gereken payı önledikleri gerekçesiyle Devlet Bakanı Güldal Akşit ile Tarım ve Köyişleri Bakanı Sami Güçlü hakkında Meclis Soruşturması açılması istemiyle önerge hazırlamış ancak önerge reddedilmişti. 
     O dönem önergesinde Kılıçdaroğlu, Türkiye Jokey Kulubü’nden SHÇEK’e yüzde 1’lik bir pay aktarılması gerekirken bu payın aktarılmadığını dile getirmiş ve bu olayda SHÇEK’in aylık 1 trilyon lira para kaybına uğratıldığını öne sürmüştü. 
     
</TEXT>
</DOC>
