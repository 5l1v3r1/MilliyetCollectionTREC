<DOC>
<DOCNO> 315187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur23.html </URL>
<DATE> 2005/02/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Kıza bakma" kavgasında kan aktı 
</HEADLINE>
<TEXT>

     Konya'da, ''bakma'' yüzünden çıktığı iddia edilen kavgada bir kişi bıçakla yaralandı. 
     Alınan bilgiye göre, Konya'nın merkez Meram İlçesi'nde bulunan bir kafede, Kemal Hakdar 19 ile kimliği belirlenemeyen iki kişi arasında tartışma çıktı. 
     Tartışmanın büyümesi üzerine kafeden çıkan Hakdar, Konya Kız Meslek Lisesi önünde devam eden kavgada sağ göğsünden bıçaklandı. 
     Konya Numune Hastanesi'ne kaldırılan Hakdar, polise verdiği ifadede, arkadaşıyla otururken tanımadığı iki kişinin yanına gelerek ''neden kız arkadaşımıza bakıyorsun'' demesi üzerine tartışmaya başladıklarını söyledi. 
     Hakdar, daha sonra Konya Kız Meslek Lisesi önünde kendisine saldıran aynı kişiler tarafından bıçaklandığını ifade etti. 
     Polis kimliği henüz belirlenemeyen şüphelileri yakalamak için çalışma başlattı. 
     Konya Numune Hastanesi'nde tedavisi süren Hakdar'ın sağlık durumunun ciddiyetini koruduğu bildirildi. 
     
</TEXT>
</DOC>
