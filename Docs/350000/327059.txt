<DOC>
<DOCNO> 327059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy14.html </URL>
<DATE> 2005/03/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ankara Anlaşması.. Türkiye, AB'nin mektup teatisini başlatmasını bekliyor 
</HEADLINE>
<TEXT>

     Türkiye, Ankara Anlaşması ek protokolünün imzalanması sürecinin başlaması konusunda, AB'nin mektup teatisini başlatmasını bekliyor. 
     Edinilen bilgiye göre, Kıbrıs Rum kesimi dahil AB'nin 10 yeni üyesini Gümrük Birliği Anlaşması'na dahil edecek olan ek protokolün içeriği üzerinde Ankara ile Brüksel arasındaki görüşmeler mutabakatla sonuçlanırken, Ankara AB'den süreci başlatacak mektubu bir an önce göndermesini istiyor. 
     Ankara, taraflar arasında üzerinde anlaşmaya varılan protokol metninin aynen gelmesi durumunda, onayını bir mektupla Brüksel'e bildirecek. 
     Bu arada, Ankara'nın girişimleri sonucu, metinde yer alan liman ve havaalanlarının kullanımıyla, protokolün hemen uygulamaya girmesi konusundaki ifadelerin değiştirildiği öğrenildi. 
     Türkiye'nin AB sürecine ilişkin ''ağırdan aldığı'' değerlendirmelerinin doğru olmadığı ifade edilirken, sürece ilişkin topun AB'de olduğu belirtiliyor. 
     
</TEXT>
</DOC>
