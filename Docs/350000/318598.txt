<DOC>
<DOCNO> 318598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo16.html </URL>
<DATE> 2005/02/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Özdemir Zaragoza'da iyi oynadık ama şanssız goller yedik 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, UEFA Kupası 3. tur rövanş maçında Real Zaragoza karşısında iyi oynamalarına karşın, şanssız goller yiyerek kupadan elendiklerini söyledi. 
     Nihat Özdemir, A.A muhabirine yaptığı açıklamada, böyle maçlarda tur atlamak için şansın da yanlarında olması gerektiğini ifade ederek, ''İlk maça göre Zaragoza'da iyi oynadık. 2 tane şanssız gol yedik. Toplar direklere çarparak kalemize girdi. Oyuncularımız ikinci yarıda ellerine geçen fırsatları değerlendirseydi, turu geçen taraf biz olabilirdik'' diye konuştu. 
     Bundan sonra ligde ve Türkiye Kupası'nda başarılı olmak için çalışacaklarını anlatan Özdemir, şöyle devam etti 
     ''Zaten bu sezonun başından beri 'Şampiyonlar Ligi ve UEFA'da tecrübe kazanmalıyız' diyoruz. Bu sezon da takım tecrübe kazandı. Seneye çok daha başarılı olacağız. Şimdi hedefimiz ligde ve Türkiye Kupası'nda şampiyonluk. Şampiyonluk için kendi sahamızdaki maçları kazanmamız lazım. Akçaabat Sebatspor maçında 3 puan almak istiyoruz. 1-0 olsun, bizim olsun.'' 
     
     ''ANELKA'NIN ZAMANA İHTİYACI VAR'' 
     Özdemir, devre arasında transfer edilen Nicolas Anelka'nın zamana ihtiyacı olduğunu bildirdi. 
     Fransız futbolcunun ilerleyen haftalarda daha iyi olacağını dile getiren Özdemir, ''Anelka'nın Fenerbahçe'ye niye alındığını çok yakın zamanda hepimiz göreceğiz. Fransız futbolcunun zamana ihtiyacı var. Alex de ilk haftalarda böyleydi. Anelka'nın belki antrenman ve maç eksiği var. 1-2 hafta içinde çok daha yararlı olacak'' diye konuştu. 
     
</TEXT>
</DOC>
