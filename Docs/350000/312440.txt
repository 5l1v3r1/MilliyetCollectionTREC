<DOC>
<DOCNO> 312440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo34.html </URL>
<DATE> 2005/02/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
A. Sebatspor Trabzon ağabey kulüp ama puan mücadelesi vereceğiz 
</HEADLINE>
<TEXT>

     Birinci Süper Futbol Ligi'nde hafta sonunda sahasında Trabzonspor'u konuk edecek olan Akçaabat Sebatspor'da, kulüp başkanı Veli Sezgin, rakipleri için ''ağabey'' kulüp dediklerini, ancak sahada puan mücadelesi verdiklerini söyledi. 
     Veli Sezgin, A.A muhabirine yaptığı açıklamada, hafta sonunda aynı kentin 2 takımının karşı karşıya geleceğini belirterek, ''İki dost ve kardeş kulübün maçı aynı biçimde geçecektir. Biz Trabzonspor'a 'ağabey'' kulüp diyoruz ancak sahada puan mücadelesi vereceğiz'' dedi. 
     Karşılaşmada duygusallığa yer verilmeyeceğini de kaydeden Sezgin, ''Bundan önceki Akçaabat Sebatspor-Trabzonspor maçları fair-play içinde geçmiştir. Tüm seyirciler, istedikleri yerde oturabilecekler. Biz ayrım yapmıyoruz. Her gole, tüm taraftarlar birlikte sevinsinler. Hakeden taraf kazansın'' diye konuştu. 
     
     BİLETLER SATIŞTA 

     Akçaabat Sebatspor ile Trabzonspor arasında Akçaabat Fatih Stadı'nda yapılacak karşılaşmanın biletleri de satışa çıktı. 
     Karşılaşmanın açık tribün biletleri 5, kapalı tribün biletleri 10, numaralı tribün biletleri ise 20 milyon liradan bugün satışa çıkarıldı. 
     
</TEXT>
</DOC>
