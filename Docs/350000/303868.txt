<DOC>
<DOCNO> 303868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/gun03.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerin yarışı 
</HEADLINE>
<TEXT>


İstanbul Üniversitesi'nde rektörlük seçimleri yarın yapılacak. Yarışa katılan 8 aday, vaatlerde siyasetçileri bile geride bıraktı. Bazı adaylar, İstanbul için bile proje üretti 

SİBEL KAHRAMAN İstanbul 

İstanbul Üniversitesi rektörlük seçimleri yarın yapılacak. Rektörlük için 8 aday yarışıyor. Vaatlerde siyasetçileri bile geride bırakan bazı adaylar İstanbul için dahi proje üretti. Adayların 4'ü Tıp fakültelerinde öğretim üyesi. 

Üniversite şehri Süleymaniye 

Çapa Tıp Fakültesi Öğretim Üyesi Prof. Dr. Faruk Erzengin, Süleymaniye bölgesinin tarihi ve kültürel konumu ile dünyanın sayılı yerlerinden biri olduğunu belirterek, bu alanı istimlaklarla genişleterek üniversite şehri yapmayı vaat etti. Erzengin'in projeleri arasında Avcılar halkının yararlanabileceği alışveriş merkezi, 5 yıldızlı otel de bulunuyor. Erzengin, ayrıca Zeytinburnu sahilinde 25 dönümlük bir arazi için İstanbul Valisi ve Büyükşehir Belediye Başkanı'ndan gerekli sözleri aldığını belirtiyor. 

'Kavgacı olmayız' 

İ.Ü. Tıp Fakültesi Öğretim Üyesi Prof. Dr. Mesut Parlak, "Deneyimli bir rektör adayıyım. Toplum içindeki yerel yöneticilerle, bürokratlarla, siyasilerle kavgacı olmayan bir mantıkla giderseniz, devletten ulaşamayacağınız kaynakları sağlayabilirsiniz. Bu kaynaklarla kreş, kongre merkezi, amfi- tiyatro, açık - kapalı havuzlar, yürüme parkurları yapacağız" diye vaatlerini sıraladı. 

'Öğrenciyle yakınlık' 

Prof. Dr. Nur Serter, İstanbul Üniversitesi'nin dünyanın en iyi 100 üniversitesi arasına gireceğine inandığını belirterek, bunu gerçekleştirmek için elinden gelen her şeyi yapacağını söyledi. Rektörlüğe adaylık kararının İstanbul Üniversitesi'nin eski rektörü Prof. Dr.Kemal Alemdaroğlu'nun görevden alınışından daha önce verildiğini belirten Nur Serter, şöyle konuştu "Bu, Alemdaroğlu'nun görevden alınması üzerine intikam alalım diye alınmış bir karar değil. Akademik kariyerim boyunca öğrencilerime hep çok yakın oldum. Hiçbir zaman bozmadığım bu çizgiyi yarınki seçimlerde de eğer rektör olarak seçilirsem, kesinlikle sürdürmekte kararlıyım." 

'Özgür düşünce' 

Cerrahpaşa Tıp Fakültesi Öğretim Üyesi Prof. Dr. Hasan Yazıcı üniversitelerin temel işlevinin ayrı ve özgün düşünen insanlar yaratmak olduğunu ifade ederek, rektör seçilmesi durumunda farklı ve özgün düşünen insanlar yaratmak için çalışacağını belirtti. 

'Dayatma yok' 

Fen Fakültesi Fizik Bölümü'nden Prof. Dr. Gediz Akdeniz "İÜ'de dayatmacı, küreselleşmeci modellerin uygulanamayacağını" ifade eden Akdeniz, rektör olursa her birime büyük önem vereceğini kaydetti. 

Tarafsızlık sözü 

Cerrahpaşa Tıp Fakültesi Öğretim Üyesi Prof. Dr. Seyfettin Uludağ, göreve geldiğinde yetkilerini gerçek anlamda paylaşacağı sözünü vererek, fakültelerde yapılacak seçimlerde hiçbir zaman taraf olmayacağını ve İÜ'yü tercih edilir bir üniversite yapacağını söyledi. 

'Asıl sorun maaş' 

Hukuk Fakültesi Öğretim Üyesi Prof. Dr. Yavuz Alangoya, "Maaşlar geçinmeye bile yetmiyor. Öğretim elemanları için yeni kaynaklar yapatılmalı. Avcılar kampusuna de sosyal tesisler, lokaller yapılmalı" dedi. 

'Kampusta sosyal yaşam' 

İşletme Fakültesi Öğretim Üyesi Prof. Dr. Kemal Kurtuluş. öğrencileri öne çıkararak, "Öğrenciye kampus içinde sosyal yaşam sunmamız gerekiyor. Üniversitedeki öğrenci olaylarını, öğrencilere kapımı açarak, onları dinleyerek çözeceğime inanıyorum" dedi. 


</TEXT>
</DOC>
