<DOC>
<DOCNO> 338807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun05.html </URL>
<DATE> 2005/05/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD'de 13 yaşında hamile kalan kızın kürtaj kararı mahkemeye düştü 
</HEADLINE>
<TEXT>

     ABD'de Floridalı 13 yaşındaki bir kızın yetimhaneden kaçarak hamile kaldıktan sonra kürtaj yaptırma kararına Florida mahkemesi müdahale etti. 
     Konu bir anda ülkedeki kürtaj yandaşları ve karşıtlarının siyasi mücadelesine dönüştü. 
     Daha önce de bazı yetim çocukların kaybolmasıyla başı derde giren Florida eyaletinin Çocuk ve Aile Bakanlığı DCF , birkaç hafta önce hamile olduğunu fark eden ve anneliğe hazır olmadığı için kürtaj olmaya karar veren L.G'nin durumundan sorumlu görülüyor. 
     Duruma, kürtaj karşıtlarının savunucusu olarak, muhafazakar Florida Valisi Jeb Bush'un da el koyması beklentisine karşılık, Vali'nin ofisinden açıklama yapan bir sözcü, ''Vali Bush, bunun çok üzücü ve trajik bir durum olduğu kanaatinde ancak konuya bundan sonra mahkeme karar verecek''dedi. Jeb Bush, 2003 yılında, tecavüze uğrayan akıl hastası bir kadının cenini için muhafız tutulması amacıyla mahkemeye başvurmuştu. Dava, Florida Yüksek Mahkemesi'ne taşınarak uzayınca, geçen süre içinde kadın bebeğini doğurmuştu. Florida Yüksek Mahkemesi ise Jeb Bush'un aleyhinde karar vermişti. 
     L.G.'nin kürtaj olmak üzere geçen salı günü için doktordan randevu aldığı ancak DCF'nin mahkeme kararıyla müdahale ettiği belirtiliyor. Mahkeme belgelerinde L.G. olarak bahsedilen 13 yaşındaki yetim kızın hakim önündeki kararlı tutumu ise basında geniş yer buldu. L.G. hakim Ronald Alvarez'e, ''Neden kendi kararlarımı kendim veremiyorum. Anlamadığınız nedir '' diye sordu. L.G. ''Ben yalnızca 13 yaşındayım ve bu yaşta bebek sahibi olmamam gerektiğini düşünüyorum. Yetimhanedeyim ve bir işim yok'' dedi. 
     Orta sınıf bir ailenin üç çocuğundan ortancası olan L.G., bölünmüş bir aileden geliyor. 2002 yılında ailesi L.G.'nin üzerindeki haklarından vazgeçince L.G. yetimhane sistemine girdi. Kimsenin evlat edinmediği L.G. en azından beş kez yetimhaneden kaçtı. Son olarak Ocak ayında kaçan L.G. bu seferinde hamile kaldı. Hakimin, bebeğin babasını sormasına karşılık L.G., ''Buna hiç gerek yok'' diyerek, babanın ismini vermeyi reddetti. L.G. mahkemede, ''Bu bebeği doğurmamam için bir başka neden de, kendim için bile doğru kararlar veremiyorum. Bebek için doğru karar vereceğime nereden hükmediyorsunuz '' dedi. 
     
</TEXT>
</DOC>
