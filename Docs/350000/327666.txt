<DOC>
<DOCNO> 327666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/axspo02.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra geldi Daum'a 
</HEADLINE>
<TEXT>


Fenerbahçe yönetimi, Hooijdonk krizini çözdükten sonra bu hafta da Teknik Direktör Daum'un sözleşme sorununu ele alacak. İkinci Başkan Nihat Özdemir, Alman hoca ile masaya oturacak 

YUSUF DURSUN 


Fenerbahçe Yönetimi, uzun süredir gündemi meşgul eden Hooijdonk sorununu tatlıya bağladıktan sonra rotayı Teknik Direktör Daum'a çevirdi. Başkan Aziz Yıldırım ile İkinci Başkan Nihat Özdemir'in Alman hocayla bu hafta masaya oturacağı ve yeni sözleşme şartlarını konuşacakları öğrenildi. 100. yıla Daum ile birlikte girmeyi planlayan Başkan Yıldırım'ın, tecrübeli teknik adama 3 artı 1 yıllık teklif getireceği belirtildi. Aziz Yıldırım'ın, Daum ile bir an önce el sıkışarak takımı olumsuz etkileyecek polemiklere son vermek istediği bildirildi. 

Rapor bekleniyor 
Alman hoca teknik adam ile henüz anlaşma yapılamaması sezon sonunda sözleşmesi sona erecek oyuncuları da olumsuz etkiliyor. Ocak ayından bu yana yönetimden haber bekleyen futbolcuların huzursuz oldukları belirtildi. Takımda kiralık oynayan Nobre, Luciano, Rüştü ile sözleşmesi biten Serhat ile Murat Hacıoğlu'nun kaderi Daum'un takımda kalıp kalmamasına bağlı. Alman hocanın raporuna göre hareket edecek olan Fenerbahçe Yönetimi, Daum ile anlaşma sağlayamazsa sezon sonuna kadar bekleyecek. 
Bu arada takımda gelecekleri henüz netleşmeyen bu futbolcuların menajerlerinin yönetime baskı yaptığı ve yeni sezon planlarını bir an önce öğrenmeye çalıştığı ifade edildi. 

Pierre huzuru buldu 

YUSUF DURSUN 

Başkan Aziz Yıldırım ile önceki gün bir araya gelen ve sorunlarını çözen Pierre van Hooijdonk rahat bir nefes aldı. Takım izinli olmasına rağmen dün Samandıra Tesisleri'ne gelerek özel bir çalışma yapan Hollandalı yıldız, "Fenerbahçe'nin bu yıl da şampiyon olması için elimden gelen gayreti göstereceğim. Bu konuda başkana söz verdim. Ufak tefek sorunlar fazla büyütüldü. Taraftarımız rahat olsun. Her şeye sünger çektim. Lige verilen ara sanırım en fazla bana yaradı" ifadelerini kullandı. 

İpleri sıkı tutacak 

Teknik Direktör Daum, hafta ortası Fenerbahçeli fubolcularla özel bir görüşme yapacak. Perşembe günü Milli Takım'dan dönen oyuncuların katılımıyla tam kadro çalışmayı planlayan Alman hoca, şampiyonluk için aldığı bir dizi tedbiri futbolcularına açıklayacak. Artık saha içi ve dışında disiplinsizliğin cezasız kalmayacağını takıma iletecek olan Daum, kalan 9 haftada kendilerini yoğun bir psikolojik savaşın beklediğini belirterek, özveri isteyecek. 

Tatil bitiyor 

Milli sınavlar nedeniyle hafta sonunu tatil yaparak geçiren Fenerbahçeli futbolcular, Gaziantepspor maçının hazırlıklarına bugün yeniden başlayacak. Samandıra Tesisleri'nde saat 18.00'de Christoph Daum yönetiminde çalışacak olan Sarı - Lacivertli takımda hafif sakatlıkları bulunan Nobre ile Anelka'nın düzeldiği belirtildi. Alman hocanın Servet için de özel bir program hazırladığı öğrenildi. 

Rüştü'ye yeni jest 

Milli Takım'da 100. maçını oynayan ve Başbakan Recep Tayyip Erdoğan'dan şilt alan kaleci Rüştü'ye, bir jest de Fenerbahçe Kulübü'nden gelecek. Yönetim, Gaziantepspor karşılaşmasında, tecrübeli file bekçisine bir plaket vermeyi kararlaştırdı. Böylece gerek Fenerbahçe'de, gerekse A Milli Takım'da büyük başarılara imza atan Rüştü seyircisinin önünde ödüllendirilecek. 

Problem çözüldü 

Teknik Direktör Daum, son maçlarda oyuna girdikten sonra tüm frikik atışlarında topun başına geçen ve Alex'e vuruş imkanı vermeyen Pierre van Hooijdonk'u bu konuda uyardı. Takım içi disiplini yine eline alan Alman çalıştırıcı, bundan böyle duran toplarda herkesin kendisine uygun bölgelerden frikik atmasını, birbirlerine bu konuda saygı göstermelerini istedi. 

Semih üç hafta yok 

Kasığındaki yırtık nedeniyle üç hafta daha sahalardan uzak kalacak olan Semih Şentürk'ün sakatlığına çare aranıyor. Devre arasında birçok takımın transfer listesinde yer alan, ancak Daum'dan izin alamayan genç oyuncunun tedavisi sürüyor. Ümit Milli Takım kadrosundan çıkartılan Semih, çok şanssız bir dönem geçirdiğini belirtti, "Umarım çabuk iyileşirim" ifadesini kullandı. 


</TEXT>
</DOC>
