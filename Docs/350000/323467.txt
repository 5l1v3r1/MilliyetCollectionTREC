<DOC>
<DOCNO> 323467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur04.html </URL>
<DATE> 2005/03/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kuzu eti üzerine yemin Yemediğimi, başkasına yedirmeyeceğim 
</HEADLINE>
<TEXT>

     Recep İSTEK DHA 

      KAYSERİ'de ustalık sınavını kazanan 52 kebapçı adayı, kuzu eti üzerine yemin ederek, ustalığa ilk adımı attı. 
     Lokantacılar ve Pastacılar Odası Başkanı Mehmet Dinçer, oda olarak halka daha sağlıklı ve lezzetli yemek sunmak istediklerini söyledi. Lezzetli yemeklerin ancak, usta eller tarafından yapılabileceğini belirten Başkan Mehmet Dinçer, şöyle dedi 
     "Oda olarak halk sağlığını yakından ilgilendiren yemek konusuyla ilgileniyoruz. Halkımıza lezzetli yemekler sunabilmek amacıyla zaman zaman ustalık sınavı yapıyoruz. Ustalık belgesi alan adaylar artık işyeri açabilecek.'' Kebapçı adaylarının tırnakları, uygulama sınavı öncesi kontrol edildi. Kontrolün bitmesiyle birlikte kebapçı komisyon önünde kebap etinin terbiyesi, pişirilmesi, garnitür ve diğer malzemelerin hazırlanması ve doğranması gibi konulardaki sorularına uygulamalı olarak yanıt verdi. Uygulama sınavı ardından adaylar, ellerini kuzu eti ve bıçak üzerine koyarak kebapçı yemini etti. Kebapçılık uygulama sınavına 52 aday katıldı. Ustalık sınavı için 65 adayın başvuruda bulunduğu ancak, 13 adayın yazılı ve sözlü sınavda elendiği belirtildi. 
     
     KEBAPÇI YEMİNİ 
     Oda Başkanı Mehmet Dinçer tarafından yazılan yemin Türkiye Lokantacılar, Tatlıcılar, Köfteciler ve Pastacılar Federasyonu tarfından tüm Türkiye'de uygulanmasına karar verilen ve bugün yapılan sınavda okunan Kebabçı yemini' şöyle 
     "Halk sağlığını önde tutacağıma, kendi yemediğimi başkasına yedirmeyeceğime, bozuk gıda satmayacağıma, gramajlara uyacağıma, mesleğime saygı duyacağıma, yeminime sadık kalacağıma, namusum ve şerefim üzerine and içerim.'' 
     
</TEXT>
</DOC>
