<DOC>
<DOCNO> 322825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun47.html </URL>
<DATE> 2005/03/11/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Gündüz dedektif, gece katil polisler .. 
</HEADLINE>
<TEXT>

     New York polis teşkilatından emekli olan iki polisin, gündüzleri polis detektifi, geceleri ise bir yeraltı örgütü adına kiralık katil olarak çalıştığı ortaya çıktı. 
     Louis Eppolito 56 ve Stephen Caracappa 63 isimli polislerin para karşılığında rakip örgütlerden 8 kişinin öldürülmesine yardımcı olduğu ve 10 yıl boyunca çalıştıkları örgüte bazı gizli bilgiler sağladığı ileri sürüldü. Emekli polisler, ayrıca cinayet amaçlı komplo kurmak, adaleti engellemek, uyuşturucu dağıtımı ve kara para aklamakla itham ediliyor. 
     Las Vegas'ta bir İtalyan restoranında yakalandığı kaydedilen emekli polislerden Eppolito'nun, ''Mafya Polisi Ailesi Mafya Olan Dürüst Polisin Hikayesi'' isimli bir otobiyografi de yazdığı belirtilirken, her iki polisin, 1990'larda emekli olduktan sonra Las Vegas'a yerleştiği ve aynı cadde üzerinde karşı karşıya oturduğu kaydedildi. 
     Luchese mafyasının önde gelenlerinden, ''Gaz Borusu'' olarak tanınan Anthony Casso için çalışan polislerin, 1987'de rakip örgütün önde gelenlerinden birini bir kamyonete bindirerek Casso'ya getirdiği, daha sonra da işkenceyle öldürdüğü ileri sürüldü. 
     Eppolito ve Caracappa'nın, 1992 yılında Gambino mafyasından Eddie Lino'yu öldürmek için de Casso'dan 65 bin dolar aldığı ve infazı yaptığı iddia edildi. 
     İki polisin, New York polisine güvenilir bilgiler sağlayan üç kişiyi öldürdüğü, birini ise yaraladığı belirtilirken, Eppolito'nun ailesinin yeraltı örgüt üyelerinden oluştuğu, ancak yazdığı otobiyografisinde ailesinin mafya geçmişinden bahsetmesine rağmen, kendisinin örgütle ilişkisi olduğu iddialarını yalanladığı belirtiliyor. 
     Bu arada kiralık katil olarak çalışan polislerden Eppolito'nun, ''GoodFellas'', ''State of Grace'', ''Predator 2'', ''Switch'', ''Company Business'', ''Ruby'', ''Mad Dog and Glory'', ''Hand Gun'', ''Bullets over Broadway'', ''Lost Highway'', ''Da Game of Life'' gibi filmlerde küçük roller aldığı da ifade ediliyor. 
     
</TEXT>
</DOC>
