<DOC>
<DOCNO> 348864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun07.html </URL>
<DATE> 2005/06/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hatay'a düşen füze parçaları... ABD Şam barış sürecine katılmıyor 
</HEADLINE>
<TEXT>

     ABD yönetimi, Türk topraklarına düşen Suriye'ye ait SCUD füzesi parçalarının, Şam yönetiminin Ortadoğu barış sürecine katılmadığını gösterdiğini bildirdi. 
     Dışişleri Bakanlığı sözcüsü Sean McCormack, ''Suriye'nin füze ateşlediğini gösteren bilgilere sahibiz'' dedi. Sözcü, ''Sadece şunu söyleyeceğim Bu, Suriye'nin bölgedeki dinamiğe, barış ve istikrar çabalarına katılmadığını gösteren yeni bir kanıt'' diye konuştu. 
     Beyaz Saray sözcüsü Scott McClellan da, ''Füze atışı yapıldığını biliyoruz. Bu kadarını söylemekle yetineceğim'' ifadesini kullandı. 
     Suriye'nin fırlattığı SCUD füzelerinden bazıları, 27 Mayıs'ta Hatay'ın Kırıkhan ilçesine bağlı Mahmutlar ve Gölbaşı köylerine düşmüş, olayda can ve mal kaybı olmamıştı. Suriye, füzelerin tatbikat sırasında yanlışlık sonucu Türkiye'ye düştüğünü kabul ederek Ankara'dan özür dilemişti. 
     
</TEXT>
</DOC>
