<DOC>
<DOCNO> 343817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonyas08.html </URL>
<DATE> 2005/05/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ünlülerin çocukları da "şık"... 
</HEADLINE>
<TEXT>

     Sinema, müzik ve podyum dünyasının giyim kuşamlarıyla akım yaratan isimlerinin çocukları da şıklık yarışında... 
     People dergisinin internet sitesindeki habere göre, Gwyneth Paltrow’dan Reese Witherspoon’a, Madonna’dan Victoria Beckham’a kadar pek çok ünlü çocuklarını da adeta şıklık yarışına soktu. 
     Bu isimlerin başında bir zamanlar Hollywood’da "zarafetin simgesi" olan Grace Kelly’nin tahtına aday gösterilen Gwyneth Paltrow geliyor. Kızı Apple 14 Mayıs’ta 1 yaşına giren Paltrow doğumun ardından kısa sürede eski formuna dönerken minik kızı da şıklıkta annesinden geri kalmıyor. 
     Güzelliği kadar sıradışı giyim kuşamıyla da tanınan Oscarlı yıldız Angelina Jolie, evlat edindiği 3 yaşındaki Maddox’u da tıpkı kendi gibi giydiriyor. Oğlunun en çok saçlarından yana dertli olduğunu dile getiren Jolie, "Öyle asi saçları var ki ne yapsam yatışmıyor" diyor. 
     
     HAMİLE "ANNE" 
     Eşi aktör Charlie Sheen ile boşanma aşamasında bulunan Denise Richards şu anda 8 aylık hamile. 
     Kızı Sam de henüz 1 yaşında olan Richards, karnı burnunda olmasına rağmen Sam’i gezdirmek için sık sık parka götürüyor. Richards, Haziran ayında doğum yapacak. 
     Ünlü aktör Will Smith ile "Matrix" serisinin tanınmış yıldızı Jada Pinkett Smith’in 4 yaşındaki kızı Willow sempatik gülüşünü babasından, keskin bakışlarını annesinden almış. Ailece çıktıkları gezilerde çok mutlu görünen Willow Smith, tıpkı annesi gibi spor bir şıklık sergiliyor. 
     
     "KEŞKE 8 YAŞINDA OLSAM" 
     Şov dünyasında "moda ikonu" olarak nitelendirilen Madonna, eşi Guy Ritchie, 8 yaşındaki kızı Lourdes ve 4 yaşındaki oğlu Rocco ile mutlu ve "şık" bir aile tablosu oluşturuyor. 
     Kızının şimdiden giyim kuşam zevkine sahip olduğunu ve giysilerini kendi başına seçtiğini ifade eden Madonna, "Keşke ben de 8 yaşında olsam. Bazen kızımın tişörtlerini giymeye çalışıyorum ve komik oluyorum. Bu adaletsizlik" diyor. 
     Madonna’nın 4 yaşındaki oğlu Rocco ise babası gibi klasik bir giyim tarzına sahip. 4 yaşındaki minik, kargo pantolonlar ve ceketlerle babasının adeta küçük bir modeli. 
     Sinema dünyasının genç annelerinden Reese Witherspoon 5 yaşındaki Ava’yı "Bu Nasıl Sarışın" filminde canlandırdığı "Elle Woods" karakteri gibi giydiriyor. Witherspoon, pembe kıyafetler, minik tüller, sevimli takılarla süslediği kızını prenseslere benzettiğini söylüyor. 
     Moda dünyasının akım yaratan isimlerinden 31 yaşındaki Kate Moss’un da Lila adlı 2 yaşında bir kızı var. Kızına kendi gibi şık giysiler satın alan Moss, annesinin bir kopyası... 
     "Black Crowes" grubundan Chris Robinson ile Hollywood’un güzel yıldızı Kate Hudson’ın çocuğu Ryder da 1 yaşına bastı. Çift, baharın yüzünü gösterdiği şu günlerde çocuklarını sık sık şık giysiler içinde gezmeye çıkarıyor. 
     
     KİMİN OĞULLARI... 
     Futbol ve müzik dünyasının iki ünlü ismi David ve Victoria Beckham’ın oğulları Brooklyn, Romeo ve Cruz da tıpkı anne babaları gibi şık. 
     Eşi David Beckham’ın giysilerini de kendisinin seçtiğini defalarca dile getiren Victoria Beckham’ın oğulları küçük yaşlarına rağmen birer şıklık sembolü. 
     "Titanic" filminin yıldızı Kate Winslet ile 4 yaşındaki Mia spor giyimi tercih ederken, eski model Elle Macpherson’ın 7 yaşındaki oğlu Flynn bebekliğinden bu yana annesi tarafından adeta bir manken gibi giydiriliyor. 
     Oyuncu ve model Liz Hurley’nin 3 yaşındaki oğlu Damian da en şık çocuklardan. Damian, annesi tarafından seçilen kıyafetleriyle girdiği her ortamda en özenli çocuk olmayı başarıyor. 
     
</TEXT>
</DOC>
