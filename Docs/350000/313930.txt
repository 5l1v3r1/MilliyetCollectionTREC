<DOC>
<DOCNO> 313930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas01.html </URL>
<DATE> 2005/02/09/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Ağız temizliği, kalp ve damar hastalıklarını önlüyor 
</HEADLINE>
<TEXT>

     ABD'de yapılan bir araştırma, ağız temizliğinin, kalp ve damar hastalıklarını önleyebileceğini ortaya koydu. 
     New York'taki Columbia Üniversitesi Tıp Fakültesi'nden doktorların yaptığı ve Amerikan Kalp Derneği'nin Circulation tıp dergisinde yayımlanan araştırmanın, ağızlarında dişeti iltihabı olan kişilerde kalp krizi geçirme tehlikesinin daha fazla olduğunu açıkça gösterdiği belirtildi. 
     Araştırmacıların damar sertleşmesini ortaya çıkarmak amacıyla daha önce kalp krizi geçirmemiş 657 kişinin ağzındaki bakteri sayısını ve şahdamarların genişliğini ölçerek yaptıkları testlerde, ağızlarında dişeti iltihabına neden olan yüksek seviyede bakteriye rastlanan kişilerin şahdamarlarının çeperlerinde kalınlaşma olduğu anlaşıldı. 
     Araştırmayı yürütenlerden Dr. Moise Desvarieux, daha önce araştırmacıların ağız içinde görülen iltihaplar ve damar sertleşmesi arasında bağlantı kurmadıklarını belirterek, ''dişeti iltihaplarının tedavi edilebilir ya da önlenebilir olduğu durumlarda, ağız sağlığına dikkat etmenin kalp ve damar sağlığını korumakta çok önemli olabileceğini'' söyledi. 
     
</TEXT>
</DOC>
