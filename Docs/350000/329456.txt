<DOC>
<DOCNO> 329456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur48.html </URL>
<DATE> 2005/04/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Fedakar anne" itfaiyeyi beklemedi... 
</HEADLINE>
<TEXT>

     Bursa'da, üç katlı binanın zemin katında çıkan yangında, itfaiye ekiplerinin gelmesini beklemeyen anne, tehlikeye aldırmadan bebeğini kurtardı. 
     Alınan bilgiye göre, Çekirge Mahallesi Çeyiz Sokak'ta, Yavuz ailesinin oturduğu dairede sobadan çıkan kıvılcımlar nedeniyle yangın çıktı. Üç katlı binanın zemin katındaki yangın, kısa sürede üst katlara da sıçradı. 
     Yangını farkederek itfaiye ekiplerine telefonla haber veren ve telaşla dışarıya çıkan Hatice Yavuz 25 , 15 günlük bebeğinin odasında uyuduğunu hatırladı. 
     Çevredekilerin uyarılarına rağmen, tehlikeye aldırmadan eve yeniden giren anne, bebeği Mertcan'ı dışarıya çıkardı. Bu sırada şok geçiren anne, gözyaşlarını tutamadı. 
     Olay yerine gelen itfaiye ekipleri, yangını kısa sürede söndürürken, evdeki eşyaların kullanılamaz hale geldiği bildirildi. 
     
</TEXT>
</DOC>
