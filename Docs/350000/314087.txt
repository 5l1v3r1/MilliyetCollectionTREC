<DOC>
<DOCNO> 314087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun48.html </URL>
<DATE> 2005/02/10/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Hrisostomidis "Tüm işgal askerleri adadan ayrılsın" 
</HEADLINE>
<TEXT>

     Güney Kıbrıs Rum yönetimi sözcüsü Kipros Hrisostomidis, Rum yönetiminin resmi tavrının ''tüm işgal askerlerinin Kıbrıs'tan geri çekilmesi olduğunu'' söyledi. 
     Hrisostomidis, Rum gazetecilerin, Türkiye'de bulunan DİSİ lideri Nikos Anastasiadis'in, Başbakan Recep Tayyip Erdoğan'dan ''iyi niyet jesti olarak bir miktar askeri geri çekmesini isteyeceğine'' ilişkin sorularına karşılık, kendilerinin resmi görüşünün, ''işgale'' son verilmesi ve ''işgal'' askerlerinin adadan geri çekilmesi yönünde olduğunu ifade etti. 
     Sözcü, Dışişleri Bakanı ve Başbakan Yardımcısı Abdullah Gül'ün, Anastasiadis'in asker konusundaki açıklamasına dün verdiği tepkiye de değinerek, Gül'ün açıklamasının, ''Türk hükümetinin tavrının değişmediğini gösterdiğini'' söyledi. 
     Hrisosotomidis, Nikos Anastasiadis'in Türkiye ziyaretini partisi adına yaptığını belirtti. 
     
</TEXT>
</DOC>
