<DOC>
<DOCNO> 340297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur48.html </URL>
<DATE> 2005/05/06/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Devlet Bakanı Şener "Aşıklar Bayramı"na katıldı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, milli kültürün yeşermesi, kökleşmesi ve topluma malolmasında aşıkların rolünün büyük olduğunu söyledi. 
     Kars Belediyesi tarafından düzenlenen Murat Çobanoğlu 1. Türkiye Aşıklar Bayramı etkinlikleri kapsamında, İl Kültür Merkezi’nde yapılan Aşıklar Yarışması’nı bir süre izleyen Şener, halk ozanlarıyla sohbet etti. 
     Ozan Şeref Taşlıova’nın söylediği dörtlükle salona giren Şener, burada yaptığı konuşmada, Aşık olmanın ve aşık sözünün özelliğinin, insanı duygularıyla baş başa bırakmakla kalmayıp, duyguları derinleştirdiğini de ifade etti. 
     Ünlü halk ozanı merhum Murat Çobanoğlu ile hayatının çeşitli dönemlerinde kısa da olsa beraber olduklarını belirten Şener, 1977’de üniversite öğrencisiyken Çobanoğlu’nun konserinde yaşadıklarını anlatırken, "Çobanoğlu, Kiziroğlu Mustafa Bey dedi, tüm spor salonunu ayağa kaldırdı" dedi. 
     Çobanoğlu’nun unutulmaz eserler bıraktığını kaydeden Şener, "Gönüllerimizde yer etmiştir. Tüm aşıklarımız da gönüllerimizde yer etmiştir. Milli kültürün yeşermesi, kökleşmesi ve topluma mal olmasında aşıkların rolü önemlidir" diye konuştu. 
     
     "BEN DE İYİ SAZ ÇALARIM AMA SESSİZ"- 
     Aşıklarla hatıra fotoğrafı da çektiren Şener, "Ben de iyi saz çalarım ama sessiz" dedi. 
     Şener, burada gazetecilere yaptığı açıklamada, bazı önemli halk aşıklarına devlet sanatçılığı ve kamu güvencesi verilmesi için belli programlar çerçevesinde uygulamalar yapılması için Kültür ve Turizm Bakanlığı yetkilileriyle görüşeceğini söyledi. 
     Halk ozanlarının milli karakteri ortaya çıkardığına dikkati çeken Şener, şunları kaydetti 
     "Aşıklar, milli kavramlarımızı ve duyarlılıklarımızı ifade ediyorlar. Aşıklık başlı başına bir okuldur. Bu okul, ortaya çıkardığı kültürel atmosferle gelişerek, yaygınlaşarak devam etmeli." 
     
</TEXT>
</DOC>
