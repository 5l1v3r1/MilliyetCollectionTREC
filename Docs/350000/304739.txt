<DOC>
<DOCNO> 304739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur36.html </URL>
<DATE> 2005/01/08/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Ruhsat alamayınca inşaatın temelini törenle kapattı 
</HEADLINE>
<TEXT>

     Mersin'in Mezitli Beldesi'nde dershane açmak için başlattığı inşaata 7 aydır ruhsat alamayan kişi, inşaat temelini törenle kapattı. 
     Çamlıbel Dershanesi sahibi emekli öğretmen İsmet Atlam, Mezitli Beldesi Menderes Mahallesi'nde açmak istediği şube için 7 ay önce başlattığı inşaata ruhsat alamayınca, Valilik izniyle inşaatın temelini kapatmak üzere tören düzenledi. 
     Atlam, 'temel kapatma töreninde', böyle bir uygulamanın Türkiye'de ilk kez olabileceğini belirterek, ''Her zaman temel atma törenine alışık olan gözlerimiz, ilk kez bir temel kapatma törenine şahit olmaktadır. Temel kapatma, daha doğrusu eğitimin üstüne atılacak toprağın törenine şahit olacağız'' dedi. 
     Yapmak istediği dershanenin temelini, inşaat ruhsatı alamadığı için kapattığını belirten Atlam, hakkını yasal yollarla arayacağını söyledi. 
     Tarım arazilerine 12-14 kat inşaat izni verildiğini, bir eğitim kurumuna 4 kat izni verilmemesinin ise düşündürücü olduğunu ifade eden Atlam, şöyle konuştu 
     ''Sorunumu çözmek için gittiğim Mezitli Belediyesi'nde tartaklandım. Tek başıma da olsam hakkımı aramaya devam edeceğim. Binanın yapılması konusundaki yasal sorumluluklarımı yerine getirdim. Ancak Mezitli Belediyesi daha önce imar izni verdiği yere, inşaat ruhsatı vermedi. Bu düşündürücüdür. Amacımız sadece buraya bir eğitim yuvası açıp, öğrenci okutmaktı. Yapılanlarla öğrencilerimizin eğitim hakkı ellerinden alınmış oldu. Yaptığım törenle bu duyarsızlığı temiz toplum adına protesto ediyorum.'' Atlam, daha sonra siyah bir kurdele keserek töreni başlattı. Kurban kesiminin de gerçekleştirildiği törende, temel, iş makinesi ile doldurularak kapatıldı. 
     İsmet Atlam'a dershane çalışanları ile yakalarına siyah kurdele takan öğrenciler de destek verdi. 
     
</TEXT>
</DOC>
