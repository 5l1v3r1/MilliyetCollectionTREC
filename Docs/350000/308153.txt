<DOC>
<DOCNO> 308153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/siyaset/siy02.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlik Kurultayı davalık 
</HEADLINE>
<TEXT>


28 Kasım 2004'te yapılan kurultayın tartışmaları sürerken, kaybeden muhalefetin adayı Volkan Göktaş, iptal için dava açacaklarını açıkladı 

EZELHAN ÜSTÜNKAYA Ankara 


Olağanüstü kurultaya hazırlanan CHP'nin 28 Kasım 2004'te yapılan gençlik kolları kurultayına yargı yolu gözüktü. 
Kurultayda, Gençlik Kolları Başkanı Ayhan Yalçınkaya'ya karşı aday olan Volkan Göktaş, 8 yıldır kurultay yapılmadığını belirtti. "Kurultay'ı tepki üzerine yapmak zorunda kaldılar" diyen Göktaş, kurultay tarihinin Yalçınkaya'nın yaşına göre ayarlandığını öne sürdü. Yönetmeliğe göre, gençlik kolları başkanlığına aday olmak için 30 yaşını aşmamış olmak gerektiğini ifade eden Göktaş, "Bir hafta daha geç yapılsa Yalçınkaya, 30 yaşını doldurmuş olacak, aday olamayacaktı" dedi. 

İmzalar kabul görmedi 
Göktaş'ın avukatı Oğuz Akçay, kurultayın iptali için CHP'nin 29 Ocak'taki Olağanüstü Kurultayı'ndan sonra dava açacaklarını kaydetti. Akçay, kurultayın iptal edilmesi istemine ilişkin gerekçeleri şöyle sıraladı 
17 ilde gençlik kolları örgütlenmesi yoktur. Buna göre, delege sayısı 496'dır. Ancak adaylardan istenen imza sayısı 81 ilde örgütlenme olduğu varsayımıyla 551 delege üzerinden hesaplanmış, Göktaş'ın imza sayısı yeterli bulunmamıştır.Göktaş, mevcut delege sayısının yüzde 20'sine denk gelen 129 imzaya ulaşıp, başkanlığa vermiş, ancak divan başkanlığı 29 imzanın çekildiğini iddia ederek, adaylık başvurusunu geçersiz saymıştır. Yönetmeliğe göre, divan başkanının, gençlik kolları üyeleri arasından seçilmesi gerekirken, Fazıl Güleken itirazlara rağmen divan başkanlığına getirilmiştir. 


</TEXT>
</DOC>
