<DOC>
<DOCNO> 305703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun05.html </URL>
<DATE> 2005/01/12/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD'de 15 gündür süren yoğun yağışlarda 19 kişi öldü... 
</HEADLINE>
<TEXT>

     ABD'nin Kaliforniya eyaletinin güney kesimlerinde 15 gündür etkili olan yoğun yağmur ve kar yağışları yüzünden toplam 19 kişinin öldüğü bildirildi. 
     Aşırı yağışlar yüzünden meydana gelen toprak kayması sonucu 4 kişinin hayatını kaybettiği, 14 kişinin yaralandığı, en az 27 kişinin de kaybolduğu kaydedildi. 
     Devam eden aşırı yağışlar ve yeni heyelan tehlikesinin bölgedeki arama-kurtarma çalışmalarını da olumsuz etkilediği belirtildi. 
     Aşırı yağışlar sonucu bölgedeki La Conchitta yerleşim yerinde meydana gelen toprak kaymasının 15 evi yuttuğu kaydedilerek, aşırı yağışlar yüzünden alçak kesimlerde ya da nehir kenarlarında yaşayan pek çok kimsenin evlerini terkederek yüksek kesimlere göç ettiği bildirildi. 
     Kaybolanlardan bir kısmının kasaba dışından olabileceğine dikkat çeken yetkililer, kaybolanlar arasında üç küçük çocuğun da bulunduğunu ifade ettiler. 
     Bu arada, yetkililerin kayıplar konusunda 20 ila 27 arasında bir rakamı telefuz ederek çelişkili açıklamalar yaptığını kaydeden Amerikan medyası, görgü tanıklarının ise toprak kayması sonucu oluşan çamur dalgasına kapılanların sayısının 30 ila 40 arasında olduğunu söylediklerini belirtti. 
     Heyelan bölgesinde 160'dan fazla kurtarma görevlisinin çalıştığı belirtilerek, yeni heyelan olasılığına karşı kurtarma ekiplerinin çalışmalarını endişe içinde sürdürdüklerine dikkat çekildi. 
     
</TEXT>
</DOC>
