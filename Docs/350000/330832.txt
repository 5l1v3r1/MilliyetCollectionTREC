<DOC>
<DOCNO> 330832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur17.html </URL>
<DATE> 2005/04/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bayrağa saldıran 12 yaşındaki çocuk Türkiye'den özür diliyorum 
</HEADLINE>
<TEXT>

     Ali ŞEN- Mustafa İNSAN MERSİN, DHA 

      MERSİN'deki geçen ay nevruz kutlamaları sonrası düzenlenen yasa dışı gösteride Türk Bayrağı'nın yerde çiğneyip, yakma girişiminde bulunduğu iddiasıyla tutuklanan 6 kişinden 12 yaşındaki M.A., avukatlarının itirazı üzerine tutuksuz yargılanmak üzere serbest bırakıldı. Yaptığından çok pişman olduğunu söyleyen M.A., öptüğü ay- yıldızlı bayrağı mahalle muhtarlığı önündeki göndere çekerken, ''Tüm Türkiye'den özür diliyorum'' dedi. M.A., nevruz kutlamaları sonrasındaki bayrak yakma ve çiğneme girişimiyle ilgili de ''Bir kişi böyle yaparsak televizyonlara çıkacağımızı söyledi. Bilerek yapmadık'' dedi. 
     Mersin Metropol Meydanı'nda 20 mart pazar günü düzenlenen nevruz kutlaması sonrasında korsan gösteri yapan gruplar, Türk bayrağını yakma girişiminde bulunmuş ve yerde çiğnemeye kalkıştı. Olayla ilgili gözaltına alınan C.S., V.S., M.A., F.B., E.B. ve S.T, sorgularından sonra 24 mart günü çıkarıldıkları nöbetçi mahkemede toplumda infial yaratmak', bayrağa saldrırıda bulunmak', bölücü terör örgütü lehine slogan atmak', güvenlik kuvvetlerini taşlamak' ve terör amaçlı sokak gösterileri düzenlemek' suçlamasıyla tutuklandı. Sorgulamalarda sanıklardan C.S.'nin bayrağı yere vurduğu, V.S. ile M.A.'nın çiğnediği, F.B.'nin yırtmaya çalıştığı, E.B.'nin yakma girişiminde bulunduğu ve S.T.'nin de bayrağı alarak sağa sola vurduğu ortaya çıktı. 
     
     İTİRAZLA M.A. SERBEST KALDI 
     Mersin, Diyarbakır ve İzmir Barosu'na kayıtlı 17 avukat dün öğleden sonra Nöbetçi Mersin Asliye Ceza Mahkemesi Hakimliği'ne başvurarak tutuklamalara itirazda bulundu. Olay tarihinde 12 yaşında olduğu belirlenen M.A., yapılan itiraz üzerine tutuksuz yargılanmak üzere serbest bırakılırken, daha büyük yaşlardaki 5 sanığın ise tutukluluğunun devamına karar verildi. 
     Yasadışı gösteriler sırasında üzerinde kırmızı bir gömlek bulunan, elindeki Türk Bayrağı ile kaçan ve bir ara bayrağı yerde tutarak, başka bir arkadaşı tarafından çiğnenmesini sağlayarak ülkede infial yaşanmasına neden olan M.A. tahliye kararından sonra dün akşam Mersin Cezaevi'nden çıktı. 
     
     BAYRAĞI ÖPTÜ, ÖZÜR DİLEDİ 
     Kentin, Doğu ve Güneydoğu Anadolu bölgesinden göç edenlerin yaşadığı Kurdali Mahallesi'nde 8 kişilik ailesiyle oturan M.A., dün sabah eğitim gördüğü İnönü İlköğretim Okulu'na giderek derslerine başladı. 
     Okul çıkışı, DHA muhabirlerinin görüştüğü M.A. ve yakınları olaydan büyük üzüntü duyduklarını söyledi. M.A. bu özürünü mahalle muhtarlığı önündeki göndere bayrak çekerek göstermek istediğini söyleyince, yakınlarıyla birlikte Kurdali Mahallesi Muhtarlığı'na gitti. Muhtarlıktaki bayrağı alıp öpen M.A., göndere çekerken hayli duygulandı ve ''Ay- yıldızlı bayrağımızla gurur duyuyorum'' dedi. 
     M.A.'nın ablası Emine A. ise, kardeşi M.'nin nevruz kutlamalarına gitmesini önlem için evin kapısını kilitlediklerini öne sürerek, ''Babam dahil hepimiz olay çıkacağı korkusuyla mitinge gitmemesini istedik. Ancak, o bir fırsatını bulup, mitinge katılmış. Yaptığı iş çok kötü oldu. Hepimiz çok üzüldük. Bu bayrak, hepimizin bayrağıdır'' diye konuştu. 
     
     TAKIM ELBİSELİ BİRİ BAYRAK VERDİ 
     DHA muhabirine yaşadıklarını anlatan M.A., bayrak yakma ve çiğneme girişimiyle ilgili gelişmeleri şöyle anlattı 
     ''Olaydan sonra eve geldiğimde, kameraların bizi çektiğini aileme söyledim. Daha sonra da babam benim arandığımı öğrenince, götürüp polise teslim etti. Böyle bir şey yaptığım için çok pişmanım. Bu bayrak hepimizin. O anda nasıl yaptığımı tam hatırlamıyorum. O sırada takım elbiseli biri geldi bayrağı verdi, basarsanız televizyonda çıkarsınız gibi şeyler söyledi. Bilerek yapmadık. Tüm Türkiye'den özür diliyorum.'' Cezaevinde de Türk Bayrağı'nı öptüğünü anlatan M.A., bayrak sevgisinin bundan sonra daha çok artacağını da söyledi. Sabah gittiği okulunda sınıf arkadaşları ve öğretmenlerinin bayrağa neden saygısızlık yaptığı şeklindeki sorularla karşılaştığını da ifade eden M.A., öğretmenleri ve arkadaşlarından da özür dilediğini anlattı. 
     
</TEXT>
</DOC>
