<DOC>
<DOCNO> 335567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy25.html </URL>
<DATE> 2005/04/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yeni Papa'nın 16. Benediktus adını alması akla 15. Benediktus'u getirdi 
</HEADLINE>
<TEXT>

     II. Jean Paul'ün vefatının ardından Papa seçilen Alman Kardinal Joseph Ratzinger'in ''16. Benediktus'' adını alması, 1. Dünya Savaşı sırasında papalık yapan ''15. Benediktus''u da gündeme getirdi. 
     15. Benediktus'un 1921 yılında dönemin Padişahı Vahdettin'in de bağışlarıyla heykeltıraş Quattrini tarafından yapılan anıtı, Harbiye'deki Saint Esprit Katedrali avlusunda yer alıyor. 
     Vatikan'ın İstanbul Temsilcisi George Marovich, AA muhabirine yaptığı açıklamada, yeni seçilen Papa'nın ''Benediktus'' adını almasının ardından 15. Benediktus'un gündeme geldiğine işaret ederek, ''Yeni Papa, '16. Benediktus' ismini seçti. Neden bu ismi seçtiğini bilmiyoruz'' dedi. 
     15. Benediktus'un papalığı döneminde 1. Dünya Savaşı'nın yaşandığını hatırlatan Marovich, ''15. Benediktus, 1. Dünya Savaşı'nı durdurmak için çok çaba gösterdi ama savaşı durduramadı. Savaşın ıstıraplarını dindirmek için çalıştı'' diye konuştu. 
     
     TÜRK ASKERLERİ İÇİN HASTANE... 
     Marovich, 15. Benediktus'un savaş sırasında ve sonrasında Türkiye'de yaralı askerler için hastane yaptırdığını kaydederek, ''15. Benediktus, bir barış ve sevgi papası olmuştu. Yeni Papa'nın da dünya barışı için, insanlara yardım için aynı ideali devam ettireceğini sanıyorum'' dedi. 
     Papa 15. Benediktus'un, savaş sırasında yaptıkları dolayısıyla Türkiye'de de çok sevildiğini ve savaş bittiğinde ona şükran için bir anıt yapılmak istendiğini anlatan Marovich, bu anıtın bir genelge yayınlanarak bağışlarla gerçekleştirildiğini bildirdi. 
     Kaidesi Medici ve heykeli Quattrini'ye yaptırılan anıt için düzenlenen bağış kampanyasına dönemin Padişahı Vahdettin'in 500, şehzadenin 150, Osmanlı Bankası'nın 400 lira bağışta bulunduğunu dile getiren Marovich, anıt için ayrıca kurumsal ve kişisel olarak bağışlarda bulunulduğunu söyledi. 
     Anıtın 11 Aralık 1921 tarihinde düzenlenen törenle Saint Esprit Katedrali'nin avlusuna konulduğunu ifade eden George Marovich, heykelde 15. Benediktus'un, bir elinde dünyayı barışa çağıran genelgeleri ile sembolize edilirken, diğer eliyle de Allah'ın insanları kötülükten koruması dileğinin anlatıldığını kaydetti. 
     Papa 16. Benediktus'un da Türkiye'ye geleceğine inandığını belirten Marovich, Türkiye'ye gelirse anıtın restorasyonu için talepte bulunacaklarını belirtti. 
     
     -BAŞBAKAN ERDOĞAN'A DUA... 
     Vatikan'ın İstanbul Temsilcisi Marovich, Harbiye'deki temsilcilik binasında her gün yapılan duaya da değinerek, bu sırada ''Cevşen-i Kebir''den de dua ettiklerini anlattı. 
     Marovich, Cevşen-i Kebir kitabının arasına koyduğu Başbakan Recep Tayyip Erdoğan'ın resmini de göstererek, ''Cevşen'i okurken, Başbakan Erdoğan'a da dua ediyorum. Çünkü dümen onun elinde. Hepimize barışı sağlasın'' diye konuştu. 
     
</TEXT>
</DOC>
