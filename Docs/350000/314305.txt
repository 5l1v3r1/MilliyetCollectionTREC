<DOC>
<DOCNO> 314305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/siyaset/axsiy02.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
10. öğrenci affı AKP'den 
</HEADLINE>
<TEXT>


TBMM Başkanlığı'na sunulan teklifte, okullarına döneceklere 3 sınav hakkı ve askerliğin ertelenmesi olanağı öngörülüyor 

ANKARA Milliyet 


Binlerce eski öğrencinin "türban" tartışmalarının gölgesinde beklediği af teklifi, AKP tarafından TBMM Başkanlığı'na sunuldu. En son affın yapıldığı 2000'den sonra "her ne sebeple olursa olsun" okulla ilişiği kesilen 224 bin kişiyi kapsayan teklifte, okullarına döneceklere 3 sınav hakkı ve askerliğin ertelenmesi olanağı öngörüldü. 
TBMM Milli Eğitim Komisyonu Başkanı Tayyar Altıkulaç'ın bazı üniversite temsilcileriyle birlikte hazırladığı teklif, AKP Grup başkan vekillerinin imzasıyla dün TBMM'ye sunuldu. Yasalaşırsa "10. öğrenci affı" olacak teklifte beklentiye sokulan insanlara fırsat verilmesinin zorunlu hale geldiği öne sürüldü. Teklif şöyle 
Aftan, 2000-2001 öğretim yılından bugüne kadar kendi isteğiyle ilişiği kesilenler dahil 'her ne sebeple olursa olsun' ilişkileri kesilenler, 2 ay içinde başvurarak yararlanabilecek.İlişkilerinin kesilmesine neden olan bütün dersler için bir öğretim yılı devam ve 3 sınav hakkı tanınacak. Uygulamalı eğitim öğrencilerine, devam edemedikleri ders ve uygulamalar için devam olanağı sağlanacak.Azami öğrenim sürelerini doldurdukları için kurumlarıyla ilişkileri kesilenlere bir defalık bir yıl devam etme ve sınav hakkı tanınacak.Lisans üstü ve doktora öğrencileri de af kapsamında olacak. Yeterlilik için 2 sınav hakkı tanınan yüksek lisans öğrencilerine 1 yıl, doktora öğrencilerine de 2 yıl tez hazırlama süresi tanınacak. Doktora yeterlilik sınavına girebilmek için yabancı dil sınavında başarısız olanlara bir sınav hakkı tanınacak.Sanatta yeterlililk veya tıpta uzmanlık alanlarında başarısız olanlara da 2 sınav hakkı tanınacak. 

Rektörler affetmiyor 

Rektörler, hükümetin af girişimine bildiriyle yanıt verecek. YÖK Başkanı Prof. Dr. Erdoğan Teziç başkanlığında bugün toplanacak Rektörler Komitesi ve Üniversitelerarası Kurul ÜAK toplantısından "affa karşıyız" bildirisi çıkacak. YÖK verilerine göre Marmara Üniversitesi af bekleyen 11 bin 443 öğrenciyle birinci sırada yer alırken, Rektör Prof. Dr. Tunç Erem, "Böyle popülizm olmaz. Disiplin suçu işleyenleri almak suça teşvik etmek. Nereye alayım bu öğrencileri Tıklım tıklım dolu her yer" dedi. 

'Af çok ciddi bir sorumsuzluk' 

CHP Genel Başkanı Deniz Baykal, öğrenci affına yönelik kimsenin üniversitelerin görüşünü sormadığını, "Biz affettik, sen ona göre kendini tanzim et" anlayışıyla popülist bir düzenleme yapmanın da siyasi açıdan çok ciddi bir sorumsuzluk olduğunu söyledi. Hak-İş Genel Başkanı Salim Uslu'yu kabulünde, sorular üzerine afla ilgili yasa teklifini değerlendiren Baykal, "Burada, kural dışına kaçma, kollama, himaye duyguları var. Bunlarla ciddi eğitim politikaları bağdaşmaz. Üniversiteleri tehdit edecek olaylar yanlıştır" dedi. Baykal, şöyle devam etti "İnsanlar görevlerini, sorumluluklarını yerine getirmekte ihmal içine giriyor ve bir süre sonra ağlaşarak, 'bizi affedin' diye ortaya çıkıyor. O zaman kuralları değiştirelim. Ciddi bir toplum olacaksak, ilkeleri koyalım ve gereğini yapalım." 


</TEXT>
</DOC>
