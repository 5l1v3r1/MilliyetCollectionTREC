<DOC>
<DOCNO> 329348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy20.html </URL>
<DATE> 2005/04/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Denktaş Erdoğan'ın son sözleri yüreğime su serpti 
</HEADLINE>
<TEXT>

     KKTC Cumhurbaşkanı Rauf Denktaş, Annan planının yeniden gündeme gelebileceğine ilişkin açıklamalardan ''ödünün koptuğunu'' belirterek, ''ancak Türk hükümetinden son zamanlarda gelen açıklamaların Annan planının Türkiye'nin gündeminden düştüğüne ilişkin işaretler verdiğini'' söyledi. 
     Başbakan Recep Tayyip Erdoğan'ın, ''Bizim asıl derdimiz KKTC'nin tüm dünyada tanınan bir devlet haline gelmesini sağlamaktır'' şeklinde dün yaptığı açıklamayı buna örnek gösteren Denktaş, ''Güzel bir açıklama, yüreğimize su serpti. Annan planından vazgeçildiğinin işaretini veren bir beyan. Çünkü hem Annan planı, hem KKTC olmaz, plan devleti ortadan kaldırır. Umarım yeni bir değerlendirmeyle karşı karşıyayız'' diye konuştu. 
     Denktaş, Konya Selçuk Üniversitesi Atatürkçü Türk Gençlik Grubu'ndan kalabalık bir heyeti kabul etti. Araştırma görevlisi Haldun Soydal başkanlığında, kendilerini ''TMT'nin neferi'' ve Kıbrıs konusunda ''militan'' olarak niteleyen gençlerden oluşan grup, Denktaş'a destek verdi ve bağlılıklarını dile getirdi. 
     Cumhurbaşkanı Denktaş'a büyük boy tablo ve çok sayıda hediye getiren grup üyeleri, Denktaş'la toplu fotoğraf da çektirdiler. Denktaş da gençlere kitap hediye etti, Kıbrıs tarihi hakkında bilgi verdi ve sorularını yanıtladı. 
     Kıbrıs ortaklık cumhuriyetinin 1963'te Rumların Enosis hedefi nedeniyle yıkıldığını ve aradan 40 yılı aşkın süre geçmesine karşın Rumların hedefinde değişiklik olmadığını belirten Denktaş, 2005 yılının ''EOKA Yılı'' ilan edildiğine dikkat çekti. 
     
     ''ANLAYAMADIĞIM ŞEYLER DÖNÜYOR'' 
     Annan planı ile ilgili kaygılarını özetledikten sonra, iki ayrı referandumun Kıbrıs'taki iki ayrı halkın varlığını teyit ettiğini vurgulayan Denktaş, ancak Türk tarafının ''uzlaşmaz'' mesajı vermemek için referandumda ortaya çıkan bu sonucu ileriye taşımadığını belirtti. 
     ''Bağımsızlığını masaya yatıran milletlerin azınlık olmaya mahkum olduğunu''ifade eden Denktaş, ''dünyanın referandum sonuçlarını 'bağımsızlıktan vazgeçme' olarak nitelemesine de karşı çıkılmadığını'' kaydetti. Denktaş, ''Anlamadığım bir şeyler dönüyor. Bu sorumluluğu omuzlayamam ve bu nedenle ayrılıyorum'' ifadesini kullandı. 
     Türkiye üzerindeki baskıların uzlaşmacı tutumundan dolayı yoğunlaştığını söyleyen Denktaş, Türk basınının da siyaset değişikliğine göre hareket ettiğini ve milli davaya destek vermediğini savundu. 
     ''Kıbrıs Türkünün 'Sırat Köprüsü'nden geçtiğini'' belirten Denktaş, ''İnşallah gidişatı görürüz ve köprüden düşmeyiz'' dedi. 
     
</TEXT>
</DOC>
