<DOC>
<DOCNO> 343541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo13.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu ders verdi 
</HEADLINE>
<TEXT>


Büyük Kolej'deki panelde konuşan Halil Mutlu, dördüncü kez olimpiyat şampiyonu olan tarihteki ilk halterci olacağını iddia etti, "Bayrağımızı hainlerin ulaşamayacağı en yüksek yere taşıyacağız" diye konuştu 

İLHAN GÜLER 


Olimpiyat, Dünya ve Avrupa şampiyonu halterci Halil Mutlu, "Olimpiyat tarihinde dördüncü kez şampiyonluk kürsüsüne çıkan ilk halterci ben olacağım ve madalyamı milletime armağan edeceğim" dedi. 
Ankara Büyük Kolej'de düzenlenen panele Olimpiyat üçüncüsü halterci Sedat Artunç ve antrenör Cafer Topçu ile birlikte katılan Mutlu, Türk Bayrağı'na sahip çıkmak gerektiğini de belirterek, "Bayrağımıza karşı son dönemde maalesef istenmeyen hareketler olabiliyor. Biz bileğimizin gücüyle bayrağımıza sahip çıkacak, Türk Bayrağı'nı hainlerin ulaşamayacağı en yüksek seviyeye taşıyacağız" diye konuştu. 
İki yıl önce omzundan çok büyük sakatlık geçirdiğini ve ameliyat sonrası podyuma döndüğünü de hatırlatan Mutlu, sözlerini şöyle sürdürdü "O zaman spor hayatım sona erebilirdi. Ancak hiçbir zaman karamsarlığa kapılmadım. Kendime güvenerek çok çalışmayı sürdürdüm. 2008 Pekin Olimpiyatı'nda dördüncü kez zirveye çıkmayı hedefliyorum. Podyumda ağırlıklar gözümüzde büyümüyor. Bizi destekleyen ve dualarını eksik etmeyen Türk halkını düşünmek, omuzlarımıza daha fazla sorumluluk yüklüyor". 



</TEXT>
</DOC>
