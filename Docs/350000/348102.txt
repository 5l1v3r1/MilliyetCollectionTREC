<DOC>
<DOCNO> 348102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo12.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı ama gerçek 
</HEADLINE>
<TEXT>


Türkiye Büyük Millet Meclisi Sporda Şiddet, Şike ve Haksız Rekabet Komisyonu'nun raporunda çarpıcı tespitler yapıldı. Kamu kuruluşlarının rüşvet ve yolsuzluk amacıyla kulüpleri kullanıp, Spor A.Ş.'lerin bağış karşılığı ihale verdiği vurgulandı 


Türkiye Büyük Millet Meclisi, Sporda, Şiddet, Şike ve Haksız Rekabet İddialarını Araştırma Komisyonu'nun hazırladığı raporda, özellikle futbol kulüpleriyle ilgili şok saptamalar yapıldı. Taslak haline getirilen raporda, "Kamu kuruluşlarınca rüşvet ve yolsuzluk amacıyla spor kulüpleri kullanılıyor. Bu kuruluşların kurduğu Spor A.Ş.'lere belli oranda bağış yapmak kaydıyla müteahhitlere ihale veriliyor, bağışlanan bu paralar sporculara gitmiyor. Bunlar için naylon faturalar düzenlenerek masraf gösteriliyor" ifadeleri kullanıldı. 
Araştırma Komisyonu'na bilgi ve belge vermek suretiyle açıklamada bulunan kurum ve kuruluşlar ile sporcu ve spor adamlarının görüşleri doğrultusunda şu değerlendirmeler yapıldı 
Dernekler statüsündeki spor kulüpleri ile anonim şirket statüsündeki spor kulüpleri arasındaki vergi avantajlarından kaynaklanan ve dernek statüsündeki kulüpler lehine olan rekabet eşitsizliği giderilmeli.Futbol Federasyonu ve futbol kulüpleri mali yönden denetlenerek, futbol kulüpleri mali disiplin altına alınmalı.Anadolu'daki spor kulüplerine maddi destek sağlanmalı.Kulüp yöneticileri, sporcular, teknik adamlar, Merkez Hakem Kurulu başkan ve üyeleri ile federasyon başkan ve yöneticilerinin mal varlıklarının incelenerek mal varlıklarındaki artışların takip edilmesi için mal beyanı zorunluluğu getirilmeli.Kulüplerin mali yapıları UEFA kriterlerine uygun hale getirilerek denetlenmeli.Şike yapanların banka hesaplarına ve diğer yatırımlarına bakılmalı ve özellikle kara para ile mücadele edilerek söz konusu tasarruf ve harcamalarının izahı istenmeli, nereden buldun yasası spor için çıkartılmalı.Federasyonların mali kongreleri ciddi olarak yapılmalı ve gelir ve giderleri tam olarak denetlenmeli.Menajerler aracılığıyla transfer edilen futbolcularla ilgili olarak menajerler tarafından elde edilen gelirler araştırılarak incelenmeli." 

Vergi kaçağına önlem 
Raporda, "Sportif faaliyetlerdeki kayıt dışılığın önlenmesi için de bazı yüksek olan vergi oranlarının özellikle de katma değer vergisi oranının indirilmesi, tüm gelir ve giderlerin belge düzenine bağlanması, tüm gelir ve giderlerin kayıt altına alınması, kulüpler arasındaki nakit akışlarının çok iyi izlenerek değerlendirilmesi, çift defter tutulmasının ve çift kayıt yapılmasının önüne geçilmesi, sporcu transferlerinde çift sözleşme yapılmasının engellenmesi, maç biletlerinin ücretsiz dağıtılmasının önlenmesi, teberrulu bilet satışlarının önlenmesi gerekmektedir" görüşüne yer verildi. 

Transfer bedelleri 
Futbolcu takviyesinde yüksek bedellerdeki transfer veya bonservis alımı sırasında doğan nakit hareketlerinin Mali Suçları Araştırma Kurulu'na bildirilmesi yükümlülüğünün getirilmesi de önerildi. Spor kulüplerinin vergilendirmeye ilişkin ödevlerini tam olarak yerine getirmeleri ve vergiye uyumunun sağlanması için vergi affı getirilerek mali milat ilan edilmesi ve bu tarihten sonra mali yönden denetimin tam ve eksiksiz olarak uygulanması da raporda yer aldı. 

Yüzde 15 adaletsizlik 

Komisyon raporunun değerlendirme bölümünde, futbol sektörünün vergi dışı tutulmasının düşünülmeyeceği ve bir takım ayrıcalıklar tanınmasının da haksız rekabete yol açacağı belirtilerek bunun hukuki açıdan sakıncalı olduğuna dikkat çekildi. Yüksek transfer ücretleri, maaş ve prim aldıkları bilinen Süper Lig'deki bazı kulüp sporcularının yüzde 15 gibi düşük ve sabit bir nispetle vergilendirilmesinin kamu vicdanını rahatsız ettiği kaydedildi ve "Üstelik resmi ve gayrı resmi sözleşme ikileminin bulunduğu bir gerçektir" ifadeleri kullanıldı. 


</TEXT>
</DOC>
