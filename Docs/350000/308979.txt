<DOC>
<DOCNO> 308979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur46.html </URL>
<DATE> 2005/01/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Savaş değil bayram trafiği 78 ölü, 145 yaralı 
</HEADLINE>
<TEXT>

     Türkiye genelinde 4 günlük Kurban Bayramı tatilinde meydana gelen ölümlü 46 trafik kazasında 78 kişi öldü, 145 kişi yaralandı. 
     Emniyet Genel Müdürlüğü'nden yapılan yazılı açıklamada, 20-23 Ocak 2005 tarihleri arasındaki 4 günlük tatilde 46 ölümlü trafik kazası olduğu belirtildi. Bu kazalarda 78 kişi hayatını kaybetti, 145 kişi yaralandı. 
     Yerleşim yerinde meydana gelen 21 kazada, 25 kişi öldü. Yerleşim yeri dışında meydana gelen 25 kazada ise kişi hayatını kaybetti. 
     Açıklamaya göre, ölümlerin yüzde 31'i bayram tatilinin birinci gününde, yüzde 33'ü ise dördüncü gününde meydana gelen kazalarda oldu. 
     Kazalara karışan araçların cinsi ise yüzde 66 otomobil, yüzde 14 otobüs ve yüzde 7 minibüs olarak sıralandı. Kazalara karışan sürücülerin yüzde 29'unun 36-45, yüzde 27'sinin 26-35 yaş grubunda olduğu belirlendi. Kazalara yüzde 51 oranında B sınıfı, yüzde 41 oranında E sınıfı belge sahibi sürücüler karıştı. 
     Tek araçlı trafik kazalarının oranı yüzde 63 olurken, iki araçlı kazaların oranı yüzde 15 olarak belirlendi. 
     Kazaların yüzde 39'u yayaya çarpma, yüzde 17'si karşılıklı çarpışma, yüzde 17'si devrilme şeklinde meydana geldi. 
     Kazaların yüzde 22'si 16.00-18.00, yüzde 17'si 14.00-16.00, yüzde 13'ü ise 18.00-20.00 saatleri arasında gerçekleşti. 
     Kazaların yüzde 22'si açık, yüzde 22'si yağmurlu, yüzde 15'i karlı ve yüzde 13'ü bulutlu ve sisli havalarda meydana geldi. 
     Kazaların yüzde 57'si iki yönlü yollarda olurken, kazalara neden olan sürücü kusurları ise araçların hızını yol ve hava şartlarına uyduramamak yüzde 23 , trafik güvenliği ile ilgili diğer kurallara uymamak yüzde 19 , şerit ihlali yapmak yüzde 17 şeklinde sıralandı. 
     
</TEXT>
</DOC>
