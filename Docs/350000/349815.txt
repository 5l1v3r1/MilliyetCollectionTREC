<DOC>
<DOCNO> 349815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/ekonomi/eko05.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tezgah altı faiz veren banka var' 
</HEADLINE>
<TEXT>


Açıkladığı resmi faizin üstünde faiz veren banka olduğunu belirten Garanti Bankası Genel Müdürü Özen, "Bu bankacılık değildir" dedi 

EKONOMİ SERVİSİ 

Garanti Bankası Genel Müdürü Ergun Özen, yabancı bankaların Türkiye'ye bu kadar agresif gelmelerinin önemli nedenlerinden birinin de KOBİ küçük ve orta ölçekli firma bankacılığı olduğunu söyledi. 
Özen, Garanti Bankası'nın KOBİ'lere yönelik hazırladığı yeni destek paketlerinin açıklandığı toplantının ardından gazetecilerin sorularını yanıtladı. 
Özen, bazı bankaların piyasa faizinin üzerinde mevduat faizi vermelerine ilişkin bir soru sorulması üzerine şöyle konuştu 
"Şiddetle karşıyım. Aktif büyüteceğiz diye, piyasa payı alacağız diye zararına işlem yapmaktır. Bazı bankalar o duruma geldi ki müşteri kredi alıyor, aynı bankaya mevduat yaparak para kazanır hale geldi. Bu bankacılık filan değil. Uzun vadede sektör bundan zarar görür. Bana sorarsanız bu yanlış bir yaklaşım." 
Uluslararası bankacılık kuralları Basel II'nin 2008'de uygulanmaya başlanması halinde KOBİ'lerin nasıl etkileneceği yönündeki bir soruyu da yanıtlayan Özen, olumsuz etkilenecekleri değerlendirmeleri doğru bulmadığını söyledi. Özen, şunları kaydetti 

Basel II etkisi 
"Ülkenin notu neyse o not uygulanacak. 2009 ve 2010'dan sonra artık müşteri bazında kredilendirme çalışması yapmamız gerekecek. Her KOBİ'ye ayrı kredi vermemiz gerektiği anda ayrışmalar başlayacak. KOBİ'lerin bu süreçte risklerini iyi yönetebilir hale gelmeleri, muhasebe standartlarını yükseltmeleri gerekiyor. Bunu yapan KOBİ Basel II'yi avantaja çevirecek. Yüksek notu olan KOBİ çok daha ucuza kredi alabilecek. Bu sadece KOBİ'ler için değil büyük firmalar için de böyle olacak. Kriz yaşanacağını düşünmüyorum." 

KOBİ'ye 2 milyar dolar kredi Garanti Bankası Genel Müdür Yardımcısı Nafiz Karadere toplantıda bankanın KOBİ politikası hakkında bilgi vererek 2003 yılında 365 bin KOBİ müşterisi olduğunu, bunun 2005 yılı mart ayı itibariyle 501 bine yükseldiğini söyledi. Karadere, amaçlarının KOBİ'lere yalnızca ürün satan değil, her konuda çözüm ve hizmet sunan banka olmak olduğunu vurguladı. 
Karadere, Garanti Bankasının KOBİ'lere verdiği kredileri iki yıl içinde yüzde 30'a çıkarmayı hedeflediğini belirterek 2005 yılı sonuna kadar 600 bin KOBİ'ye 2 milyar dolar kredi kullandırmayı planladıklarını bildirdi. 


</TEXT>
</DOC>
