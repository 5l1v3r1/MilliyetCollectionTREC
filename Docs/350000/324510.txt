<DOC>
<DOCNO> 324510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur05.html </URL>
<DATE> 2005/03/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Esenler'de şarampole yuvarlanan kamyonun sürücüsü zor çıkartıldı 
</HEADLINE>
<TEXT>

     Esenler'de şarampole yuvarlanan kamyonda sıkışan sürücü, itfaiye, polis ve sağlık görevlilerince kurtarıldı. 
     Bayrampaşa'dan Bağcılar yönüne giden Selahattin Kaplan yönetimindeki 34 TE 9758 plakalı kamyon, TEM Otoyolu'nda kontrolden çıkarak bariyerlere çarptı. 
     Bariyerleri aşıp takla atarak yol kenarındaki ağaçlara vuran kamyon, ağaçları devirdikten sonra otoyolun alt kısmındaki Köyiçi Caddesi'nin kenarına düşerek yan yattı. 
     Arka lastikleri akslarıyla birlikte yerinden kopan ve bazı bölümleri parçalanarak hasar gören kamyonun sürücüsü Kaplan, içerde sıkıştı. 
     Olay yerine gelen polislerce sıkıştığı yerden çıkarılamayan Kaplan için itfaiye ve sağlık ekiplerinden yardım istendi. 
     Kaplan, ekiplerin yaklaşık 40 dakika süren çabası sonucu kamyonun bazı bazı bölümleri kesilerek yaralı halde kurtarıldı. 
     Ambulansla Vakıf Gureba Eğitim ve Araştırma Hastanesi'ne kaldırılan Kaplan'ın, hayati tehlikesi olmadığı belirtildi. 
     
</TEXT>
</DOC>
