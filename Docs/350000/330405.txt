<DOC>
<DOCNO> 330405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko41.html </URL>
<DATE> 2005/04/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Karşılıksız çek sayısı şubatta yüzde 20.7 arttı... 
</HEADLINE>
<TEXT>

     Merkez Bankası tarafından bankalara duyurulan toplam karşılıksız çek sayısı, Şubat ayında bir önceki aya göre yaklaşık yüzde 20.7 oranında artarak 84 bin 465'e çıktı. 
     Merkez Bankası verilerine göre, karşılıksız çek sayısı Ocak ayında 69 bin 991 idi. 
     Karşılıksız çeklerin 74 bin 832'si banka ve özel finans kurumlarınca Merkez Bankası'na yapılan bildirimlere göre Banka tarafından duyurusu yapılan çeklerden, 9 bin 633'ü ise mahkemeler tarafından yapılan bildirimlere göre Merkez Bankası'nca duyurulan yasaklama kararlarından oluşuyor. 
     Banka ve özel finans kurumlarının bildirimlerine göre, Merkez Bankası tarafından duyurusu yapılan çek sayısı, Şubat ayında bir önceki aya göre yaklaşık yüzde 15.9 arttı. Ocak ayında bu kapsamdaki karşılıksız çeklerin sayısı 64 bin 5 idi. 
     Mahkemeler tarafından yapılan bildirimlere göre, Merkez Bankası tarafından duyurulan yasaklama kararı miktarı ise Şubat ayında bir önceki aya göre yüzde 76.5 artış gösterdi. Bu çeklerin sayısı, Ocak ayında 5 bin 456 olarak belirlenmişti. 
     Öte yandan, banka ve özel finans kurumlarınca Merkez Bankası'na yapılan bildirimlere göre Banka tarafından duyurusu yapılan karşılıksız kaldıktan sonra ödenen çek sayısı da, Şubat ayında bir önceki aya göre yüzde 29.6 artarak 35 bin 786'dan 46 bin 397'ye çıktı. 
     2005 yılının ilk iki ayında karşılıksız çek sayısı geçen yılın aynı dönemine göre yaklaşık yüzde 4.9 artarak 154 bin 456 oldu. 
     Geçen yılın aynı döneminde karşılıksız çek sayısı 147 bin 266 olarak belirlenmişti. 
     
</TEXT>
</DOC>
