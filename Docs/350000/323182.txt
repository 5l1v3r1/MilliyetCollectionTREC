<DOC>
<DOCNO> 323182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/soneko06.html </URL>
<DATE> 2005/03/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çin'den ithal edilen fermuarlara damping önlemi... 
</HEADLINE>
<TEXT>

     Çin Halk Cumhuriyeti'nden yapılan fermuar ithalatında dampinge karşı önlem adı altında kilo başına 3 ABD Doları alınacak. 
     Dış Ticaret Müsteşarlığı'nın ''İthalatta Haksız Rekabetin Önlenmesine İlişkin Tebliği'' Resmi Gazete'de yayımlanarak, yürürlüğe girdi. 
     Dış Ticaret Müsteşarlığı İthalat Genel Müdürlüğü, bazı yerli fermuar üreticisi firmaların, Çin Halk Cumhuriyeti'nden dampingli fiyatlarla fermuar ithal edilmesi nedeniyle yerli üretime zarar verildiği, bu nedenle söz konusu ülke menşeli fermuarların ithalatına karşı önlem alınmasına ilişkin başvuruları nedeniyle açılan soruşturmayı tamamladı. 
     Yapılan soruşturma sonunda, damping tespit edildiği, bu nedenle İthalatta Haksız Rekabeti Değerlendirme Kurulu'nun kararı ve ilgili Bakan'ın onayı ile Gümrük İdareleri'nin, Çin Halk Cumhuriyeti'nden yapılan ''dişleri adi metalden olan'' fermuarların ithalatında kilo başına 3 ABD doları dampinge karşı önlem tahsil edilmesi kararlaştırıldı. Yine Gümrük İdareleri ''diğerleri'' başlığı altında ithal edilen fermuarlar için de dampinge karşı önlem adı ile kilo başına 3 ABD Doları alacak. 
     
</TEXT>
</DOC>
