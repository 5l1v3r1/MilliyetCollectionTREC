<DOC>
<DOCNO> 343682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy18.html </URL>
<DATE> 2005/05/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Baykal AİHM türban konusunda Türkiye'nin iç hukukunu teyit etmiştir 
</HEADLINE>
<TEXT>

     CHP Genel Başkanı Deniz Baykal, Avrupa İnsan Hakları Mahkemesi’nin AİHM , daha önce türban konusunda Türkiye’nin iç hukukunu ve Türkiye’deki uygulamayı teyit niteliğinde bir karar verdiğini belirterek, terör örgütü elebaşı Abdullah Öcalan ile ilgili kararında ise Türkiye’nin hukukunu, aldığı kararı reddettiğine dikkati çekti. 
     CHP il başkanları, kurultay hazırlıkları çerçevesinde Ankara’da Dedeman Oteli’nde düzenlenen toplantıda bir araya geldi. Baykal, toplantıya katılmadan önce gazetecilere açıklama yaptı. 
     Toplantıda iç ve dış siyasi gelişmeleri değerlendireceklerini ifade eden Baykal, Türkiye’nin dış politika açısından önemli bir süreç yaşadığına işaret etti. 
     Belçika’da "Ermeni soykırımı yoktur" denilmesi durumunda hapis cezası verilmesini öngören yasa girişiminin müzakere edileceğini anımsatan Baykal, "Yasaklayıcı bir zihniyetin yaygınlaşmasına seyirci kalmamız düşünülemez. İktidar bu konuda etkin girişimlerde bulunmalıdır. Başbakan, Avrupa Konseyi Zirvesi toplantısına katıldıktan ve bu konuda düşüncelerini o platformda söyledikten hemen sonra Belçika’da böyle bir yasanın çıkması, Türkiye’ye karşı çok olumsuz bir davranış anlamına gelir. Umarım, Başbakan’ın temasları yararlı olmuştur" diye konuştu. 
     Baykal, TBMM Adalet Komisyonu’nda kabul edilen TCK ile ilgili düzenlemeye ilişkin bir soru üzerine, kısıtlayıcı hükümler konulduğuna ilişkin eleştirilere katıldıklarını söyledi. CHP milletvekillerinin komisyonda gereken çabayı gösterdiklerini ifade eden Baykal, genel kuruldaki görüşmeler sırasında da değişikliğe ilişkin girişimlerinin süreceğini bildirdi. 
     Deniz Baykal, Ak Parti’li bir milletvekilinin, memurların cumartesi günleri de çalışmalarına ilişkin bir yasa teklifi verdiğinin anımsatılması üzerine, bu teklifin ciddiye alınmasının söz konusu olamayacağını söyledi. Tüm dünyada 35 saat çalışma esasına dayalı bir düzenin şekillenmekte olduğunu vurgulayan Baykal, şimdi Türkiye’de 40 saatlik çalışma süresini 48 saate çıkarma girişiminin dünyanın gidişatıyla hiçbir ilgisinin bulunmadığını kaydetti. 
     Böyle bir teklifin hangi akla hizmet ettiğini anlayamadığını belirten Baykal, "Memurlarımız mesai saatleri içinde işleri doğru dürüst, tam yapsınlar. Bunun dışında memurlardan bir şey istemeye kimsenin hakkı yok" dedi. 
     
     UNAKITAN’A AF GİRİŞİMİ 
     Deniz Baykal, Maliye Bakanı Kemal Unakıtan ile ilgili af yasasının yeniden TBMM gündemine geldiğini belirterek, şunları söyledi 
     "Bu, acı bir manzara... Dünyanın hiçbir hukuk devletinde, hiçbir demokrasisinde böyle bir şey olamaz. Maliye Bakanı, kendisiyle ilgili bir davadan kurtulmak için af yasasını meclise sunamaz. Kendisine saygısı olan hiçbir meclis, böyle bir yasayı kabul edemez. Maliye Bakanı, daha önce kendisiyle ilgili af çıkardığını zannediyormuş, onun tamam olmadığı ortaya çıkmış, ’o zaman gerisi de gelsin’ demişler. 
     Şimdi ikinci bir af tasarısı getirerek yargıdan kurtulmaya çalışıyorlar. Ayıptır ayıp, yakışmıyor." 
     
     AİHM’İN TÜRBAN VE ÖCALAN KARARLARI 
     Baykal, bir gazetecinin bugün AİHM Büyük Dairesi’nde türban ile ilgili temyiz başvurusunun görüşüleceğini anımsatması üzerine, AİHM’in daha önce bu konuyla ilgili aldığı kararla, Türkiye’nin iç hukukunu, anayasasını, Anayasa Mahkemesi’ni, Danıştay’ını ve Türkiye’nin şu andaki uygulamasını teyit ettiğini söyledi. 
     Baykal, şöyle devam etti 
     "Öcalan ile ilgili karar ise Türkiye’nin iç hukukunu teyit niteliğinde bir karar değildir. Tersine iç hukuku reddetmiştir. 
     Türkiye’nin aldığı kararı, yaklaşımını reddetmiştir. 
     Bugün görüşülmesi söz konusu davada, Türkiye’nin hukuku ile Avrupa hukuku arasında çelişki olmadığı ifade ediliyor. Birileri gitmiş, ’bu hukuk insan haklarına aykırıdır, bu hukuk değiştirilmedir’ diye AİHM’e şikayet etmiş. AİHM de, ’yok, bunda bir aykırılık görmüyoruz’ demiş. Türk hukukunu kendi başına bırakmış, kendi takdirine bırakmış. 
     Biz, her sorunu kendi olanaklarımızla çözmek istiyoruz. Dış müdahale olduğu zaman ’niye müdahale ediyorsun ’ diye sorgulama ihtiyacını hissediyoruz. Şimdi PKK konusunda olay o. Biz yaşamışız, ağır bir bedel ödemişiz. 15 yıllık karanlık bir dönemin sonunda bir yargılama yapmışız. 
     İki konu birbirinden farklı, bir paralellik kurulamaz. Herkes bunda dikkatli olsun. Öcalan-PKK konusunda da kendi hukukumuza güveniyoruz. Bugün konuşulacak konuyla türban ilgili de hukukumuza saygı gösteriyoruz. Anayasamıza değer veriyoruz. Önemli olan bizim Anayasamızdır. Kimse Anayasamıza dokunmasın." Baykal’ın açıklamalarının ardından başlayan il başkanları toplantısı, basına kapalı olarak devam ediyor. 
     
</TEXT>
</DOC>
