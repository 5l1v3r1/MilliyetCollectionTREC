<DOC>
<DOCNO> 320735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo09.html </URL>
<DATE> 2005/03/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İşte Hagi'nin derbi planı... 
</HEADLINE>
<TEXT>

     Beşiktaş’la oynanacak zorlu maça bir gün kala Galatasaray’da tüm planlar yapıldı. Basına kapalı olarak gerçekleşen dün akşamki çalışmada Rumen hoca, yapılması gerekenleri oyuncularına bir bir anlattı. İşe 11’ini belirleyerek başlayan Aslan’ın hocası, Diyarbakır maçının kadrosunda sadece iki değişiklik yapacak. Tomas, tekrar savunmanın göbeğinde görev alacak, kaptan Bülent ise yedek soyunacak. Sakatlığı geçen Hakan Şükür formasına kavuşurken, Hasan Kabze kulübede şans bekleyecek. 
     
     İş kanatlarda bitecek 
     Hagi, Kartal’ı nasıl devireceklerini öğrencilerine aşılamaya çalışıyor. Rakibin maç kasetlerini izleyen Rumen hoca, işi kanatlarda bitirmek istiyor. Rıza Çalımbay göreve geldikten sonra 3-5-2’ye dönen Siyah - Beyazlı ekibi, iki kanattaki İbrahim Üzülmez ve Ali Güneş’in arkasına atılacak toplarla vurmayı planlayan Hagi, Ribery ve Ayhan’dan yararlanmanın hesapları içerisinde. Ayrıca rakip futbolculara önlem almayı düşünmeyen teknik adam, yine alan savunması yapmayı planlıyor. 
     
</TEXT>
</DOC>
