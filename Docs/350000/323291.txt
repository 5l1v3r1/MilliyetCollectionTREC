<DOC>
<DOCNO> 323291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/dunya/adun.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyah ve beyaz 'lady'lerin yarışı 
</HEADLINE>
<TEXT>


ABD'de 2008'deki başkanlık yarışı çok çarpıcı 'ilk'lere sahne olacak. ABD medyasına göre, kadınların yarışında beyaz Demokrat Hillary Clinton'ın karşısına siyah Cumhuriyetçi Condoleezza Rice çıkacak 

DIŞ HABERLER SERVİSİ 


ABD, şimdiki Başkan George W. Bush'un ikinci dönem görev süresinin dolacağı ve anayasa gereği bir daha aday olamayacağı 2008 başkanlık seçiminde ülke tarihinde bazı "ilk"lere imza atmaya hazırlanıyor. 
İki büyük parti, Demokratlar ile Cumhuriyetçiler'in yönetim kademelerinde yapılan fikir jimnastiklerine göre, 2008'de ülke tarihinde ilk kez iki kadın başkan adayı yarışabilir. Hem de biri beyaz, öteki siyah. 
Bush karşısında iki dönem yenilgiye uğrayan Demokratlar'ın 2008'deki başkan adayının eski başkanlardan Bill Clinton'ın eşi, Senatör Hillary Rodham Clinton olmasına hemen hemen kesin gözüyle bakılıyor. Senatör Clinton adaylığını koyarsa, başkanlığa giden yolun beyaz kadın yarışçısı olacak. 
Cumhuriyetçi çevreler ise Senatör Hillary Clinton'ın karşısına yine kadın bir adayla çıkmanın şanslarını artıracağını düşünüyor. Böyle bir adaylık için akla ilk olarak şimdiki Dışişleri Bakanı Condoleezza Rice geliyor. Cumhuriyetçiler kadın Bakan'ın siyah olması nedeniyle da ayrı bir süksesi olacağına inanıyor. 
Rice adaylığını koyarsa, başkanlık hedefine koşan siyah kadın yarışçı olacak. 

Gözardı etmedi 
Condoleezza Rice, önceki gün ziyaret ettiği "The Washington Times" gazetesinin editörleriyle yaptığı sohbette, böyle bir yarışla ilgili görüşlerini anlattı. 
Sözlerinin başında başkanlıkta gözü olmadığını ifade eden Rice, ancak sohbetin ilerleyen bölümünde, "Öyleyse şimdiden aday gösterilsem bile yarışmayacağım, seçilirsem başkanlık yapmayacağım diyebilir misiniz " sorusuna gülücükler saçarak, "Bu adil olmaz" şeklinde ölçülü bir karşılık verdi. Rice'ın bu sözleri, aday olmayı göz ardı etmediği şeklinde değerlendirildi. 
Başkan olmak için özel bir çaba göstermeyeceğini yineleyen Rice, hemen ardından hayatında okul dönemi dahil hiçbir görev için aday olmadığını, hep başkalarının kendisini öne sürdüğünü anlattı. 
Cumhuriyetçi çevreler, Başkan Bush'un kardeşi Jeb Bush ile Başkan Yardımcısı Dick Cheney'nin aday olmayı düşünmediklerini açıklamaları üzerine aday arayışına şimdiden başladı. 

'Dostu da çok, düşmanı da' 

Kocasının Arkansas valiliği ve başkanlığı sırasında, politikaların üretilmesinde aktif olan Hillary, siyasi rüştünü New York Senatörü olarak gösterdiği performansla da kanıtladı. Kampanya deneyimi, güçlü hitabeti, iç ve dış politikaya h kimiyeti, çalışkanlığı ve keskin zek sı, Hillary'nin en önemli avantajları. Ancak muhafazak rların 'Clinton nefreti', Hillary'nin 'kutuplaşma yaratan bir aday' sayılmasına yol açabilir. 

'Göbeğinden Bush'a bağlı' 

Rice, uluslararası politika bilgisi, Beyaz Saray deneyimi ve olağanüstü karizmasının yanı sıra ırk ayrımcılığına karşı bir zafer öyküsü sayılabilecek hayatıyla da çarpıcı bir siyasi şahsiyet. Başkan'ın 'sağ kolu' olması Rice'a 'Bushseverlerin' desteğini otomatik olarak getirse bile, doğal tabanı sayılabilecek siyahlar dahil geniş bir kesimi de karşısına çıkarabilir. 


</TEXT>
</DOC>
