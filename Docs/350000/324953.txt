<DOC>
<DOCNO> 324953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/guncel/gun01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Süreya'dan kalan gizli miras 
</HEADLINE>
<TEXT>


Üvey kızı Gonca Uslu, şairin hiçbir yerde yayımlanmamış 3 baskıya hazır kitabı, bir çevirisi ve sayısız şiiri olduğunu açıkladı. Süreya, vasiyetinde eşine çiçeklerini, aynasını, şiirlerini ve kitaplarını bırakmış 

MUSTAFA SARIİPEK Muğla DHA 

Türk şiirine damgasını vuran isimlerden "İkinci Yeni" akımının sembol ismi Cemal Süreya'nın üvey kızı Gonca Uslu, şairin hiçbir yerde yayımlanmamış şiirleri, kitapları ve özel notları olduğunu açıkladı. Uslu, ünlü şairin ölümünden bir yıl önce annesi Birsen Süreya'ya bıraktığı vasiyette, "kitapları, çiçekleri ve şiirlerini" miras bıraktığını söyledi. 
Muğla Köyceğiz'de yaşayan ressam ve seramikçi Uslu 40 , babasından kalan eserleri, annesinin 15 yıl sakladığını anlattı. 

3 kitabı var 
"Annemin 2004'teki vefatının ardından eserleri ben korumaya aldım" diyen Uslu, Süreya'nın düzeltilmiş ve baskıya hazır 3 kitabı ile bir çevirisi ve sayısız şiiri bulunduğunu kaydetti. Uslu, "Annemin anı olarak sakladığı eserlerin çürüyüp gitmesine gönlüm razı olmadı. Bir yayıncı, yayımlamak üzere isterse, maddi karşılık beklemeden veririm. Herhangi bir müzede de sergilenebilir" dedi. 
Süreya'nın ölümünün ardından şu anda hayatta olmayan oğlu Memo'nun babasının binlerce kitap, el yazması eser ve notlarını, çok cüzi bir miktara elden çıkardığını da öne süren Uslu, "Bendekileri annem sakladığı için kurtarabildik. Annem kendine özel kalmasını istedi" ifadelerini kullandı. 

'Kendisini' de bıraktı 
Uslu, 1990'da 59 yaşında yaşamını yitiren şairin, annesine bıraktığı vasiyeti de şöyle anlattı 
"6 maddelik bir yazı bırakmış 2 halı, kütüphanesi, masanın ortasındaki kitapları ve yabancı kitapların yarısı, çiçeklerin hepsi, büyük ayna, bütün kitapların telif hakkının yarısı, 'kendisini' ve bütün notlarını anneme bıraktığını belirtiyor. İmza tarihi 4 Kasım 1989. Ölümünden kısa süre önce yazmış. Ölümünü hissetmiş." 

Sigaraya şiir 

Uslu, babasının sigarayı bırakmak için çok uğraştığını, bu mücadelesi sırasında hiçbir yerde yayımlanmamış şu dizeleri yazdığını açıkladı 



Ölümündeki sır perdesi 

Süreya'nın eserlerinin yayın hakkını elinde bulunduran Yapı Kredi Kültür Sanat Yayıncılık'ın Yayın Yönetmeni İlknur Özdemir, Gonca Uslu'nun, ünlü şairin yayıncısının YKY olduğunu bilmediğini söyledi. Özdemir, "Uslu elindeki eserleri bize gönderecek. Biz de elimizdeki Süreya kitaplarının içeriğiyle karşılaştıracağız. Yayımlanmamış olanları yayına hazırlayacağız" dedi. 
Öte yandan, babasının ölümüyle ilgili sır perdesini 2006'daki ölüm yıldönümünde anlatacağını ifade eden Uslu, 1990'da Nokta dergisinde çıkan şu araştırmayı örnek gösterdi "... Süreya oğlu Memo Seber'le sorunlar yaşıyordu. Ölmeden 2 gün önce oğluyla aralarında ciddi bir tartışma çıkmış ve yumruklaşmalar yaşanmıştı. Şairin başında büyük bir yumru oluşmuştu. 2 gün sonra öldüğünde ise koltuk altlarında ve vücudunun bazı bölgelerinde morluklar h l duruyordu." 


</TEXT>
</DOC>
