<DOC>
<DOCNO> 319626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy06.html </URL>
<DATE> 2005/03/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
20 bin memura sicil affı 
</HEADLINE>
<TEXT>

     ANKARA Milliyet 

Hükümet, işledikleri suçlar nedeniyle idari ceza alan 20 bin 543 memura af getiriyor. Disiplin affı kapsamında görevden alınan 639 memurun bu kapsamda memuriyete geri dönebileceği belirtildi. 
     Memur sendikaları ile yapılan toplu görüşmeler sırasında gündeme gelen ve son olarak 5 yıl önce çıkarılan sicil affı düzenlemesine ilişkin yasa tasarısı Bakanlar Kurulu'nda imzaya açıldı. Tasarıya göre, "devlet şahsiyetine karşı işlenmiş suçlar, zimmet, rüşvet, hırsızlık, dolandırıcılık, sahtecilik" gibi suçlar hariç olmak üzere 1999-2004 yılları arasındaki tüm idari cezalar af kapsamına alınacak. 
     Son olarak 2004 yılı Ekim ayında yapılan toplu görüşmelere kadar işlenen suçları içerecek af kapsamına 20 bin 543 personel girecek. Devlet Personel Başkanlığı verilerine göre, 20 bin 543 personelin 9 bin 361'i uyarı, 5 bin 682'si kınama, 3 bin 123'ü aylıktan kesme, bin 551'i kıdem ilerlemesinin durdurulması, 639'u devlet memurluğundan çıkarılma, 187'si diğer disiplin cezası aldı. 
     
     Askeri personel hariç 
     Tasarının yasalaşmasıyla birlikte sözkonusu memurların suçları sicillerinden silinecek. Görevden alınan ve göreve dönmesine engel bulunmayan memurlar da görevlerine dönebilecek. Tasarıdan sadece askeri personelle askeri yargı üyeleri farklı yasalara tabi oldukları gerekçesiyle yararlanamayacak. 
     
</TEXT>
</DOC>
