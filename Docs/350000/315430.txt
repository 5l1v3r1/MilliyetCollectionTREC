<DOC>
<DOCNO> 315430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy09.html </URL>
<DATE> 2005/02/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
DYP, memur çocuklarının sağlık giderleri için yasa teklifi verdi 
</HEADLINE>
<TEXT>

     DYP, devlet memurlarının herhangi bir sosyal güvenlik tabi olmayan kız ve erkek çocuklarının "sosyal güvenlik sistemine tabi oluncaya" ya da "evleninceye" kadar tedavi giderlerinin anne- babası üzerinden sağlanmasına yönelik bir yasa teklifi verdi. 
     DYP Denizli Milletvekili Ümmet Kandoğan tarafından hazırlanarak TBMM Başkanlığı'na sunulan yasa teklifi Devlet Memurları Kanunu'nda değişiklik öngörüyor. Kandoğan, teklifinin gerekçesinde Türkiye'de yeterli istihdam bulunmaması nedeniyle, işsiz sayısının her geçen gün arttığına dikkat çekti. 
     Devlet Memurları Kanunu gereği, yüksek öğretime devam etmiyorsa 18 yaşını bitiren erkek çocuklarıyla 25 yaşını dolduran kız 
     çocuklarının hastalanmaları halinde tedavi giderlerinin, herhangi bir sosyal güvenceleri bulunmaması ve kendilerine ait gelirleri olmaması nedeniyle ailesi tarafından karşılandığını vurguladı. 
     Kandoğan, bu durumun aileleri ekonomik yönden ciddi sıkıntıya soktuğunu belirtirken, 18 yaşını bitirdiği halde, herhangi bir sosyal güvenlik kurumuna tabi olarak çalışma imkanı bulamayan ve evli olmayan, sadece devlet memurunun geliriyle hayatını idame ettiren çocukların, yaş sınırı gözetilmeksizin tedavi giderlerinin karşılanmasının Anayasa'nın sosyal devlet ilkesinin bir gereği olduğunu savundu. 
     
</TEXT>
</DOC>
