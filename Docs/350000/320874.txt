<DOC>
<DOCNO> 320874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas17.html </URL>
<DATE> 2005/03/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Türkiye'de 30 milyon sigara tiryakisi, 7 milyon alkol bağımlısı var .. 
</HEADLINE>
<TEXT>

     Türkiye'de 30 milyon kişinin sigara tiryakisi, 7 milyon kişinin alkol, 5-6 milyon kişinin de ilaç bağımlısı olduğu bildirildi. 
     Türkiye Yeşilay Cemiyeti Genel Başkanı Mustafa Necati Özfatura, AA muhabirine yaptığı açıklamada, Sağlık Bakanlığı'nın 7 büyük kentte yaptığı araştırmanın, ilk kez madde kullananların arkadaş grubunun etkisi ve merak gibi nedenlerle bu alışkanlığa yöneldiğini ortaya koyduğunu belirtti. Özfatura, ''Bugün, dünya kamuoyundaki en önemli meselelerden biri, hatta birincisi hiç şüphesiz uyuşturucu afetidir. Sigaradan en ağır narkotiklere kadar bütün çeşitleri içine alan uyuşturucular, giderek artan ve bütün insanlığın geleceğini tehdit eden salgınlardır. Türkiye'de de 30 milyon kişi sigara tiryakisi, 7 milyon kişi alkol, 5-6 milyon kişi de ilaç bağımlısı'' dedi. 
     
     GEÇEN YIL 5.5 MİLYAR PAKET SİGARA 
     Özfatura, Tütün, Tütün Mamulleri ve Alkollü İçkiler Piyasası Düzenleme Kurulu'ndan alınan rakamlara göre, Türkiye'de 2004 yılında 108 milyar 870 milyon 390 bin 620 adet, diğer bir deyişle yaklaşık 5.5 milyar paket sigara tüketildiğini ve bunlara 11 katrilyon liranın üzerinde ödeme yapıldığını kaydetti. 
     Türkiye'de, 2004 yılında alkollü içkiler tüketim miktarının ise 898 milyon litre olduğunu belirten Özfatura, uyuşturucular konusunda ise net bir rakam vermenin mümkün olmadığını, ancak son yıllarda Türkiye genelinde her yıl yakalanan kaçak madde miktarının 45-75 bin kilogram arasında değiştiğini bildirdi. 
     Özfatura, ABD'nin kabul ettiği formüle göre, sigara ve alkollü içki kullananların, bunlara dönük sağlık hizmetleri ve üretim düşüklüğü nedeniyle ülkeye getirdiği ''Fuzuli'' giderin, bu maddelerden sağlanan karın 4 katı olduğunu kaydederek, şöyle konuştu 
     ''Ülkemizde yılda sigaradan 160 bin tiryaki ölümü gerçekleşmektedir. Ayrıca çoğu bebek ve çocuklar olmak üzere 40 bin kişi de duman altı ölümü nedeniyle hayatını kaybetmektedir. Bu rakamlar devlet tarafından 1991 yılında yapılan bir araştırmanın sonucudur. Bugünkü rakamlar bunun çok üzerindedir. Alkol nedeniyle işlenen cinayetler, yapılan kazalar, yakalanılan hastalıklar, düşükler ve ölü doğumlar toplamı, gerçekleşen ölümlerin de en az 150 bin olduğu tahmin edilmektedir.'' 
     
     YAPILMASI GEREKENLER 
     Reklamlar dışında ekranlara getirilen yerli ve yabancı programların yüzde 80'inde özendirici sahneler dolaylı reklam olduğunu savunan Özfatura, medyaya bu konuda disiplin getirilmesi gerektiğini kaydetti. 
     Özfatura, ilköğretim ve liselerde zararlı alışkanlıklar konusunu en faydalı biçimde işleyecek zorunlu 1-2 saatlik ders konulmasının önem taşıdığını belirterek, 'Yeşilay kolu''nun her okulda kurulması, cezaevlerinin disipline edilmesi, polisin güçlendirilmesi, bölgesel tedavi merkezlerinin oluşturulmasının mücadele konusunda atılabilecek önemli adımlar olduğunu ifade etti. 
     
</TEXT>
</DOC>
