<DOC>
<DOCNO> 339150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun11.html </URL>
<DATE> 2005/05/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İngiltere'de gazeteler renklerini belli etti... Kim kimi destekliyor 
</HEADLINE>
<TEXT>

     BBC ve Ajanslar 

      İngiltere'de seçimlere 48 saat kala yarış kızışırken, İngiliz gazeteleri renklerini de belli etmeye başladı. 
     
     The Guardian 

     Guardian'ın başyazısında, seçmenlere yapılan çağrı şöyle 
     "2005, Tony Blair'in Irak seçimi olarak hatırlanacak olsa da 5 Mayıs seçimleri sadece bu konu ya da bu kararı veren kişi hakkında yapılan bir referandum olmayacak. 
     Yaklaşık 100 yıl önce bu gazetenin editörü olan CP Scott, yaklaşan seçimler hakkında köşesinde şunları yazmıştı 'Liberaller ve İşçi Partililerin birbirlerine hırladıkları sırada, Muhafazakar köpeğin kemiği kaparak koşması gayet muhtemel. Bu içler acısı bir durum olur.' Bu, 21'inci yüzyılda da içler acısı olacaktır. 
     Biz, yeniden bir İşçi Partisi hükümetinin seçildiğini ve parlamentoda daha fazla Liberal Demokratın yer aldığını görmek istiyoruz. 
     Görmek istemediğimiz şey ise daha fazla Muhafazakar milletvekili..." 
     
     The Times 

     Times ise tercihini şu sözlerle aktarıyor 
     "Bizim tercihimiz, bir İşçi Partisi hükümeti. Ancak 2009-2010 seçimlerinde daha fazla seçenek istiyoruz. 
     Bizce İngiltere için en iyi seçim, daha düşük ancak yine de geçerli bir İşçi partisi çoğunluğu ile daha geniş ve yenilenmiş bir Muhafazakar muhalefet olacaktır." 'Seçim, savaş ya da benim hakkımda olmaktan öte' 
     
     The Independent 

     Independent gazetesinin manşetinde de seçimler var. Ancak bu kez Irak ekseninde atılmış manşet. 
     "48 saat kala değişmek bilmeyen konu" diyor Independent manşetinde, Irak'ta son günlerde yaşananları anımsatarak. 
     Independent, seçimlerde tavrını açıkça belli etmiş ve Irak savaşı nedeniyle Tony Blair'e muhalefet bayrağı açmıştı. 
     Gazetenin iç sayfalarında, bugün Blair'in Independent okurlarına İşçi Partisi aleyhinde kullanılacak protesto oylarına karşı seslendiği bir yazı yer alıyor. 
     Blair, "Bu seçim, savaş ya da benim hakkımda olmaktan öte" başlığıyla yayımlanan yazısında şu ifadeleri kullanıyor 
     "Birçok insanın askeri harekatın yanlış olduğunu düşündüğünün farkındayım. Ancak yaptıklarım için özür dilemeyeceğim, çünkü aldığım kararın ülkemizin, bölgenin ve tüm dünyanın çıkarına olduğu kanaatindeyim. 
     Bu seçimler, Charles Kennedy'nin söylediği gibi sadece Irak ya da benimle ilgili değil. Bu ülkenin geleceğine nasıl yön verileceği ve hangi partinin hükümeti kuracağıyla ilgili. 
     Independent okurlarının benden ve bu hükümetten ne kadar bıkmış olsalar da, Michael Howard liderliğindeki bir yönetim görmek istediklerini sanmıyorum. 
     İktidara ya İşçi Partisi ya da Muhafazakarlar gelecek. Bu nedenle oylarınızı kullanırken, özellikle de İşçi Partisi ile Muhafazakarların çekiştiği bölgelerde oy atarken, bu gerçeği aklınızda tutacağınızı umuyorum." 
     44 milyon seçmen oy kullanacak 
     İngiltere’de 5 Mayıs’ta yapılacak genel seçimlerde 44 milyon 180 bin 243 seçmen, 100 bine yakın merkezde oy kullanacak. 
     61 kayıtlı siyasi partinin bulunduğu ülkede halk 646 sandalyeli 
     Avam Kamarası’nın üyelerini seçecek. 
     Gözlemciler, geçen seçimde yüzde 59 olan katılım oranının fazla artmayabileceğini belirtiliyor. Bu arada 1832 yılından bu yana seçime katılım oranı rekor seviyesine yüzde 84 ile 1950’de ulaşmıştı. 
     Oy verme merkezleri perşembe günü 14 saat açık olacak. 
     Seçime katılan partilerin son 12 ayda seçimler nedeniyle ortalama 22 milyon 890 bin sterlin harcadıkları kaydediliyor. 
     Seçimin en genç adayı 21 yaşındaki Liberal Demokrat aday Hannah Henges. İngiliz yasalarına göre, milletvekili olabilmek için asgari 21 yaşında olmak gerekiyor. 
     İngiltere’de genel seçim 5 yılda bir yapılıyor. Ancak son dönemde iktidar partileri 5 yılı beklemeden, 4. yılda seçime gidiyor. 
     Öte yandan, 1969’da seçmen yaşının 18’e indirildiği İngiltere’de bu yaşın daha da düşürülmesi konusunda tartışmalar sürüyor. 
     
</TEXT>
</DOC>
