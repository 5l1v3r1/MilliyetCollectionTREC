<DOC>
<DOCNO> 328326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/ekonomi/eko01.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı için uygun ortam yok' 
</HEADLINE>
<TEXT>


Türkiye'de yabancı yatırımcı için gerekli ortamın henüz sağlanamadığını belirten Dünya Bankası Türkiye Temsilcisi Vorkink, 'Yabancı önce ekonomik ve siyasi istikrar arar, sonra vergiye ve mevzuata bakar' dedi 

EKONOMİ SERVİSİ 

Dünya Bankası Türkiye Direktörü Andrew Vorkink, Türkiye'de yabancı yatırım çekmek için gerekli ortamın henüz tam olarak sağlanamadığını ancak bu yolda adımlar atıldığını söyledi. 
Türkiye'de Dünya Bankası Grubu Türk Şirketleri İçin İş İmk nları Semineri'nde konuşan Vorkink, şunları söyledi 
"Yabancı yatırımcıların bir ülkeye girerken baktıkları ilk şey vergi oranlarının düzeyi değil, siyasi ve ekonomik istikrardır. Ayrıca düzenleyici otoritelerin etkinliği ve mevzuatın herkese adil biçimde ve eşitçe uygulanması, vergi sistemindeki öngörülebilirlik de yabancı yatırımcılar açısından çok önemli." 
Vorkink, Türkiye gibi gelişmekte olan bir ülkenin GSMH'sinin en az yüzde 5'i kadar doğrudan yabancı yatırım çekmesi gerektiğini ancak Türkiye'de bu rakamın yüzde 1'den daha az olduğunu belirtti. 

'Stand by güven verir' 
Seminerde konuşan Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı da IMF ile yenilenecek anlaşmanın, güven atmosferinin sürmesiyle olumlu sonuç vereceğini söyledi. 
Sabancı, Türkiye'nin son üç yılda çok önemli başarılar elde ettiğini, ülkede politik ve ekonomik istikrarın sağlandığını belirterek, "Enflasyonla mücadele çok iyi gitmektedir" dedi. 


</TEXT>
</DOC>
