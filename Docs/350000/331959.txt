<DOC>
<DOCNO> 331959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy02.html </URL>
<DATE> 2005/04/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Şener Son 5 yıllık sigara tüketiminde düşüş kaydedildi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, son 5 yıllık sigara tüketiminde düşüş olduğunu, ''kişi başına tüketilen sigara miktarının 2000 yılında bin 656 adet iken bu rakamın, 2004'te bin 512 adete düştüğünü'' belirtti. 
     Şener, AK Parti Adıyaman Milletvekili Mahmut Göksu'nun ''Türkiye'de sigara üretimi ve tüketimi'' konusundaki soru önergesini cevaplandırdı. Türkiye'de 9 firma tarafından tütün mamulü üretimi yapıldığını belirten Şener, 3 firmanın ise fabrika kurma izni aldığını, henüz üretim izni almadığını kaydetti. 
     Reklam yasağı ihlali nedeniyle bir satıcının satış izin belgesinin iptal edildiğini ifade eden Şener, tütün mamulleri sektöründe faaliyet gösteren tüm firmaların üretimden fabrika bünyesindeki ana mamul ambarına ve buradan da ülke çapındaki diğer ambarlara sevk edilen mamuller ile ambarlardan yapılan satış ve bandrol hareketlerinin izlendiğini bildirdi. 
     
     SON 5 YILLIK ÜRETİM VE TÜKETİM MİKTARLARI 
     Abdüllatif Şener'in verdiği bilgiye göre, 2000'de 122 milyar 1 milyon adet, 2001'de 125 milyar 291 milyon, 2002'de 129 milyar 968 milyon, 2003'te 120 milyar 943 milyon, 2004'te ise 117 milyar 907 milyon adet sigara üretildi. 
     Sigara tüketim miktarları ise 2000'de 111 milyar 710, 2001'de 111 milyar 765 milyon, 2002'de 110 milyar 126 milyon, 2003'te 108 milyar 157 milyon, 2004'te de 108 milyar 870 milyon adet olarak gerçekleşti. 
     
     KİŞİ BAŞINA SİGARA TÜKETİMİ 
     Bakan Şener, son beş yıllık değerlendirmeye bakıldığında kişi başına tüketilen sigara sayısında azalma olduğunu vurguladı. 2000 yılında kişi başına bin 656 adet sigara tüketildiğini bildiren Şener, 2001'de bu rakamın bin 629, 2002'de bin 579, 2003'te bin 526, 2004'te ise bin 512 adete düştüğünü belirtti. 
     
     460 DAVA AÇILDI... 
     Türkiye'de yasadışı sigara üreten kişi ya da firma tespit edilemediğini ifade eden Şener, kaçak veya sahte üretilen sigaraların yurtdışından ülkeye girdiğini bildirdi. 
     Sigara ve diğer tütün mamulü üreten firmaların yurtiçi satışlarında kullandıkları bandrollerin Tekel Genel Müdürlüğü'ne bağlı ambalaj fabrikasında basıldığını belirten Şener, yurtiçinde kullanılmayan bandrollerin kurum personeli gözetiminde imha edildiğini açıkladı. 
     Şener, 2004'te 95 milyon, 2005'in ilk 2 ayında ise 155 milyon adet sigaranın teknik incelemesinin yapıldığını belirterek, ''Ayrıca, denetimler sonucunda kaçak tütünle ilgili 62, kıyılmış tütünle ilgili 80, sahte bandrolle ilgili 19, sahte sigarayla ilgili 176, kaçak sigarayla ilgili ise 123 olmak üzere toplam 460 dava açıldığını'' bildirdi. 
     
</TEXT>
</DOC>
