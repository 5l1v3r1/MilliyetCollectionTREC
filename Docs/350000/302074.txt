<DOC>
<DOCNO> 302074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yasam/axyas01.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İstanbul raporu 
</HEADLINE>
<TEXT>


Olası bir depremde tsunamiden en çok, dolgu alanlar üzerine inşa edilen yapılar etkilenecek. Bunların başında Haydarpaşa Garı ve Limanı geliyor 

Önay Yılmaz 

Türk bilim adamları, "tsunami ve depremin etkileri" konulu çalışmalarıyla İngiltere'de en iyi araştırma ödülünü kazandı. Ödülü arkadaşları adına alan Yıldız Teknik Üniversitesi İnşaat Bölümü Başkanı Prof. Dr. Yalçın Yüksel, İstanbul'da meydana gelecek olası bir büyük depremde tsunami etkisinde kalacak dolgu alanlarındaki Haydarpaşa Garı ve Haydarpaşa Limanı'nın en riskli yapılar arasında olduğunu söyledi. 
Kıyıda oluşturulmuş dolgu alanları üzerinde yer alan karayollarının depremde yüksek risk taşıdığını belirten Yüksel, "Bu yolların afet sonrasında kullanılabilir durumda kalmaları olasılığı düşüktür" dedi. Ödül alan ekipte bulunan ODTÜ öğretim üyesi Prof. Dr. Ahmet Cevdet Yalçıner de, 17 Ağustos'ta büyük zarar gören TÜPRAŞ ve Aksa gibi tesislerde tsunami önlemi alındığına dair hiçbir bilgileri olmadığını kaydederek, "Bu tesislerde acilen tedbir alınması gerekir" diye konuştu. 

Üniversitelerin raporu... 
Yıldız, Boğaziçi, İstanbul Teknik ve Ortadoğu Teknik üniversitelerince hazırlanan Yüksel ve arkadaşlarının çalışmalarının da yer aldığı "İstanbul Deprem Master Planı" adlı bir başka raporda, önemli risk alanları arasında Harem Otogarı, Doğu Marmara Sahil Yolu'nun Maltepe - Kartal arasında kalan bölümü ve Tuzla Tersanesi de yer aldı. 



</TEXT>
</DOC>
