<DOC>
<DOCNO> 309630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur04.html </URL>
<DATE> 2005/01/26/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Düğünden 2 gün sonra bebekleri oldu 
</HEADLINE>
<TEXT>

     Erdem SÜREK - Hakan UÇAR DHA 

      ÇANAKKALE'nin Ayvacık İlçesi'ne bağlı Gülpınar Beldesi'nde geçen cumartesi günü 9 aylık hamile olmasına rağmen telli duvaklı düğün yapan Nazlı Sarı, 2 gün sonra sezeryenle bir kız bebek dünyaya getirdi. 
     Gülpınar Beldesi'nde tarlada çalışan 31 yaşındaki Mustafa Sarı, Kamışlı Köyü'nden 20 yaşındaki Nazlı Ateş ile tanıştı. Gözleri çok az gören Nazlı Ateş ile Mustafa Sarı'nın arkadaşlığı aşka dönüştü. Mustafa Sarı 10 ay önce Nazlı Ateş'i köyünden kaçırdı. Mustafa Sarı ile Nazlı Ateş ekonomik sıkıntı nedeniyle düğün yapamadan nikah kıyarak evlendi. 
     Nikahın ardından hamile kalan gelinin ailesi barışmak istedi. Gelinin annesi Bedriye ve babası Mehmet Ateş, "Gelenek, görenek ve adetler yerini bulmadı. Düğün olmadan çocuk doğurmasına izin vermeyiz. Bu çocuk doğmadan düğün yapılsın'' dedi. 
     Mustafa Sarı, doğum yapmasına bir hafta kala eşi Nazlı Sarı'yı doktora götürdükten sonra telli duvalkı düğün yaptı. Ailelerin barıştığı düğünde 9 aylık hamile olmasına rağmen Nazlı Sarı telli duvaklı gelinlik giymek zorunda kaldı. Düğünü güç bela atlatan Nazlı Sarı 2 gün sonra sezeryenle bir kız bebek dünyaya getirdi. 
     Düğününden hemen sonra baba olan Mustafa Sarı, bebeğin ve annenin sağlık durumunun iyi olduğunu söyledi. Sarı, 2 kilo 300 gram olarak dünyaya gelen bebeğin adını Nazlıcan koyacaklarını söyledi. 
     
</TEXT>
</DOC>
