<DOC>
<DOCNO> 307494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko28.html </URL>
<DATE> 2005/01/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Uzan'ın sinema salonu ve gazete basım tesisi satılıyor 
</HEADLINE>
<TEXT>

     Tasarruf Mevduatı Sigorta Fonu TMSF Uzan Grubu'ndan haczettiği dubleks daire, gazete basım tesisi ve sinema salonunu gelecek ay satacak. Silivri, Trabzon ve İstinye'de bulunan üç gayrımenkulün toplam muhammen bedeli ise 2 milyon 918 bin YTL olarak belirlendi. 
     TMSF'den yapılan açıklamada, dubleks daire, gazete basım tesisi ve sinema salonunun 8 Şubat 2005 tarihinde TMSF Merkez Binası'nda satışa çıkarılacağı bildirildi. İhaleye katılmak isteyenler satın almak istedikleri her gayrımenkulün yüzde 7.5 tutarındaki teminatını Ziraat Bankası'nın Gayrettepe Şubesi'ndeki 14061804-5002 numaralı TL hesabına yatırmaları gerektiği bildirildi. 
     Satışa çıkarılan gayrımenkuller arasında yer alan İstanbul'un Silivri ilçesindeki dubleks daire antre, salon, 3 adet oda, banyo-WC, 2 adet balkon ve bir odadan oluşuyor. 
     Dairenin muhammen bedeli 18 bin YTL olarak belirlendi. 
     TMSF'nin Uzan Grubu borçlarının tahsili amacıyla satışa çıkardığı bir diğer gayrımenkul olan gazete basım tesisi ise Trabzon'da bulunuyor. Trabzon'un Arşin İlçesi'nde bulunan tesis yapı kullanım iznine göre 1456 metrekare toplam kullanım alanına sahip, birbirlerine bitişik ve bağlantılı olarak inşa edilen idari üniteler, baskı ünitesi ve bobin deposu, paketleme-sevkıyat ünitesi olmak üzere 3 bölümden oluşuyor. Tesisin muhammen bedeli ise 600 bin YTL olarak tespit edildi. 
     İstinye'de bulunan ve içerisinde halen hizmet veren market ve kuaför salonu ile daha önce dükkan ve restaurant olarak işletilmiş mekanları bulunduran sinema salonu için de ise 2 milyon 300 bin YTL muhammen bedelle alıcı aranacak. 
     Şu anda işletilmeyen ancak daha önce "Cine Cep" ismi ile hizmet veren sinema salonu 2 bodrum kat, 1 zemin kat, 2 asma katlı 2 normal kat ve çatı katından oluşuyor. Toplam 4 salondan oluşan sinema toplam 302 kişilik kapasiteye sahip bulunuyor. 
     
</TEXT>
</DOC>
