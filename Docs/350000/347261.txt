<DOC>
<DOCNO> 347261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur18.html </URL>
<DATE> 2005/05/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kardeşini kurtarmak için otomobilin önüne atladı 
</HEADLINE>
<TEXT>

     Antalya’da dün meydana gelen trafik kazasında ölen 8 yaşındaki Sultan Zorlu’nun, 6 yaşındaki erkek kardeşini kurtarmak için kendini otomobilin önüne attığı ortaya çıktı. 
     Hüseyin Ak İlköğretim Okulu 2. sınıf öğrencisi Sultan Zorlu’nun cesedine bugün Antalya Devlet Hastanesi’nde otopsi yapıldı. 
     Baba Hüseyin Zorlu ile anne Türkan Zorlu tarafından morgdan alınan küçük kızın cenazesi, Altınova Mahallesi Mezarlığı’nda toprağa verildi. 
     Güçlükle ayakta duran Zorlu çifti, kızlarının, küçük kardeşini korumak isterken otomobilin altında kaldığını söylediler. 
     Kazada yaralanan 6 yaşındaki Sergen Zorlu ise Akdeniz Üniversitesi Hastanesi’ndeki tedavisinin ardından taburcu edildi. Başına dikiş atılan küçük Sergen, "Ablamla yolun karşı tarafına geçmeye çalışıyorduk. Otomobil bir anda üzerimize geldi" dedi. 
     Gözaltına alınan sürücü Necati Yalçın ise çıkarıldığı mahkemece tutuklandı. 
     Antalya’da dün Necati Yalçın’ın kullandığı 07 ASE 86 plakalı otomobil, Sultan ve Sergen Zorlu kardeşlere çarpmış, Sultan Zorlu olay yerinde hayatını kaybetmiş, Sergen Zorlu yaralanmıştı. 
     
</TEXT>
</DOC>
