<DOC>
<DOCNO> 336771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur28.html </URL>
<DATE> 2005/04/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çanakkale Kara Savaşları'nın 90. yıldönümü... Törenler düzenlendi... 
</HEADLINE>
<TEXT>

     Çanakkale kara savaşlarının 90. yıldönümü etkinlikleri çerçevesinde Avustralya Tek Çam ve Yeni Zelanda Conk Bayırı anıtlarında törenler düzenlendi. 
     Anzakların Çanakkale savaşlarında hayatlarını kaybeden atalarını anmak için düzenlenen Şafak Ayini'nin ardından, her iki anıtta ayrı ayrı törenler yapıldı. 
     Törenlerde dualar okunarak, anıtlara çelenkler koyuldu. Ülkelerin milli marşlarının okunmasının ardından, saygı duruşunda bulunuldu. 
     Babasını Çanakkale savaşlarında kaybeden Ahmet Sürek, Tek Çam anıtındaki törende Avustralyalı gençler tarafından ayakta alkışlanarak karşılandı. 
     Conk Bayırı anıtındaki törende de Yeni Zelandalı Mauri grubu Yeni Zelanda Başbakanı Helen Clark'la birlikte geleneksel ilahiler söyledi. 
     Her iki törene de Yeni Zelanda Başbakanı Clark, Avustralya Başbakanı John Howard, İngiltere Veliaht Prensi Charles, Kültür ve Turizm Bakanı Atilla Koç ve Deniz Kuvvetleri Komutanı Oramiral Özden Örnek katıldı. 
     Törenlere, Avustralya ve Yeni Zelanda'dan gelen çok sayıda gençle Türk izci ve gençleri de katıldı. 
     
</TEXT>
</DOC>
