<DOC>
<DOCNO> 300427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/spor/spo02.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkese mutlu yıllar 
</HEADLINE>
<TEXT>


Aziz Yıldırım, Uşak dönüşü Samandıra'da futbolcularına özel yılbaşı partisi düzenledi. Tüm takıma hediyeler veren Fenerbahçe Başkanı, Sparta Prag galibiyeti nedeniyle UEFA'dan gelen 500 bin İsviçre Frangı'nı da prim olarak dağıttı 

YUSUF DURSUN 


Şarkılar söylendi 
SÜPER Lig'de devreyi lider tamamlayan, Türkiye Kupası'nda da yoluna devam eden Fenerbahçeli futbolcular, Uşak deplasmanı dönüşü Samandıra'da büyük bir sürprizle karşılaştı. Sarı - Lacivertli oyuncular için özel yılbaşı partisi hazırlayan Başkan Aziz Yıldırım ve yöneticiler, herkese tek tek hediye dağıttılar. Şampiyonluk şarkılarının söylendiği gecede tüm takım ilk yarının yorgunluğunu attı. 

Tek tek kutladı 
BAŞKAN Aziz Yıldırım asıl sürprizi partinin sonuna sakladı. Sparta Prag deplasmanında alınan galibiyet nedeniyle UEFA'dan gelen 500 bin İsviçre Frangı'nı oyuncularına prim olarak dağıtan Yıldırım'ın bu jesti büyük alkış topladı. Fenerbahçe Başkanı, yaptığı konuşmada, ilk yarıda gösterdikleri performanstan dolayı oyuncularını tek tek kutladı, tatil öncesi önemli mesajlar verdi. 

Üç kupayı istedi 
YILDIRIM, "Başta Teknik Direktör Daum olmak üzere, sizlere şahsım ve Fenerbahçe camiası adına teşekkür ediyorum. Bize mutluluklar yaşattınız. Dileğim 2005 yılında da bu mutlulukların tekrarlarını yaşatmanız. Öncelikle Türkiye Kupası ile Süper Lig'i kazanmanızı bekliyoruz. İnşallah UEFA'da da önemli başarılara imza atarsınız. Şimdi gidin Fenerbahçe'ye yakışır şekilde tatilinizi yapın" dedi. 

Nobre'nin golü Alex'e yazıldı 

ANKARAGÜCÜ maçında Marcio Nobre'nin attığı gol, Futbol Federasyonu kayıtlarında takım arkadaşı Alex de Souza'ya yazıldı. Sarı - Lacivertli takımın ligin 15. haftasında Kadıköy'de 5-0 kazandığı maçın 41. dakikasında Alex'in kullandığı serbest vuruşta, topa en son Nobre vurmuştu. Ancak hakem Kuddusi Müftüoğlu, raporuna Alex'in ismini yazınca yıldız oyuncu ilk yarıyı 12 golle kapadı. Nobre'nin gol sayısı ise 9'a indi. 

'Gözüm üzerinizde' 

YUSUF KOBAL 

'Fazla dağıtmayın' 
TEKNİK Direktör Christoph Daum, tatile çıkan oyuncularına gözdağı verdi. Alman hoca, Uşak maçı sonrası Samandıra Tesisleri'nde topladığı oyuncularına hem sert, hem de duygulu bir konuşma yaptı. Daum, "Siz gençlerle önemli bir başarıya imza attık ama bunun devamını getiremezsek hiçbir anlamı kalmaz. Ligin ikinci yarısına herkes hazır gelmek zorunda. Fazla dağıtmayın, kendinize sahip çıkın" dedi. 

'Havada kalmasın' 
TECRÜBELİ çalıştırıcı sözlerini şöyle sürdürdü "Zor günler bizi bekliyor. Herkes verdiğim tatil programını yerine getirsin. Gözüm üzerinizde olacak. Bugüne kadar yaptıklarınıza saygı duyun, ama yapılacak daha çok iş bulunduğunu da unutmayın. Emeklerimiz havada kalmamalı." Fenerbahçe 6 Ocak'ta Samandıra'da işbaşı yapacak, kamp çalışmaları için 7 Ocak'ta Antalya'ya hareket edecek. 

Patron oldular 

Tuncay Şanlı ve Mahmut Hanefi dün Sakarya'da spor salonu açtılar. İki oyuncuyu törende takım arkadaşları da yalnız bırakmazken, Başkan Aziz Yıldırım ile Teknik Direktör Daum, özel mesaj gönderdiler. Bu arada Tuncay ile Rıdvan Dilmen, bugün Kadir Has Center'da saat 12.30'da hayranlarıyla buluşacak. 


</TEXT>
</DOC>
