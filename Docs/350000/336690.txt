<DOC>
<DOCNO> 336690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy10.html </URL>
<DATE> 2005/04/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bumin Türbanlıların üniversiteye öğrenci olarak girmesi Anayasa'ya aykırı 
</HEADLINE>
<TEXT>

     Anayasa Mahkemesi Başkanı Mustafa Bumin, Anayasa'daki laik düzenlemeler kaldığı sürece, türbanlı kızların yükseköğretim kurumlarına öğrenci sıfatıyla, öğrenimlerinden sonra da resmi dairelere kamu görevlisi olarak girmelerini sağlayacak tüm yasal düzenlemelerin Anayasa'ya aykırı olacağını belirterek, ''Hatta bu konuda Anayasa'ya kural konulsa bile bu kez Anayasa'nın bu yeni kuralı Avrupa İnsan Hakları Sözleşmesi'ne uygun olmayacaktır'' dedi. 
     Anayasa Mahkemesi'nin 43. kuruluş yıldönümü dolayısıyla düzenlenen törene, Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Devlet Bakanı ve Başbakan Yardımcısı Abdüllatif Şener, Dışişleri Bakanı ve Başbakan Yardımcısı Abdullah Gül, Yargıtay Başkanı Osman Aslan, Danıştay Başkanı Ender Çetinkaya, Sayıştay Başkanı Mehmet Damar, Adalet Bakanı Cemil Çiçek, YÖK Başkanı Erdoğan Teziç, Yargıtay Cumhuriyet Başsavcısı Nuri Ok, Türk-İş Başkanı Salih Kılıç, YSK Başkanı Cengiz Erdoğan ve diğer davetliler katıldı. 
     Anayasa Mahkemesi Başkanı Bumin, Sezer, Arınç ve Erdoğan'ı mahkemenin girişinde karşıladı. 
     Bumin, saygı duruşunda bulunulması ve İstiklal Marşı'nın okunmasının ardından yaptığı konuşmada, yargının sorunları, Anayasa Mahkemesi'nin yeniden oluşumu, Anayasa Mahkemesi'ne kişisel başvuru hakkı tanınması ve uluslararası anlaşmaların iç hukuktaki yerine ilişkin görüşlerini açıkladı. 
     ''Laiklik ilkesinin Türkiye için önemi'' başlığı altında yaptığı konuşmada Bumin, 25 Nisan 2001 günü Anayasa Mahkemesi'nin 39. kuruluş yıldönümünde yaptığı konuşmasına atıfta bulundu. 
     Bu konuşmada, laiklik ilkesinin Türkiye Cumhuriyeti için taşıdığı öneme başta Anayasa olmak üzere uluslararası normlardan da söz ederek değindiğini anımsatan Bumin, Avrupa İnsan Hakları Mahkemesi AİHM , Anayasa Mahkemesi, Danıştay 8. Dairesi ve İdari Dava Daireleri Genel Kurulu kararlarında, türbanın inanç gereği takılan giysi olmadığı, bir nevi simge olarak kullanıldığı, resmi daire ve üniversitelerde başörtüsü serbestisi tanımanın bir tür yönlendirme ve bir anlamda zorlama olduğu biçiminde gerekçelere yer verildiğini belirttiğini kaydetti. 

     
</TEXT>
</DOC>
