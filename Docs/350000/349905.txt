<DOC>
<DOCNO> 349905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun06.html </URL>
<DATE> 2005/06/08/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Başbakan ve bakan eşleri Smithsonian müzesini gezdiler... 
</HEADLINE>
<TEXT>

     Başbakan Recep Tayyip Erdoğan, Dışişleri Bakanı Abdullah Gül, Savunma Bakanı Vecdi Gönül ve Devlet Bakanı Ali Babacan, Washington’da siyasi, askeri ve ekonomi çevreleriyle görüşmelerini sürdürürken eşleri de sanat eserleri müzesini gezdi. 
     Bayan Erdoğan, Başbakan Yardımcısı ve Dışişleri Bakanı Abdullah Gül’ün eşi Hayrünisa Gül, Savunma Bakanı Vecdi Gönül’ün eşi Sevim Gönül ve Devlet Bakanı Ali Babacan’ın eşi Zeynep Babacan ile birlikte Washington’da bulunan ve içinde Osmanlı döneminden kalma birçok sanat eserinin de yer aldığı Smithsonian Müzesi Freer Sanat Galerisi’ni gezdi. 
     Başbakan ve bakan eşlerine müze gezisinde İstanbul Milletvekili Egemen Bağış’ın eşi Beyhan Bağış çevirmenlik yaptı. Sanat galerisinde özellikle Türk ve İslam eserlerine büyük ilgi göstererek yakından inceleyen Emine Erdoğan, gezi sonrasında müzenin müdürü ile görüştü. 
     İyi derece Türkçe bilen müze müdürüne teşekkür eden Emine Erdoğan, "Müzeyi gezdik. Harika. Çok etkilendik. Gerçekten sizi tebrik ediyoruz. Çok eski, çok güzel eserler var. Başarılar diliyoruz" dedi. 
     Emine Erdoğan ve bakan eşlerinin Washington’da bir kadın sığınma evine yapacakları ziyaret ise son anda iptal edildi. 
     
</TEXT>
</DOC>
