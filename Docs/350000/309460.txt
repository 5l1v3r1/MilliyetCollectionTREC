<DOC>
<DOCNO> 309460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun12.html </URL>
<DATE> 2005/01/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye, Rice'ın Dışişleri Bakanlığı'ndan umutlu... 
</HEADLINE>
<TEXT>

     Amerikan Senatosu'nun genel kurulunda bugün yapılacak oylamada onay aldıktan sonra George Bush yönetiminin ikinci döneminde Dışişleri Bakanı olması beklenen Condoleezza Rice, Türkiye'yi yakından tanıyan bir isim olarak, Türk diplomatik çevrelerinde memnuniyetle karşılanıyor. 
     Üst düzey bir Türk diplomat, ''Dr. Rice, Türkiye'yi yakından tanıyan, bilen, görmüş bir isim. Türk-Amerikan ilişkilerinde daha iyi bir dönem olmasını bekliyoruz'' dedi. 
     Bush'un birinci döneminde Ulusal Güvenlik Danışmanlığı görevi yapan Rice'ın yönetimindeki ABD Dışişleri Bakanlığı'nda, bakan yardımcısı pozisyonlarına getirilmesi düşünülen yeni ekipte Türkiye'ye olumlu bakan isimlerin bulunması, Türk diplomatik çevrelerinde memnuniyetle karşılandı. 
     ABD Dışişleri Bakanlığı'nın ''iki numaralı ismi'' Richard Armitage'ın yerine Bush, ABD Ticaret Temsilcisi Robert Zoellick'i atamıştı. Zoellick'in de Senato'dan onay alması gerekiyor. Marc Grossman'dan boşalacak olan ''üç numaralı'' bakan yardımcılığı pozisyonuna ise ABD'nin NATO'daki Daimi Temsilcisi Nicholas Burns'ün atanmasına kesin gözüyle bakılıyor. ABD Dışişleri Bakanlığı'nın Avrupa ve Avrasya işlerinden sorumlu bakan yardımcılığı pozisyonu için ise Ulusal Güvenlik Konseyi'nin Avrupa işlerinden sorumlu üyesi Dan Fried ile ABD'nin Ankara Büyükelçisi Eric Edelman'ın adı geçiyor. 
     ABD Dışişleri Bakanlığı'nda atamaların ve Senato onaylarının tamamlanmasının ardından, Dışişleri Bakanlığı Müsteşarı Büyükelçi Ali Tuygan'ın Washington'ı ziyaretinin, Bush'un ikinci dönem yönetiminde Türkiye'den ABD'ye yapılacak ilk ziyaretlerden biri olmasının planlandığı da belirtildi. 
     Türk yetkililerin değerlendirmesine göre, ''Irak, ilişkileri ''sınamaya'' devam edecek ancak bölgesel ve uluslararası sorunlar dahil iki ülke arasındaki ortak gündemin zenginliği, birlikte çalışmayı gerektirecek güçte bulunuyor.'' Türkiye'nin, Kerkük ve terör örgütü PKK Kongra-Gel konusundaki kaygılarının devam ettiği belirtiliyor. 
     
     BUSH'UN BRÜKSEL ZİYARETİ 
     Bu arada Türkiye'nin, ABD Başkanı Bush'un şubat sonunda Brüksel'e yapacağı ziyarete büyük önem verdiği kaydedildi. Bush, ikinci dönem yönetimi sırasında Avrupa ile ilişkileri yakınlaştırmaya özel bir önem vereceğini kaydetmişti. 
     Avrupa Birliği'nin Türkiye ile üyelik müzakerelerinin başlamasında ABD desteğinin önemli olduğuna işaret eden Washington'daki kaynaklar, Bush'un Avrupa'yı ziyaretiyle, 20 Ocak'taki yemin törenindeki konuşmasında dile getirdiği unsurların pratiğe nasıl döküleceği konusunda fikir edinilebileceğini belirtiyorlar. 
     Bush yönetiminin ikinci döneminde, ''Avrupa ile ilişkiler bakımından, etkin çok taraflılık ve Atlantik camiasıyla ilişkiler'' üzerinde daha fazla çalışması bekleniyor. 
     
</TEXT>
</DOC>
