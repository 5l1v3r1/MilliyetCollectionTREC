<DOC>
<DOCNO> 329236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun32.html </URL>
<DATE> 2005/04/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Papadopulos, EOKA'ya övgüler düzdü... 108 aileye madalya 
</HEADLINE>
<TEXT>

     Kıbrıs Rum kesiminde, Kıbrıs'ı Yunanistan'a bağlamak Enosis için silahlı mücadele başlatan terör örgütü EOKA'nın 1 Nisan 1955'te eylemlere başlamasının 50. yılı çeşitli törenlerle kutlanıyor. 
     Rum yönetimi lideri Tasos Papadopulos, ''EOKA mücadelecilerinin ağızlarında milli marşla ölüme gittiğini, bundan büyük kahramanlık olamayacağını'' söyledi. 
     Rum radyosu, EOKA'nın 50. kuruluş yıldönümünün Rum tarafında ''görkemli törenlerle'' kutlandığını duyurdu. Kutlama etkinlikleri çerçevesinde sabah saatlerinde Hristu Samara Kışlası'nda 21 pare top atışı yapıldı, okullarda tören, kiliselerde ayin düzenlendi. Güney Lefkoşa'daki Ayyani Kilisesi'ndeki ayine Papadopulos, Rum Meclis Başkanı Dimitris Hristofyas ve Yunanistan'ın Güney Kıbrıs Büyükelçisi Hristos Panagapulos ile siyasi ve askeri yetkililer katıldı. 
     Papadopulos, ayinden sonra yaptığı açıklamada, ''adalette ısrarın Kıbrıs'ta barış ve refah sağlanmasında kalkan olabileceğini'' belirtti. ''Kıbrıs'ın yeniden birleşmesini, Kıbrıslı Rumlar ve Kıbrıslı Türkler için refah sağlamayı başarmak amacıyla elindeki tüm olanaklarla mücadelenin devam edeceğini'' söyleyen Papadopulos, ''EOKA mücadelecileri ağızlarında milli marşla ölüme gitti. Bundan büyük kahramanlık olmaz'' dedi. 
     
     EOKACI'LARA MADALYA 
     Bu arada, Rum başkanlık sarayında yarın düzenlenecek bir törende, hayatını kaybeden 108 EOKA mensubunun ailesine ''kahramanlık'' madalyası verilecek. 
     Madalyalar, Rum lideri Tasos Papadopulos tarafından EOKA'cıların ailelerine teslim edilecek. 
     Rum ana muhalefet Demokratik Seferberlik Partisi'nin DİSİ Başkan Vekili Averof Neofidu da, bir EOKA mensubunu anmak için düzenlenen törende yaptığı konuşmada, ''1 Nisan EOKA gününün mesajının Helenizmin birlik içinde ilerlemesi olduğunu'' kaydetti. Neofidu, ''Son günlerde hükümetle muhalefet arasındaki sert tartışmaların gereksiz ve zarar verici olduğunu'' söyledi. 
     Kıbrıs Rum Eğitim Bakanlığı, ''1955-1959 Ulusal Kurtuluş Vakfı'' ve ''EOKA Mücadelecileri Derneği'', 2005 yılını ''EOKA Mücadelesini Anma Yılı'' ilan etmişlerdi. 
     
</TEXT>
</DOC>
