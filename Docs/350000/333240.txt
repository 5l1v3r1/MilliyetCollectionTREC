<DOC>
<DOCNO> 333240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yazar/yilmaz.html </URL>
<DATE> 2005/04/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Hoş geldin Dr. Duygu Erten 
</HEADLINE>
<TEXT>


Amerika'nın Başkanlık seçimlerinde, Demokrat Parti adayı John Kerry'nin eşi Teresa Heinz Kerry ile kampanya çalışmalarına katılan Dr. Duygu Erten, Amerika Yeşil Binalar Konseyi'nden USGBC "Sürdürülebilir İnşaat" alanında dünya birinciliği aldı. Bunlar 2004 yılında kaldı. Erten, 17 Ocak 2005 tarihinden itibaren Türkiye Eğitim Gönüllüleri Vakfı TEGV genel müdürü. 

Deprem araştırmaları 
Türkiye'de yetişmiş beyinlerin, yeteneklerin yurtdışında önemli yerlere gelmesiyle övünüyoruz, ancak tersine beyin göçünü de görmemiz gerekiyor. 
Boğaziçi Üniversitesi İnşaat Mühendisliği bölümünden mezun olan Dr. Erten, yükseköğrenimine ABD'de Rutgers Üniversitesi'nde devam etmiş. Uluslararası firmalarda mühendis, iş geliştirme, pazarlama müdürü olarak görevler almış. Güney Kaliforniya Üniversitesi'nde hocalık yapmış, Marmara Depremi sonrasında Amerika'dan gelen Ulusal Bilim Vakfı NSF üyeleriyle gönüllü olarak deprem bölgesinde araştırmalarda bulunmuş. 

Dünya birinciliği 
Dr. Erten, 1999 - 2004 yılları arasında Amerika'da çeşitli sivil toplum örgütlerinde çalışmış. En son çalıştığı firmada, Amerika'nın en eski sivil toplum kuruluşlarından STK Audubon Cemiyeti için, çocuklara çevre ve özellikle kuşlar konusunda eğitim vermek üzere yapılan binanın proje yöneticiliğini sürdürmüş. Bina sağladığı enerji tasarrufu ve çevreci donanımlarıyla dünya birinciliği LEED - PLatinum Award ödülünü almış. 
Yeşil çevre çalışmaları olan Teresa Kerry'nin bu proje ile dikkatini çeken Erten, kampanya sırasında, Los Angeles'taki Çevre Komitesi'ne girmiş. 
Türkiye'de bir STK'da çalışmak isteyen Erten, uluslararası beyin avcılarının portföyünde yer almış. Kendisine gelen ilk öneri, Greenpeace Akdeniz Ofisi Yöneticiliği olmuş. Son iki kişi elemelere kalmış, Avustralya'da uzun yıllar yaşayan Ahmet Bektaş'ın bu göreve gelmesiyle yeni iş arayışı başlamış. 
O günlerde Ritz Carlton'da ofisi bulunan Amerikan Şirketler Derneği'ne ziyarete gitmiş. Bu görüşmede karşısına TEGV Yönetim Kurulu Üyesi ve bankacı Neslihan Tombul çıkmış. Tombul'un önerisi ile TEGV'in 11 yönetim kurulu tek tek kendisini dinlemiş ve genel müdürlük görevine getirmişler. 
Türkiye'de de "üçüncü sektör" olarak anacağımız STK'lar, iyi eğitimli insanlar tarafından yönetiliyor. Kurumsallaşmaya parelel istihdamın kalitesi de artıyor. 
TEGV, her yıl yeniden yaratılan 6 milyon dolarlık bir geliri yönlendiriyor. 92 merkezde 169 çalışanı bulunuyor. 

Berlin'de ünlüler maçı 
TEGV, Berlin'de ünlü sanatçı ve futbolculardan oluşan takımlarla 21 Nisan'da sahaya inecek. Rıdvan Dilmen, Tanju Çolak, Cem Yılmaz, Beyaz ile birlikte ikinci kez Almanya'da TEGV için sahaya çıkacak Şifo Mehmet'in karşısında Ebru Güneş, Firdevs, Emel Müftüoğlu top koşturacak. 
Erten STK'lar ile ilgili birikimini paylaşıyor ve ABD'deki Türkiye lobisini aşırı Türkçü buluyor "Doğru kişiler Türkiye lobisi yapmıyor. Konuşma çok, sahaya inen yok." 
Amerika'daki Türkiye lobisinin, Ermeni sorunu nedeniyle seçimlerde Bush'u desteklediğini de sözlerine ekliyor. 
Erten'in TEGV'deki hedefi AB fonlarından yararlanabilecek projeler üretmek ve eğitim programını Milli Eğitim Bakanlığı işbirliği ile yaygınlaştırmak. 
Hoş geldin Duygu Erten Türkiye'nin ulusal onurunu, el ele verdiğin miniklere sağlanan aydınlık gelecekle yücelteceğine inanıyorum. 



</TEXT>
</DOC>
