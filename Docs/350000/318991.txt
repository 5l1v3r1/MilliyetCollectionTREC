<DOC>
<DOCNO> 318991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/ydilmen.html </URL>
<DATE> 2005/02/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ertuğrul Sağlam 
</HEADLINE>
<TEXT>



Galatasaray ve Teknik Direktörü Hagi, Samsunspor - Fenerbahçe maçını ölçü aldıkları için karşılarında kapanan bir takım bekliyorlardı. Ama evdeki hesap çarşıya uymadı. Beklenenin aksine Samsunspor oyun boyunca rakibine önde basmaya çalıştı ve sürekli hataya zorladı. Bu bir Ertuğrul Sağlam doğrusuydu. Sağlam, kısıtlı kadrosu olduğu için her maç rakibe göre taktik vermek zorunda kalıyor. Fenerbahçe geniş alanı yakaladığı zaman yetenekli oyuncularıyla pozisyon bulduğu için o günkü taktik farklıydı. Galatasaray ise savunmasına pres olursa Sakaryaspor örneği fazla hata yapıyor. Kısacası Ertuğrul hoca dersine iyi çalışmıştı. Tomas ve Song'a sürekli baskı uyguladı. Samsunspor hemen hemen son bölüm hariç Galatasaray'a karşı hiç mahkum oynamadı. Mücadelesi ve ayağa paslarıyla galibiyeti haketti. 

Kötü oynadılar 
Galatasaray iyi top oynamadı. Hücuma kesinlikle genişlik kazandıramadı. Bunda en önemli neden Cihan ve Orhan'ın oyuna katkılarının olmamasıydı. Song ve Tomas zaten hazırlık pası yapamıyorlar, bunlara iki orta saha eklenince Volkan ve Conceiçao'nun oyuna hükmetme şansları kalmadı. 2-0'dan sonra Hagi'nin aldığı riskler doğaldı. Ancak Samsun takımı daha fazla kontratak yapma şansı varken, uzun süre ortaya koydukları o ciddiyet ve disiplinden uzaklaşıp işi laubaliliğe vurdu. Bu da onların başına iş açıyordu. Galatasaray sonlara doğru şuursuzca bastırdı, doldur boşaltlar işi yaramadı ve çok önemli bir üç puanı kaybetti. 
Hakem ise skora göre maç yönetti. 



</TEXT>
</DOC>
