<DOC>
<DOCNO> 320156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas15.html </URL>
<DATE> 2005/03/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sony Ericsson, eğlence ve müzikle ön plana çıkacak... 
</HEADLINE>
<TEXT>

     Sony Ericsson Türkiye Genel Müdürü Fatih Gemalmaz, yaratıcı ve yenilikçi bir firma olarak hedeflerinin Sony Ericsson markasını çok daha yukarılara taşımak olduğunu söyledi. 
     Gemalmaz, Sony Ericsson'un 2005 yılının çeşitli dönemlerinde Türkiye piyasasına sunacağı cep telefonlarının tanıtımı amacıyla düzenlenen toplantıda AA muhabirine yaptığı açıklamada, Sony ve Ericsson gibi iki devin birleşmesinden ortaya çıkan Sony Ericsson markasının bu sektördeki çıtayı yükselttiğini kaydetti. 
     Sony Ericsson'un geçen yıl satışlarını yüzde 56 civarında yukarı çektiğini, cirosunu ise yüzde 40 civarında artırdığını ifade eden Gemalmaz, ''Geçen yılın odak noktası görüntüydü. Bu yıl gerçek anlamda görüntüden uzaklaşmadan eğlenceyi, müziği ön plana çıkarıyoruz. Bu çerçeve içinde Sony'nin birikimi, bizim alanımıza da yansımış durumda'' dedi. 
     Hedeflerinin yaratıcı ve yenilikçi bir firma olarak Sony Ericsson markasını çok daha yukarılara taşımak olduğunu vurgulayan Gemalmaz, Sony Ericsson'un sektörün büyükleri arasında yer alacağını kaydetti. 
     Gelişmekte olan pazarlara bakıldığında, artık sadece cep telefonundan bahsedilmediğini ifade eden Gemalmaz, şöyle devam etti 
     ''Genel algılamanın bu şekilde olduğunu görüyoruz. Şirketleri yönlendiren tüketicilerin beklentileri. Dolayısıyla bizim ürünlerimizde beklentiler sadece telefon değildir. Çünkü gelişen teknolojiyle birlikte çok şey yapabiliyorsunuz. O nedenle Türkiye'de de bu yenilikler devreye girecek ve şu anda cep telefonunun yapabildiği şeyleri çok daha yukarılara taşıyacak. Doğal olarak üretici firmalar bu beklentilere cevap verecek. Sony Ericsson olarak biz de en üst sıralarda yerimizi alacağız.'' Türkiye pazarı için bir takım yenilikleri için erken olduğunu belirten Gemalmaz, Türkiye'de cep telefon sahipliği oranının daha henüz üst sınırlarda olmadığını, bunun önümüzdeki dönemlerde daha gelişeceğini kaydetti. 
     
     YILINDA GÖRÜNTÜ VE MÜZİK ÖN PLANDA 

     Verilen bilgiye göre, Sony Ericsson'un bu yılın çeşitli dönemlerinde piyasaya sunacağı cep telefonları, özellikle görüntü ve müzikle ön plana çıkıyor. 
     Sony Ericsson'un 2 megapiksel kameralı telefonu K750, kaliteli fotoğraflar ve baskı kalitesi, W800 modeli yüksek kaliteli dijital müzik sunacak. J300 modeli de 3D oyun motorunun yanı sıra video klip, oyun ve zil seslerini kolayca yükleyebilme gibi olanakları uygun fiyatla tüketicilerin beğenisine sunacak. 
     K600 modeli 1.3 megapiksel kameranın yanı sıra 3. nesil şebekelerin sağladığı yüksek kalitede video çağrı ve mobil içeriğe hızlı erişim olanakları sunarken, Z800 modeli ise geniş bantlı mobil şebekeler üzerinden ulaşılabilen, dosya yükleme, video çağrısı gibi özellikleri bünyesinde bulunduran bir telefon. 
     
</TEXT>
</DOC>
