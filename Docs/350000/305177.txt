<DOC>
<DOCNO> 305177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo27.html </URL>
<DATE> 2005/01/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Giray Bulak'dan sitem 4 büyük kulüp genç yetenekleri yok ediyor 
</HEADLINE>
<TEXT>

     Denizlispor Teknik Direktörü Giray Bulak, Galatasaray, Fenerbahçe, Beşiktaş ve Trabzonspor'un genç yetenekleri yok ettiğini söyledi. 
     Galatasaray, Fenerbahçe ve Beşiktaş'ın kadrolarında altyapılarından yetişmiş en az 30 yıldız adayı futbolcu bulunduğunu, Trabzonspor'un ise tek başına bu sayıda yeteneğe sahip olduğunu iddia eden Bulak, ''Ancak maalesef bu kulüplerimiz genç ve yetenekli oyuncularına kendi takımlarında oynatmadıkları gibi başka kulüplere de vermiyorlar. Bu oyunculardan herhangi birine sahip olduğumuzda bazen kiralık olarak verebileceklerini söylüyorlar. Fakat artık Anadolu kulüpleri de kiralık oyuncu istemiyor. Bu durumda bu yetenekler de yok olup gidiyor'' diye konuştu. 
     Teknik direktörlerin de herhangi bir kulüpte görev aldıktan sonra ilk iş olarak bolca oyuncu transferi istemesini eleştiren Bulak, şöyle devam etti 
     ''Genellikle Birinci Süper Lig'deki kulüplerde aynı futbolcular sürekli yer değiştiriyor. Yeni isimler çok nadir vitrine çıkıyor. Sonuçta futbolumuz bir ilerleme kaydedemediği gibi kulüpler günden güne artan bir borç yükü altına giriyor.'' Bu arada Denizlispor, ikinci yarı hazırlıklarını Belek'teki Attelia Otel'de günde çift antrenman yaparak sürdürüyor. Yeşil-siyahlı takım, kamptaki ilk hazırlık maçını yarın saat 19.00'da Ankaragücü ile yapacak. 
     Almanya'dan denenmek üzere getirilen genç futbolcu Semih de bu karşılaşmada Denizlispor'da forma giyecek. 
     
</TEXT>
</DOC>
