<DOC>
<DOCNO> 330395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko31.html </URL>
<DATE> 2005/04/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bloomerg Dergisi Türkiye AB'ye katıldığında 20 milyar avro alabilir 
</HEADLINE>
<TEXT>

     Merkezi ABD'de bulunan ekonomi haber ajansı Bloomberg'e göre Türkiye, Avrupa Birliği AB sürecinde daha çok yabancı sermaye çekecek ve işsizlik de buna paralel olarak azalacak. 
     Bloomberg tarafından çıkarılan dergide yayınlanan ülke değerlendirmesinde, Türkiye ekonomisindeki gelişmeler mercek altına alındı. 
     Dergide, Türkiye'nin gerek AB'den müzakere tarihi alması, gerekse IMF ile Stand-by anlaşması düzenlemesinin yatırımcıların Türkiye'ye yönelmesinde etkili olduğu belirtilirken, müzakere tarihinin alınmasının ardından, Türkiye'ye ve borsaya yabancı yatırımcı ilgisinin arttığı kaydedildi. 
     
     TÜRK BORSASI CAZİP... 
     Dergide, yabancı yatırım danışmanlık kuruluşlarının görüşlerine de yer verilirken, yatırım bankası West LB'nin portföy yöneticilerinden Jose Morales'in, Türkiye'de borsanın orta ve uzun vadede çok cazip olacağı yorumu yer aldı. 
     Morales, daha önceleri Türkiye ile hiç ilgilenmemiş olan yabancı yatırımcıların bile müzakere tarihinin alınmasının ardından Türkiye ile ilgilenmeye başladıklarını ifade etti. 
     
     KAYITDIŞI EKONOMİNİN HACMİ... 
     Türkiye'de, kayıtdışı ekonominin hacmine de yer verilen yazıda, 300 milyar dolarlık milli gelirin yaklaşık yarısından fazlası kadar bir kayıtdışı ekonominin bulunduğu belirtildi. 
     Türkiye'deki kayıtdışı ekonominin yüksekliği nedeniyle devletin gelirleri artırmak için akaryakıt üzerine uyguladığı vergiler başta olmak üzere birçok alanda vergi artışına gittiğinin anlatıldığı yazıda, Türkiye'nin akaryakıta uyguladığı verginin AB ortalamasının üstünde olduğu ifade edildi. 
     Yazıda, Türkiye'nin AB yolunda, yolsuzluklar ve kayıtdışı ekonomiyle daha etkin mücadele etmesi gerektiği kaydedildi. 
     
     AB'NİN TÜRKİYE'YE KATKISI... 
     Türkiye'nin, AB'ye katılma yolundaki diğer ülkeler olan Hırvatistan, Romanya ve Bulgaristan kadar doğrudan yabancı sermaye çekemediğinin belirtildiği yazıda, Gayri Safi Yurtiçi Hasıla GSYİH temelinde, Hırvatistan'ın, GSYİH'in yüzde 50'si kadar, Romanya'nın yüzde 23'ü kadar, Bulgaristan'ın yüzde 29'u kadar doğrudan yabancı sermaye çekmesine rağmen Türkiye'nin, sadece yüzde 7.6'sı oranında bir doğrudan yabancı sermaye çekebildiği vurgulandı. 
     Yazıda, Türkiye'nin, AB'ye katıldığında, AB bütçesinden yıllık 20 milyar avro mali yardım alabileceği ifade edildi. 
     
</TEXT>
</DOC>
