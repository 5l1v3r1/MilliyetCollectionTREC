<DOC>
<DOCNO> 322763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/akyol.html </URL>
<DATE> 2005/03/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Küfretmek ve düşünmek 
</HEADLINE>
<TEXT>


HAYATINDA küfürlerle karşılaşmamış yazar yoktur sanıyorum. Her yazınızda birileriyle çelişirsiniz, sizi eleştirirler, bazıları da küfreder. 
Ben de bir yazar olarak, bazı okurlarımın duygularına uygun yazmışsam, "Tarafsız yazmışsın, gerçekleri dile getirmişşin" diye takdir mesajları alırım. Duygularıyla çeliştiğim bazı okurlarım ise beni eleştirir, bazen de küfürler gelir. 
Son aldığım bazı küfürler 
"Sen zaten faşistsin, polisin kadınları dövmesini savunuyorsun .. Sen nasıl olur da şeriat karanlığıyla sosyalizmi aynı kefeye koyarsın Sen zaten yobazsın .. CIA'dan MOSSAD'dan ne kadar maaş alıyorsun . Sen 'Artin Pamuk'un yoldaşısın .. vs, vs..." 

KADIN gösterisinde polisin "aşırı güç" kullanması, yere düşmüş kadınları bile coplaması bir konudur, mutlaka eleştirilmelidir... Ama terör örgütlerinin gösterisinin yapıldığı da bir gerçektir. Biri, diğerini görmemize engel olmamalıdır. 
Sosyalizm tarihinde Rosa Luxemburg, Madam Kollontay, Clara Zetkin gibi büyük kadın liderler çıkmıştır... Ama Stalin Rusya'sında kadınların 'proleter erkek' kimliği altında ezildiği de bir gerçektir. Biri, diğerini görmemize engel olmamalı... 
Türkiye'nin ABD ile çelişen çıkarları vardır. Ama Türkiye'nin ABD ile önemli ortak çıkarları da vardır. Biri, diğerini görmemize engel olmamalı. 
İsrail'in işgal ettiği topraklardan çekilmesi şarttır ama 1968 sınırları içinde bağımsız ve güvenlik içinde bir devlet olma hakkı da vardır. Biri, diğerini görmemize engel olmamalı... 
Orhan Pamuk'un pazarlama teknikleri uğruna 'memleket ruhu'nu rencide ettiği ve tarih hakikati çarpıttığı bir gerçektir, eleştiriler haklıdır. Ama küpüne zarar veren keskin sirke tavrıyla hakaret etmek, küfretmek yanlıştır. Biri, diğerini görmemize engel olmamalı... 

ELEŞTİRİ normaldir hatta gelişme için gereklidir. Daima farklı öncelikler olacaktır. Ama bu, bir konudaki duyarlığın saplantı haline gelerek başka konularda körlük yaratmasına yol açmamalı bizi "ak-kara" ikilemine düşürmemeli. 
Her kültürde, her politik akımda görülebilecek ciddi bir zihniyet sorunudur bu... Çünkü, Alexis Tocqueville'in dediği gibi 
"Müşahede etmek, muhakeme etmekten çok daha zordur " 
Yani karmaşık gerçekliği gözlemlemek, analiz etmek, ayrıntıları kavramak çok zordur, ama onun hakkında hüküm vermek, hatta çarpışmak kolaydır 
İnsanlık binlerce yıl soyut "akıl yürütme" yoluyla hükümler vermiş görüş ve duygulara sahip olmuştur... Ama karmaşık, muğlak, kaygan gerçekliklerin gözlem ve analiz gibi metotlarla araştırılması, hele de siyasi konularda yeni bir olaydır. 
Bizim düşünce tarihimizde Ziya Gökalp ve Sait Halim Paşa gibi büyük isimler de yıllar öncesinden uyarmışlardı Realitelerle değer yargılarınızı, zihninizin içindeki hükümlerle, zihninizin dışındaki 'eşya'nın gerçeklerini karıştırmayın diye. 
Türkiye geliştikçe ufku açılıyor ak-kara saplantıları eskisine göre azalıyor. Ama küfredenler, ak-kara ikileminin yalınlığından haz duyanlar daima her toplumda bulunacaktır tabii... 



</TEXT>
</DOC>
