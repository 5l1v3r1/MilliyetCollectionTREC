<DOC>
<DOCNO> 348600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy09.html </URL>
<DATE> 2005/06/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Talat TBMM'de "Sorunu çözmek istiyoruz ama hayat da devam ediyor" 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıslı Türklerin, Kıbrıs sorununu çözme arzusunun devam ettiğini belirterek, "Ancak hayat da devam etmektedir" dedi. 
     Talat, KKTC Başbakanı Ferdi Sabit Soyer, Başbakan Yardımcısı ve Dışişleri Bakanı Serdar Denktaş ile TBMM Başkanı Bülent Arınç’ı ziyaret etti. 
     TBMM Başkanı Arınç, KKTC Cumhurbaşkanı Talat’ın Meclis’i ilk kez ziyaret ettiğini belirterek, duyduğu memnuniyeti ifade etti. 
     KKTC Başbakanı Soyer ile Başbakan Yardımcısı ve Dışişleri Bakanı Denktaş’a da yeni görevlerinde başarı dileyen Arınç, KKTC’nin yeni döneminde alınacak kararların, varılacak sonuçların, Kıbrıslı Türklere başarılar getirmesini temenni etti. 
     "Önemli bir süreçteyiz" diyen Arınç, bu süreçte KKTC ile Türkiye arasındaki ilişkilerin, büyük bir beraberlik ve anlayış içinde devam edeceğini bildirdi. 
     KKTC’yi ziyaret eden ABD kongre üyelerinin, TBMM’ye de geldiklerini hatırlatan Arınç, şunları söyledi 
     "Kendilerine bu ziyaretleri sebebiyle teşekkür etmiştim. Bu ilginin KKTC’ye sürdürülen izolasyonun kaldırılması yolunda bir adım olmasını dilemiştik. KKTC’de yaşayan soydaşlarımızın, bunu fazlasıyla hak ettiğini söyleştim. ABD Kongre üyelerinin bir örneğinin de AB’de, Avrupa Parlamentosu’nda da AP sürdürülmesini ve daha da genişlemesini arzu ediyoruz. 
     TBMM olarak, geçmişte aldığımız prensip kararlarını yeni döneme de uyarlayarak, daha da güçlendirerek, KKTC’nin Kıbrıs’ta adil ve kalıcı bir barışa ulaşması konusunda bütün gayretleri göstereceğimizi ifade ediyoruz." 
     
     TALAT’IN KONUŞMASI 
     KKTC Cumhurbaşkanı Mehmet Ali Talat ise TBMM Başkanı Arınç’ın kendilerini Türk tarihinin en yüce organında karşıladığını belirterek, Kıbrıslı Türklerin çok yakın ve sıcak ilişki içinde bulundukları Türkiye Cumhuriyeti’nin bütün kurumlarıyla yakın ilişkide olmaya devam edeceklerini bildirdi. 
     "Dünyaya açılan tek kapımız, en güçlü destekçimiz Türkiye’nin Büyük Millet Meclisi’nden destek almak, bizim için cesaret verici, onur vericidir" diyen Talat, Arınç’a teşekkür etti. 
     Talat, sözlerini şöyle sürdürdü 
     "Kıbrıslı Türklerin büyük bir beklenti içinde oldukları izolasyonun kaldırılması konusundaki görüşlerimizi paylaşmak için bu görüşmeyi bir fırsat olarak bileceğiz. Bu çalışmaların arkası gelecek. 
     Sayın Arınç’ı, en erken zamanda Kıbrıs’a bekliyoruz. Orada da çalışmalarımızı devam ettireceğiz. 
     Kıbrıslı Türklerin bugün Kıbrıs sorununu çözme arzusu devam etmektedir ancak, hayat da devam etmektedir. Kıbrıs sorununun çözümüne olumlu etkisi de ayrıca değerlendirilmelidir. Biz, Kıbrıs Türk’ü üzerindeki izolasyonların hızlı bir şekilde kaldırılmasından yanayız. 
     Hem Kıbrıs Türk’ünün yaşam mücadelesini kolaylaştırmak için hem de Kıbrıs sorununun çözümünü teşvik etmek için bu şarttır diye düşünüyoruz. Bu konuda tam bir görüş birliği içinde, Türkiye Hükümeti ile ve tüm kurumları ile ortak hareket ediyoruz. 
     Politikalarımızda herhangi bir siyah noktaya izin vermemek için herhangi bir görüş farklılığına olanak tanımamak için sürekli ve sıkı bir istişare içinde olmalıyız, öyleyiz. Bu nedenle de bu tür toplantılar daha sıkça bazen siyasi düzeyde, bazen teknik düzeyde, bazen burada, bazen Kıbrıs’ta devam edecektir. Sonuçta, ortak Kıbrıs politikamızın birlikte götürülmesi için bunu gerekli görüyoruz." 
     
</TEXT>
</DOC>
