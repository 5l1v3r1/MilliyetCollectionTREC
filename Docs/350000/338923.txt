<DOC>
<DOCNO> 338923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo05.html </URL>
<DATE> 2005/05/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Juve'nin ısrarlı takibi, Parma rahat nefes aldı... 
</HEADLINE>
<TEXT>

     Milan'ın takipçisi Juventus, Cannavaro ve Zalayeta'nın golleriyle evinde Bologna'yı yenerek puanları eşitledi. Konuk ekibin tek golü Giunti'den Serie A'da son dört haftaya girilirken Milan'la Juventus arasındaki şampiyonluk yarışı sürüyor. İtalyan futbolunun iki büyük devi, hatırlanacağı gibi geçen sezon da zirve mücadelesi yapmışlar, son gülen Milano ekibi olmuştu. Bu sezon Şampiyonlar Ligi'nde de iddialı olan Milan, önceki gün Floransa'da Fiorentina'yı Shevchenko'nun golleriyle 2-1 geçip haftayı üç puanla kapatırken takipçisi Juventus da dün Delle Alpi'de Bologna'yı aynı skorla mağlup etmeyi bildi. Son derece çekişmeli geçen mücadelede Juve, Cannavaro ve Zalayeta'nın golleriyle ilk 24 dakikada skor üstünlüğünü ele geçirdi. Konuk Bologna ise bu gollere, 26'da geçen sezon Beşiktaş'ta forma giyen Federico Giunti'yle cevap verdi. İkinci 45 dakikada iki taraf da gol kaydına muvaffak olamayınca, sahadan galip ayrılan taraf Siyah-Beyazlılar oldu. Bu sonuçla Capello'nun öğrencileri, Milan'la eşit puana 76 ulaşırken, averajla ikinci sırada kaldı. 
     Emre Belözoğlu'nun cezası nedeniyle kadroda yer almadığı maçta da Inter evinde Siena'yı, Julio Cruz pen ve Christian Vieri'nin golleriyle 2-0 yendi. Haftanın en gollü maçı ise Parma'da oynandı. Düşme potasından uzaklaşmak isteyen ev sahibi takım, konuk Livorno'yu 6-4'le geçti. Parma'nın dört golünü Gilardino atarken diğer iki gol de Pisanu ve Simplicio'dan geldi. İlginçtir, Livorno'nun dört golünde de Lucarelli imzası vardı. Bu sonuçla Parma, 20 takımlı ligde 15. sıraya yükseldi. 
     
</TEXT>
</DOC>
