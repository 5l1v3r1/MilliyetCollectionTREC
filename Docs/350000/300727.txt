<DOC>
<DOCNO> 300727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas11.html </URL>
<DATE> 2004/12/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Light kola, normal kolanın tahtını sarsıyor... 
</HEADLINE>
<TEXT>

     Coca Cola ile Pepsi arasındaki kola savaşlarının tam anlamıyla bir cephe değiştirdiği ve kola savaşının, diet light kola ile normal kola arasındaki amansız bir rekabete dönüştüğü kaydedildi. 
     Amerikan haber kanalı CNN'de yer alan habere göre, ABD'de 64 milyar dolarlık bir pazarı olan alkol içermeyen içecekler sektöründe normal kola hala hakimiyetini sürdürürken, diet kola satışlarının yükselişte olduğu kaydedildi. 
     Haberde, bazı piyasa analistlerinin mevcut tüketim eğilimlerinin devam etmesi durumunda, diet kola tüketiminin normal kola tüketimini geçeğini söyledikleri ifade edildi. 
     Normal kola satış miktarının değişmeden kaldığı Amerikan piyasasında diet kola satışlarının ise 1990'ların ortasından itibaren istikrarlı bir şekilde arttığına dikkat çekilirken, şişelenmiş su, çay, meyve suları ve enerji içeceklerinin de normal kola satışlarını eninde sonunda düşüreceğine işaret ediliyor. 
     Kalorilere karşı saplantı derecesinde hassas olan obez Amerikan toplumunun diet kolayı tercih eder hale gelmesinin sürpriz olmadığını kaydeden CNN, içecek firmalarının diet ürün türlerini artırmak için birbirleriyle yarıştıklarını ifade etti. Sadece PepsiCo'nun en az bir düzine diet kola ürünü piyasaya sürdüğü ve bu ürünlerin tüm şirket kapasitesinin dörtte birinden fazla olduğu kaydedildi. 
     Geçtiğimiz yıl ABD'de normal kola satışının yüzde 2 oranında gerileyerek toplam kola satışının yüzde 73'ünü oluşturur hale geldiği belirtilirken, diet kola satışlarının ise 2002 yılından bu yana yüzde 6 oranında arttığına dikkat çekildi. 
     2003 yılında her Amerikalı'nın ortalama 837 kez kola içtiği belirtilirken, 1985 yılında bu rakamın 645 olduğu hatırlatılıyor ve alınan günlük kalorinin yüzde 7'sinin içilen koladan kaynaklandığı ifade ediliyor. 
     
</TEXT>
</DOC>
