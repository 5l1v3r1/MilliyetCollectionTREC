<DOC>
<DOCNO> 323234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo32.html </URL>
<DATE> 2005/03/12/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Hagi "Hedefimize doğru yolumuza devam ediyoruz" 
</HEADLINE>
<TEXT>

     Galatasaray Teknik Direktörü Gheorghe Hagi, İstanbulspor maçında birçok pozisyonu gole çevirememelerine rağmen galip geldiklerini belirterek, ''Hedefimize doğru yolumuza devam ediyoruz'' dedi. 
     Hagi, maçtan sonra yaptığı basın toplantısında, oyunun beklediği zorlukta geçtiğini ifade ederek, ''Oyunculara da maçtan önce söylediğim gibi bu tür maçlar çok zordur, çok konsantre olmaları gerekiyordu. İyi maç oldu, kazandığımız için memnunum. Birçok pozisyona girdik ve maalesef kaçırdık, yazık oldu. Ama sonuçta iyi oynadık. Bu dönemde önemli olan 3 puandır ve hedefimize doğru yolumuza devam ediyoruz'' diye konuştu. 
     
     ''TARAFTAR İSTEMİYORSA BİZ DE GİDERİZ'' 
     Maçın son bölümünde Arif ve Hasan Şaş'a taraftarların tepkilerinin sorulması üzerine sinirlenen Hagi, bu olaya büyük tepki gösterdi. 
     Rumen çalıştırıcı bu futbolculara yapılanları anlayamadığını belirterek, ''Daha fazla saygıyı hak ediyorlar, çünkü onlar Galatasaray'a birçok kupa kazandıran oyuncular. Uzun yıllar emek vermişler ve burada oynamışlar. Şahsen bu konuda çok kızgınım. Neden böyle bir şeyin başladığını bilemiyorum. Çok çirkin şeyler, çok üzülüyorum. Arif ve Hasan Galatasaray'a emek veren oyuncular, bunların arasına kendimi de dahil ediyorum. Biraz daha fazla saygıyı hak ediyoruz'' şeklinde konuştu. 
     Arif'in oyuna çok iyi girdiğini ve paslaşmalar yapmaya çalıştığını anlatan Hagi, şöyle devam etti 
     ''Anlamak zor. Galatasaray'a gelip milyonlar alıp hiçbir şey vermeden giden oyuncular var. Bu bahsettiğim oyuncularla bütün taraftarlarımız övünmesi gerekiyor. Onlar bizim taraftarlarımız onlara büyük saygım var, ama bunu rica ediyorum. Taraftarlar istemiyorlarsa biz de gideriz. Biz Galatasaray'a boş laf getirmedik, hep kupa getirdik. Bu oyuncular Galatasaray için hayatlarını verdiler. Hiç kimse futbol oynamanın kolay olduğunu zannetmesin. Sahaya gelip oynayın o zaman anlarsınız. Herkesin belli dönemleri olur, ama bunu hak etmiyorlar. Galatasaray'a kupaları kazandıranların belki de ayrılması gerekiyor. Benim için yazık. Bunların hepsini ayıplıyorum. Kötü mü iyi mi düşünüyorum, bilemiyorum ama düşüncem bu. Çok samimi konuşuyorum, kendimi çok kötü hissettim. Ben kötü hissetmeme rağmen oyuncu sahada ne düşünüyor, bunu düşünün. Takımın başında bir hoca var, değerlendirmeyi o yapar. Sorumluluk ona ait.'' Hagi, bir soru üzerine Ayhan'ın milli olmasının kendisini çok mutlu edeceğini, bu oyuncunun iyi bir maç çıkardığını kaydetti. 
     Takımında birçok iyi futbolcu bulunduğunu anlatan Hagi, dikkatli izlenmesi gereken bir takım olduklarını sözlerine ekledi. 
     Rumen çalıştırıcı, yarın futbolcularına izin verirken, sarı-kırmızılılar Büyükşehir Belediyesi Ankaraspor maçının hazırlıklarına 14 Mart Pazartesi günü sabah yapacakları antrenmanla başlayacaklar. 
     Bu arada 14-15 Mart tarihleri arasında Zürih'te yapılacak FIFA Futbol Komisyonu'nun toplantısına katılacak olan Hagi, yarın İsviçre'ye gidecek. 
     
     TOK ''MAÇIN SKORU BU OLMAMALIYDI'' 
     İstanbulspor Teknik Direktörü Erol Tok ise maçta Galatasaray'ın çok fazla üstünlüğünün bulunmadığını iddia etti. 
     Karşılaşma boyunca çok gol kaçırdıklarını ifade eden Tok, ''Maçın skoru bu olmamalıydı. Profesyonel bir takımın yapmadığı hatalar yaptık. Ligden düşmemek için elimizden gelen her şeyi yapacağız'' dedi. 
     
</TEXT>
</DOC>
