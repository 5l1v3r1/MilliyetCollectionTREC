<DOC>
<DOCNO> 304065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy10.html </URL>
<DATE> 2005/01/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Denktaş "Annan Planı'na 'Evet' diyen Kıbrıs Türkü pişman.." 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, referandumda Annan Planı'na ''evet'' diyen Kıbrıs Türk'ünün yüzde 40-50'sinin şimdi pişman olduğunu söyledi. 
     Denktaş, Adana'nın kurtuluşunun 83. yıldönümü resepsiyonu ile Osmaniye'deki çeşitli etkinliklere katılmak üzere geldiği Adana'da, AA muhabirine, bir süre önce yapılan referandum ve Türkiye'nin AB'ye giriş müzakereleri için tarih aldığı 17 Aralık'tan sonra yaşanan gelişmeleri değerlendirdi. 
     Referanduma sunulan Annan Planı'nın Türk halkını 4-5 yılda Kıbrıs'tan silmeyi hedeflediğini ileri süren Denktaş, Kıbrıs Türk'ünün yüzde 35'inin ''hayır'', yüzde 65'inin ''evet'' dediğini anımsattı. Denktaş, ''Çıkan yüzde 35 hayır aslında büyük bir başarıydı. Ancak bugün gelinen noktada, Annan Planı'na evet diyen Kıbrıs Türk'ünün yüzde 40-50'si pişman oldu. Çünkü Rum'un maskesi düştü. Verdikleri hiçbir vaadin inandırıcı olmadığı anlaşıldı'' dedi. 
     Denktaş, Kıbrıs'ın korunmasında gençliğe büyük önem verdiğini belirterek, ''İşsizliğe, her türlü sıkıntıya rağmen KKTC'de halen milliyetçilik duygularını kaybetmemiş bir çoğunluk var'' dedi. 
     Denktaş, kendileri için Türk hükümetinin tavrının önemli olduğunu kaydederek, şöyle devam etti 
     '' Tanımıyorum dediğimiz bir hükümetle veya hükümet temsilcileriyle uluslararası anlaşmalarda bir araya gelmeniz tanıma anlamına gelmez. Türk hükümeti yetkilileri de bugüne kadarki tutumuyla, Kıbrıs Rum kesimini tanımayacağını ortaya koydu. Bu nedenle burada önemli olan niyettir diye düşünüyorum. 
     Avrupa Birliği de Türkiye eğer onlar için önemliyse, Rum'a, Yunan'a gereken cevabı verip tavrını koymalı. Ama Türkiye'yi almak istemiyorlarsa vetoları kullanacaklar, hatta sözde Ermeni soykırımına kadar birçok meseleyi gündeme getireceklerdir. Çünkü, AB'nin güçlü değil, kanatları kırpılmış Türkiye'ye ihtiyacı var.'' 
     
     ''HAVİ FİŞEKLER TOPLARI HATIRLATTI'' 
     Türkiye'nin ''ben KKTC'yi tanıyorum'' deyip askerini orada tuttuğu sürece Kıbrıs'ın kaybedilmeyeceğini belirten Denktaş, ''Ama Türk askerini adadan çıkaracak, Türk garantisini sıfırlayan bir anlaşmaya Türkiye evet derse kaybedilir'' dedi. Denktaş, konuşmasını şöyle sürdü 
     ''Şu anda iki taşın arasında kalmış gibiyim. Ben fiiliyata bakıp halkıma Türkiye bizi tanıyor diyorum, sonra kabul edilen bir Annan Planı'na bakıp korkuyorum. Çünkü bağımsızlık gökten inmedi, şehitler var orada sıra sıra yatan. Adana'nın kurtuluş resepsiyonunda gökyüzüne havai fişekler atılırken heyecan yaşandı. Ama o sesler bana kurtuluş mücadelesinde patlayan tüfekleri ve topları hatırlattı, içim burkuldu, duygulandım.'' 
     
     ''KKTC İÇİN MÜCADELEM SÜRECEK'' 
     Denktaş, Nisan ayında yapılacak seçimlerde cumhurbaşkanlığı için yeniden aday olmayacağını, ancak KKTC'nin bağımsızlığını koruması için mücadelesinin süreceğini vurgulayarak, şunları söyledi 
     ''KKTC 21 yaşına girdi. Çok zor koşullarda kurulan, 21 yaşına gelen, evladım gibi olan bir KKTC var. Ancak işler öyle bir noktaya getirildi ki halkım, KKTC'yi sıkıntıya koyacak bir karara evet dedi ya da dedirtildi, bu beni üzdü. Kıbrıs'ta referandum öncesinde olduğu gibi yeniden vaatler verilmeye başlandı, yeniden senaryolar hazırlandı. Şimdi, KKTC hükümeti bazı adımlar atıyor, ben olsam atmam. Vaatler yerine getirilsin diye o adımları atıyorlar. Benim bir rolüm ve icra yetkim yok. Bütün bu olanları seyrede seyrede oturursam, halk Denktaş da orada, bunlar da oluyor bu iş tamamdır diye düşünürler. İpler koptuğunda ise Denktaş'ın zamanında kopmuş denir. Madem beni uzlaşmaz ilan ettiler, ben de görüşmeciliği kabul etmiyorum, devam etmeme de gerek yok. Demek ki halkımın yüzde 65'i başka bir şeye evet diyor, ben ise bunun zararlı olduğunu görüyorum. Öyleyse ben yüzde 35 hayır diyen, ancak şimdi yüzde 75-80'lere ulaştığını düşündüğüm grubun içine girer mücadelemi orada sürdürürüm.'' Denktaş, ''Kıbrıs meselesi eşittir Denktaş değil, Kıbrıs meselesi eşittir Türk hükümetidir. Ben orada olsam da olmasam da Türk hükümeti ne derse o olacak. Kıbrıs konusunda, yazılanlara çizilenlere değil, Türk hükümetinin bana ve halkıma verdiği söze güveniyorum'' diye konuştu. 
     
</TEXT>
</DOC>
