<DOC>
<DOCNO> 347532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo18.html </URL>
<DATE> 2005/05/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Dünya Kupası maçları Münih’teki yeni stadyumda yapılacak... 
</HEADLINE>
<TEXT>

     Yapımına Ekim 2002 tarihinde başlanan Allianz Arena, ünlü İsviçreli mimarlar Jacques Herzog ve Pierre de Meuron tarafından tasarlandı. Oval yapısı ve farklı renklerdeki etkileyici aydınlatmasıyla futbola ilgisi olmayanların bile dikkatini çeken stadyumun uzunluğu 258, genişliği 227, yüksekliği 50 ve çevresi ise 840 metre. 
     Çatısında 2.874 adet hava yastığı bulunan Allianz Arena, dünyanın en büyük folyo çatısına sahip. 0.22 mm kalınlığındaki folyonun, 98 oranında UV geçirgen bir yapısı bulunuyor. Aydınlatma sistemiyle, toplam 2 dakikada tüm stadın dış cephesi beyaz, mavi ya da kırmızı renkle kaplanabiliyor. 
     Gol çizgisinden 8 metre uzaktan başlayan oturma düzeniyle de dikkat çeken Allianz Arena’da, 3 farklı kategoriden oluşan oturma düzeni bulunuyor. Ancak tüm kategorilerdeki koltuklar birbirine eş tasarıma sahip. Allianz Arena’da ayrıca 200 adet engelliler için özel oturma bölümü bulunuyor. 
     Avrupa’nın en büyük yer altı otoparkına sahip olan Allianz Arena, toplam 10.500 adet araç için park yeri imkanı sunuyor. 

     
</TEXT>
</DOC>
