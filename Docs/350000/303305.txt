<DOC>
<DOCNO> 303305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun17.html </URL>
<DATE> 2005/01/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
23 yıl sonra ortaya çıkan skandal .. 
</HEADLINE>
<TEXT>

     İngiliz hükümetinin, İrlanda Cumhuriyetçi Ordusu IRA mensuplarının 1981 yılında yaptıkları açlık grevi öncesinde, söz konusu kişileri ölüme terk etmeyi planladığı ortaya çıktı. 
     Savunma Bakanlığı'nın, üzerindeki gizlilik kaldırılarak kamuoyuna açıklanan belgelerine göre, hükümet 1970'li yılların ortalarında açlık grevine giden IRA mensuplarını ölüme terk etmekle ilgili bu politikanın ilk planlarını yaptı. 
     IRA mensubu Bobby Sand'ın açlık grevinden ölümü sırasında dönemin başbakanı Margaret Thatcher'in ''kılını bile kıpırdatmamasını'' bugün açıklanan belgelerdeki bu gerçeğe bağlayan İngiliz basını, bu politikanın tohumlarının, 1975 yılında Kuzey İrlanda'daki hapishanelerin yönetimleriyle İngiliz hükümeti arasındaki yazışmalar sırasında atıldığını bildirdi. 
     Bu yazışmalarda, hapishane yöneticilerinin IRA mensubu mahkumların açlık grevi yaparak özel statü kazanmaya çalıştıklarını belirttikleri ve mahkumlara ''gerekirse ölüme mahkum edileceklerinin'' iyice kavratılmasının istendiği ortaya çıktı. 
     Belgeler, hapishane yöneticilerinin, ''yönetim olarak mahkumlar ölse bile bu baskıya direnmeyi'' önerdiklerini de gösterdi. Belgeler hükümetin bu isteklere karşı çıkmadığını da ortaya koydu. 
     
</TEXT>
</DOC>
