<DOC>
<DOCNO> 344876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/dunya/axdun02.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da reformcu adaylar dışlandı 
</HEADLINE>
<TEXT>


DIŞ HABERLER SERVİSİ 


İran Anayasayı Koruyucular Konseyi, gelecek ay yapılacak cumhurbaşkanlığı seçimi için aday kaydı yaptıran reformcuların seçime katılmasını engelledi. Devlet TV'sinin haberine göre, Konsey, kayıt yaptıran 1010 kişiden yalnızca 6'sının adaylığını onayladı. Adaylıkları onaylananların tümünün tutucu kesimin temsilcileri olduğu dikkat çekti. 17 Haziran'da yapılacak seçimde adaylıkları onaylananlar arasında eski Cumhurbaşkanı Haşimi Rafsancani de bulunuyor. Onay alan diğer adaylar ise eski polis şefi Muhammed Bagher Kalibaf, Radyo-TV Kurumu eski Başkanı Ali Laricani, Tehran Belediye Başkanı Mahmud Ahmadinecat, eski Parlamento Başkanı Mehdi Karrobi ve eski Devrim Muhafızları Başkanı Muhsin Rezai. Adaylığı onaylanmayan en güçlü reformcu isim ise eski Kültür Bakanı Mustafa Moin. Moin, reformist kesimin güçlü partisi İslami İran Katılım Cephesi'nin adayı idi. Yarıştan engellenen reformcular, seçimleri boykot etme tehdidinde bulundu. 


</TEXT>
</DOC>
