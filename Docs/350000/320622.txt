<DOC>
<DOCNO> 320622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun04.html </URL>
<DATE> 2005/03/04/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Türkiye, ABD'nin 1 milyar dolarlık yardımını almayacak 
</HEADLINE>
<TEXT>

     ABD Temsilciler Meclisi Tahsisler Komitesi, Beyaz Saray'ın Türkiye için ayırdığı 1 milyar dolarlık yardımın ''yakın gelecekte Türkiye tarafından kullanılması beklenmediğinden'' Irak ve Afganistan'daki harcamalar için ABD Başkanı George W. Bush tarafından hazırlanan yaklaşık 81 milyar dolarlık ek bütçeye devredilmesine karar verdi. 
     Cumhuriyetçi Partili Arizona Milletvekili Jim Kolbe'nin başkanlığındaki komite, Amerikan Dışişleri Bakanlığı bütçesinde, dış yardımlara ayrılan toplam 4 milyar dolarlık bütçeyi yarıya indirdi. Kesilen yardım kalemleri arasında, Türkiye'ye ayrılan 1 milyar dolarlık yardım da yer aldı. 
     ABD Temsilciler Meclisi Tahsisler Komitesi'nde yapılan oturumda, Türkiye'nin kullanımı için ayrılan 1 milyar doların karşılığında, TBMM'den, Irak Savaşı sırasında ülke topraklarından kuzey cephesi açılmasına olumlu oy istendiği ileri sürüldü. Ancak bu para, TBMM'nin 1 Mart oylamasından sonra, savaş sonunda ortaya çıkabilecek olası ekonomik kayıpları karşılamak üzere, ABD yönetimi tarafından Türkiye'ye tahsis edilmişti. 
     Bush'un Türkiye'ye yardım önerisi, ABD kongresinden geçerken, Türkiye'nin Kuzey Irak'a müdahale etmemesi koşuluna bağlanmıştı. Türkiye, ihtiyaç olmadığı gerekçesiyle bu 1 milyar dolarlık desteği şu ana kadar kullanmadı. 
     ABD Temsilciler Meclisi Tahsisler Komitesi, Bush'un ek bütçesini görüşürken, Türkiye'ye ayrılan bu paranın yakın bir gelecekte kullanılmayacağının yaygın bir kanı olduğunu da kaydetti. Komite, bazı dış yardım kalemlerinin ''ya iyi tanımlanmamış veya normal bütçe sürecinde ele alınması gereken kalemler oldukları için'' kesildiğini belirtti. 
     Söz konusu plan çerçevesinde dış yardım için geriye sadece 1.8 milyar dolar kalıyor. Bu para, Irak ve Afganistan'daki Amerikan askerlerine radyo, kamyon ve zırh sağlamak için kullanılırken, Afganistan'ın yeniden imarı, tusunaminin vurduğu ülkelere destek yardımı, uluslararası barış gücü görevleri ve savaş müttefiklerine sağlanan fon desteğinin bir kısmı kesilmiş olacak. Türkiye'nin kullanmadığı 1 milyar doların, Afganistan'da aciliyeti olmayan, güvenlik konuları dışındaki projelerde, Filistin'e yardım ile Pakistan ve Ürdün'e askeri destek için kullanılması öngörülüyor. 

     
</TEXT>
</DOC>
