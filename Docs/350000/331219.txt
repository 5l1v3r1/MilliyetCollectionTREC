<DOC>
<DOCNO> 331219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur22.html </URL>
<DATE> 2005/04/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yeni lokomotifler hizmete giriyor 
</HEADLINE>
<TEXT>

     TÜLOMSAŞ'da üretilen 18 adet ''DE 33000'' tipi lokomotif, yarından itibaren TCDD çekici filosunda hizmet vermeye başlayacak. 
     TCDD Genel Müdürlüğü'nden yapılan yazılı açıklamaya göre, filosunu yenilemek için 1998 yılında ''Dizel Elektrik Anahat Lokomotifi İmal ve Temini Projesi''ne başlayan TÜLOMSAŞ, üretilmesi planlanan 89 lokomotifin 18 tanesini tamamlayarak tecrübe edilmesi için servise verdi. 
     Açıklamada, giderleri öz kaynaklardan karşılanan ve yerli katkı oranının yüzde 20 olduğu bildirilen lokomotiflerin, TCDD'nin dizel lokomotif filosunun en güçlü lokomotifleri olduğu belirtilerek, özellikle yük taşımacılığına uygun olduğu kaydedildi. 
     Yaklaşık 2 milyon 145 bin dolara mal olacak lokomotiflerin 3-4 yıl gibi bir sürede kendini amorti edeceğinin belirtildiği açıklamada, ayrıca geri kalan 71 lokomotifin, yüzde 51 katkı oranı ile dış proje kredili olarak, 24'ü 2005 yılında olmak üzere 2008 yılına kadar üretileceği bildirildi. 
     DE 33000 dizel elektrikli anahat lokomotiflerinin hizmete girmesi dolayısıyla yarın Ankara Garı'nda Ulaştırma Bakanı Binali Yıldırım'ın da katılacağı bir tören düzenleneceği belirtildi. 
     
</TEXT>
</DOC>
