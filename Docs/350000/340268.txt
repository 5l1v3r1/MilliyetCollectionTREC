<DOC>
<DOCNO> 340268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur18.html </URL>
<DATE> 2005/05/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bir çocuğa çarpan üniversiteli kız için 10 yıl hapis istemi... 
</HEADLINE>
<TEXT>

     Sarayburnu’nda aracıyla çarptığı 3 yayadan 7 yaşındaki Salim Arıcı’nın ölümüne neden olduğu öne sürülen Begüm Zeren hakkında, 10 yıla kadar hapis cezası istemiyle dava açıldı. 
     İstanbul Cumhuriyet Başsavcılığı’nca hazırlanan iddianamede, Begüm Zeren’in 2 Mayıs 2005 tarihinde, babasının adına kayıtlı 34 ZA 1280 plakalı otomobille Sahil Kennedy Caddesi üzerinde Sirkeci yönüne gittiği belirtildi. 
     Zeren’in, Gülhane yakınlarına geldiğinde karşıya geçmekte olan Necibe Demircan, Sümeyra Topçu ve 7 yaşındaki Salim Arıcı’ya çarptığı anlatılan iddianamede, Arıcı’nın tedavi gördüğü hastanede öldüğü kaydedildi. 
     İddianamede, Zeren’in, "tedbirsizlik ve dikkatsizlik sonucu ölüme neden olmak" suçundan 4 ile 10 yıl arasında hapis cezasına çarptırılması istendi. 
     Begüm Zeren’in yargılanmasına, önümüzdeki günlerde İstanbul Asliye Ceza Mahkemesi’nde başlanacak. 
     İstanbul Üniversitesi Cerrahpaşa Tıp Fakültesi öğrencisi olan Begüm Zeren, 3 Mayıs 2005 tarihinde İstanbul 1. Sulh Ceza Mahkemesi’nce tutuklanmıştı. 
     
</TEXT>
</DOC>
