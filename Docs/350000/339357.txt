<DOC>
<DOCNO> 339357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonyas14.html </URL>
<DATE> 2005/05/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
'Dünya Kupası'na bilet kazandınız' virüsü .. 
</HEADLINE>
<TEXT>

     "Almanya’da yapılacak olan 2006 Dünya Kupası Finalleri maçına bilet kazandınız" şeklindeki bir elektronik postayla bulaşan "Sober Solucanı"nın hızla yayılması, anti-virüs yazılımcılarını harekete geçirdi. 
     Trend Micro anti-virüs yazılım şirketinin editörü, "kırmızı alarm" statüsüne aldıkları solucanın, Uluslararası Futbol Federasyonu FIFA tarafından gönderildiği kanısı uyandıran bir e-postayla yayıldığını belirtti. 
     McAfee editörü de "orta derecede tehlikeli" olarak niteledikleri virüsün, Almanca yazılan e-posta yoluyla yayıldığını ve daha çok Alman internet kullanıcılarını hedef aldığını ifade etti. 
     Panda Software editörü ise virüslü e-postanın, kendini gönderildiği ülkenin diline çevirebilme kapasitesine sahip olduğunu vurgulayarak, özellikle ABD, Almanya, Avusturya ve İsviçre’deki bilgisayarlara bulaşmış olduğunu söyledi. 

     
</TEXT>
</DOC>
