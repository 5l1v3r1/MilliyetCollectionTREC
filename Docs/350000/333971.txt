<DOC>
<DOCNO> 333971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun30.html </URL>
<DATE> 2005/04/16/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Fransa'nın AB Anayasasına "Hayır" demesi AB'yi endişelendiriyor 
</HEADLINE>
<TEXT>

     Fransız seçmenlerin, AB Anayasası için 29 Mayıs'ta düzenlenecek referandumda ''hayır'' deme ihtimalinin artması, AB ülkelerini endişelendiriyor. 
     AB dışişleri bakanları, Lüksemburg'da bugün yaptıkları gayri resmi toplantıda, konuya ilişkin sıkıntılarını açık biçimde dile getirdiler. 
     AB dönem başkanı Lüksemburg'un Dışişleri Bakanı Jean Asselborn, yaptığı açıklamada, Fransızların AB Anayasası'nı reddetmesi halinde ''Avrupa'nın zor duruma düşeceğini'' söyledi. 
     Fransa Dışişleri Bakanı Michel Barnier de toplantı sonunda yaptığı açıklamada, ''AB Anayasası'nın reddedilmesinin Fransa'yı AB içinde zayıflatacağı'' uyarısında bulundu. 
     Barnier, ''Oylanacak başka bir anayasa yok. Tekrar müzakereler için çok uzun zamanın geçmesi gerekir. Bu zaman süresince mevcut sözleşmelerle AB çalışmak zorunda kalabilir'' dedi. 
     Fransa'daki referanduma ilişkin soruları yanıtlayan Hollanda Dışişleri Bakanı Bernard Bot, Fransa'dan gelen sinyallerin diğer Avrupa ülkelerinde de iyi değerlendirilmesi gerektiğini belirtti ve AB hükümetlerinin anayasanın halklara daha iyi anlatılması gerektiğini söyledi. 
     İspanya Dışişleri Bakanı Miguel Angel Moratinos da Fransa'da ''evet'' oylarının galip gelmesi için herkesin elinden geleni yapması gerektiğini söyledi. 
     Bu arada, Polonya Cumhurbaşkanı Aleksander Kwasniewski, bir radyo kanalına yaptığı açıklamada, Fransa'daki referandumda ''hayır'' çıkmasının ülkesindeki düzenlenecek referandumun da sorgulanmasına yol açacağını savundu. 
     Fransa'da bugün yayınlanan bir kamuoyu araştırması, referandumda ''hayır'' diyeceklerin oranının yüzde 56'ya çıktığını ortaya koydu. 
     Fransız siyasi gözlemciler, Cumhurbaşkanı Jacques Chirac'ın önceki gün televizyonda halka yaptığı çağrının, ''hayır'' diyeceklerin tavrında hiçbir değişikliğe yol açmadığını düşünüyor. 
     
</TEXT>
</DOC>
