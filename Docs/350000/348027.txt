<DOC>
<DOCNO> 348027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/dunya/axdun02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzakerelerin yönü değişecek' 
</HEADLINE>
<TEXT>


DIŞ HABERLER SERVİSİ 


Alman Hıristiyan Sosyal Birlik Partisi CSU Genel Başkanı ve Bavyera Eyalet Başbakanı Edmund Stoiber, sonbahardaki erken genel seçimlerde iktidara geldikleri takdirde Türkiye ile yapılacak AB üyelik müzakerelerini farklı bir hedefe yönelteceklerini söyleyerek, AB'ye tam üyelik yerine "imtiyazlı ortaklık" önerilerini yineledi. 
Stoiber, haftalık Die Zeit gazetesine demecinde, AB Konseyi'nin Türkiye'nin üyelik müzakerelerine başlamasına ilişkin kararına karşı mücadele ettiklerini, ancak şu anda bu kararı tek taraflı olarak geri çekemeyeceklerini belirtti. Stoiber, "Ancak Türkiye ile yapılacak üyelik müzakereleri, bizimle farklı bir hedefe yönelecek. Biz Türkiye ile üyelik değil, 'imtiyazlı ortaklık' istiyoruz" dedi. CSU lideri, Türkiye'ye Avrupa perspektifi verilmesini desteklediklerini, ancak bunun tam üyelik şeklinde olmaması gerektiğini kaydetti. 


</TEXT>
</DOC>
