<DOC>
<DOCNO> 349341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko18.html </URL>
<DATE> 2005/06/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yürütme durduruldu, internetten sigara ve içki satışı başladı... 
</HEADLINE>
<TEXT>

     Hüseyin Tunçay AA 

Danıştay'ın, Tütün, Tütün Mamulleri ve Alkollü İçkiler Piyasası Düzenleme Kurumu'nun internetten satışları yasaklayan yönetmeliğine ilişkin yürütmeyi durdurma kararının ardından firmalar, internet ortamında sigara ve içki satışına yeniden başladı. 
     Edinilen bilgiye göre, Danıştay 13. Daire, böyle bir düzenlemenin yönetmelikle yapılmaması gerektiği görüşü ile yürütmeyi durdurma kararı verirken, bunun bir tebliğ değişikliği ile yapılabileceğini belirtti. 
     Bu ortamda verilen yürütmeyi durdurma kararının ardından, büyük marketler de internet ortamında yeniden içki ve sigara satışına başladı. İnternetten satış yapan Gima ve Migros, müşterilerinin sigara ve içki siparişlerini kabul etmeye başladı. 
     
     ''MUTLAKA YENİDEN DÜZENLEME OLACAK'' 
     Buna karşılık, Tütün, Tütün Mamulleri ve Alkollü İçkiler Piyasası Düzenleme Kurumu Başkanı Niyazi Adalı, yeni bir tebliğ hazırlığında olduklarını belirterek, ''Mutlaka yeniden düzenleme yapacağız'' dedi. 
     İnternetten yapılan satışların kapıda teslim edildiğini ve bunun 18 yaş altı kişilere de satış riskini doğurduğunu söyleyen Adalı, ''İnternet ortamında satışı yasaklamakta kararlıyız'' diye konuştu. 
     Geçen yılın Ekim ayında çıkan Tütün Kurumu Tebliği ile internet, televizyon, faks ve telefon gibi elektronik ticaret vasıtasıyla tütün mamulü ve alkollü içki satışına 30 gün içinde son verilmesi kararına varılmıştı. 
     
</TEXT>
</DOC>
