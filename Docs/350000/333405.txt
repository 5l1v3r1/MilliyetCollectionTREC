<DOC>
<DOCNO> 333405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo29.html </URL>
<DATE> 2005/04/14/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Efes'ten buraya kadar... Panathianikos 84 - Efes Pilsen 76 
</HEADLINE>
<TEXT>

     Basketbol ULEB Erkekler Avrupa Ligi çeyrek final serisi 3. maçında deplasmanda Yunanistan'ın Panathinaikos ekibine 84-76 yenilen Efes Pilsen, ''Dörtlü Final''in son adımında elenmekten kurtulamadı. 
     Karşılaşmaya iyi başlayan Efes Pilsen pota altını Ermal ve Nikoliç ile etkili kullanırken, Domercant'ın 3 sayılık basketiyle de 4. dakikayı 9-1 önde geçti. Daha sonra Efes Pilsen'in üst üste top kayıplarını Lakoviç ve Batiste'yle sayıya çevirerek 9-0'lık seri yakalayan Panathinaikos, 7. dakikada 10-9 öne geçmeyi başardı ve ilk çeyreği de 22-17 üstün tamamladı. 
     İkinci çeyrekte rakibi karşısında hiçbir varlık gösteremeyen Efes Pilsen, oldukça kötü bir şut yüzdesiyle oynarken, pota altında Batiste, dış atışlarda ise Alvertis ile sayılar bulan Yunan ekibi 16. dakikada 15 sayılık farka 38-23 ulaştı. Lacivert-beyazlılarda Ender, Kecman ve Mustafa'nın çabalarına karşın ilk yarıyı da 48-39 Panathinakos önde kapadı. 
     İkinci yarıda da istediği gibi bir oyun sahaya yansıtamayan Efes Pilsen, İbrahim ile Tsartsaris'i de durdurmakta başarılı olamayınca Panathinaikos ekibi farkı giderek açarak son periyoda 20 sayılık farkla 72-52 önde girdi. 
     Büyük mücadeleye sahne olan son çeyrekte Prkaçin, Solomon ve Kecman ile bulduğu basketlerle üstünlüğü ele geçiren Efes pilsen 37. dakikada farkı 5 sayıya 74-69 kadar indirdi. Ancak bu dakikadan sonra eline geçen hücum fırsatlarını olumlu kullanamayan lacivert-beyazlılar, 84-76 yenilmekten kurtulamadı. 
     
     
     NOTLAR 

     Karşılaşma esnasında Mustafa Kemal Atatürk'e ve Türklere yönelik hakaret dolu Türkçe iki pankart açılırken, Panathinaikos Kulübü Başkanı Pavlos Yannakopulos müdahale ederek pankartı indirtti. 
     Maçın hemen başında kadroların okunması esnasında Efes Pilsenli oyuncuların üzerine önce patlayıcı madde, ardından ise su şişesi atıldı. 
     Efes Pilsenli oyuncular ısınmalarını yaptığı sırada elinde Yunanistan bayrağı ile tribünlerden inen bir taraftar sporculara sözlü tacizde bulundu. Saha kenarına kadar gelen kişiyi güvenlik güçleri uzaklaştırırken, iki polis tarafından bu taraftar saha dışına çıkarıldı. 
     Mücadelenin bitiminde soyunma odasına giden Efes Pilsenlilere sahaya giren Panathinaikos taraftarlarının yumruk atmasıyla kısa süreli bir arbede yaşandı. 

     
</TEXT>
</DOC>
