<DOC>
<DOCNO> 343923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yazar/sazak.html </URL>
<DATE> 2005/05/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avrupa sosyal modeli 
</HEADLINE>
<TEXT>


Türkiye, 2007 genel seçimlerine IMF ile yapılan 3 yıllık 'stand-by' anlaşmasının yükümlülükleri altında girecek. Ağır dış ve iç borç yükünü çevirmeye odaklı 'sıkı düzen'in kamu yatırımlarını biraz daha kısma, işsizliği daha da artırma anlamına geldiği biliniyor. Seçime doğru gelir dağılımındaki çarpıklık ve yoksulluk AKP'nin en büyük handikapı olacak. Enflasyondaki düşüş, geniş kitlelerin günlük yaşamlarında bir rahatlama sağlamadı. Büyüme ise istihdam yaratmıyor. 2002 seçimlerinde Erdoğan'ı iktidara getiren 'orta, alt sınıfların' şimdiden bunaldıkları gözleniyor. 'Mutsuz çoğunluk' seçenek arıyor. Ancak böyle bir iklim, dünyanın pek çok ülkesinde, Batı Avrupa'dan Brezilya'ya 'sol' partileri iktidara taşırken, Türkiye'de CHP başta, sol partiler niye güçlenemiyor Sosyal demokratlar, bir süredir çeşitli platformlarda bunun yanıtını arıyorlar. TÜSES, SODEV, DİSK bu arayışa katkıda bulunmaya çalışıyorlar. Sosyal Demokrasi Derneği'nin SDD Ankara'da yaptığı toplantılar Erol Tuncer tarafından kitap haline getirilmiş. 
Eski DPT Müsteşarı Prof. Bilsay Kuruç'un, 'Avrupa sosyal modeli'nden çıkarak, 'Refah Devletinin Bugünkü Sorunları ve Türkiye Deneyimi' adlı sunuşu da kitapta yer almış. Avrupa solu, İkinci Dünya Savaşı'nın yaralarını sarıp refah devletlerinin yolunu açarken, sanayiyi canlandırıyor ve işçi sınıfı ağırlıklı geniş bir orta sınıf yaratıyor. Refah arttıkça yaşam düzeyi artan bu sınıflar 'solu' iktidara taşıyor. Prof. Kuruç'un anlatımıyla bu kalkınma döneminde, sermaye ve işçi sınıfı arasında 'modus vivendi' diye bilinen Çatışma halinde olan ve kesin bir anlaşma yapılıncaya kadar mevcut duruma katlanmayı kabul eden tarafların aralarında kararlaştırdıkları geçici anlaşma uzlaşmanın önemi büyük. 1980 askeri rejimi öncesinde CHP, Ecevit iktidarında bunu denemeye çalışmış ancak başaramamıştı. 
1980'lerde Avrupa solunun yaşadığı 'kriz'den çıkışta, İngiltere İşçi Partisi'nin Blair'le denediği 'Yeni sol-Üçüncü Yol' programı da bu anlamda bir 'modus vivendi' sayılabilir. İngiliz solu, programını esneterek, üç dönemdir 'merkez'e yerleşmiş durumda sağdan da oy alabilmektedir. AKP ise 2002 seçimlerinde Refah tabanının geleneksel oyları ve 'inançlı seçmen' kitlesi dışında solun siyaset alanı, kent varoşları ve 'orta sınıf' oyları da toplayabilmiştir. 
IMF ile 3 yıllık 'stand-by' anlaşması çerçevesinde ve AB sürecinde, 2007 seçimlerinde seçmen hangi tercihlerin etkisiyle oy kullanacak. AKP'ye bir dönem daha şans tanıyacak mı Yoksa, Türkiye solu işsizlik, gelir adaletsizliği ve yoksulluğun bu denli derinleştiği ortamda bir 'iktidar seçeneği' oluşturabilecek mi 
Prof. Bilsay Kuruç, Avrupa'da solu iktidara getiren koşullarla Türkiye deneyimini tartışıyor. 
Sol geleceğini arıyor. 



</TEXT>
</DOC>
