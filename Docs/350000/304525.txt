<DOC>
<DOCNO> 304525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/ekonomi/eko02.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çörtük'ün borcunu devlet ödeyecek 
</HEADLINE>
<TEXT>


Bayındır Holding'in Pakistan'da daha önce aldığı ve mahkemelik olduğu 100 milyon dolarlık otoyol ihalesi borcunu, Hazine garantisi altında olduğu için Hükümet ödeyecek 

ÖNDER YILMAZ Ankara 

Hükümet, Bayındır Holding'in otoyol ihalesinden kaynaklanan borcu nedeniyle Türkiye'de dava açmak isteyen Pakistan'ın, yüzde 25 teminat yatırma zorunluluğunu kaldırdı. Böylece Pakistan, Bayındır Holding'ten alacakları için Türkiye'de açacağı 100 milyon dolarlık davada 25 milyon dolar teminatı ödemekten kurtuldu. Bayındır Holding'in ödeme yeteneği olmaması ve teminatın Hazine garantili olması nedeniyle 100 milyonluk alacağı devlet kendi kesesinden ödemek zorunda kalacak. 
TBMM Genel Kurulu'nda, Türkiye ile Pakistan Arasında Hukuki ve Ticari Konularda Adli Yardımlaşma Anlaşması'nın 9. Maddesi'ni değiştiren ek protokolün uygun bulunduğuna dair yasa tasarısı önceki gece kabul edildi. 
Tasarı, Pakistan tabiiyetindeki gerçek ve tüzel kişilerin Türkiye'de ikamet etmedikleri takdirde teminat yatırma yükümlülüğünden muaf tutulmalarını içeriyor. 

Pakistan'a kolaylık 
Pakistan Hükümeti'nin, İslamabad - Peşaver otoyolu yapımı ihalesini, Bayındır Holding'in şartları yerine getirmediği gerekçesiyle iptal etmesi, Türkiye'yi zora soktu. 
Pakistan Yönetimi Bayındır Holding'in taahütlerini yerine getirmediğini savunurken, şirket yönetimi, Pakistan hükümetinin para ödememek için yolunda giden ihaleyi fesettiğini öne sürdü. Uluslararası tahkime kadar giden ve 17 dava sözkonusu olan ihale için Türkiye'de de dava açmak isteyen Pakistan Hükümeti, mahkemenin dava açılması için istediği yüzde 25'lik teminatı ödemek istemedi. Hükümetle görüşen Pakistan yönetimi, iki ülke arasındaki Adli anlaşmanın 9. maddesinin değiştirilmesi ve yüzde 25'lik teminat şartının kaldırılmasını istedi. Pakistan'la dış ticaretini büyütmeyi hedefleyen, uluslararası prestijini de düşünen Türkiye, dün bu yöndeki talebi TBMM'de yasalaştırdı. Böylece Pakistan, Bayındır Holding'in borcu nedeniyle Türkiye'de açacağı 100 milyon dolarlık teminatın nakde çevrilmesine ilişkin davada ödemek zorunda olduğu 25 milyon doları vermekten kurtuldu. 

Devlet ödeyecek 
Bayındır Holding'in ödeme gücü bulunmaması ve ihale yapılırken, Türkiye'nin de 100 milyon dolarlık Hazine garantisi vermesi, sözkonusu paranın devletin kesesinden çıkmasına neden olacak. CHP Mersin Milletvekili Mustafa Özyürek, Pakistan Karayolları'nın, İş Bankası, Vakıflar Bankası, Halk Bankası, Denizbank ve Bayındırbank tarafından verilen 100 milyon dolarlık teminatı nakde çevirmeye çalıştığını belirtti. 

Geri alamayız 
Özyürek, sözkonusu tasarının yasalaşmasıyla, uluslararası davaların sonuçlanmasını beklenmeden Türk bankalarının Pakistan Karayolları'na, faizi ile birlikte 160 milyon dolar ödemek zorunda kalacağını savundu. Özyürek, "Tasarıyla devletin dava sonunda vermek zorunda kalacağı bu parayı geri alamayız. Bayındır Holding'in tek kuruş borç ödeme gücü bulunmuyor. Devlet, ulusal bankalar ödemek zorunda kalacak, yazık olur" dedi. Özyürek, tasarının gelecek haftaya bırakılması için AKP ile anlaştıklarını ancak, AKP'nin buna uymadığını söyleyerek, "Size yakışmıyor, şık olmadı, toplantıyı terkediyoruz" dedi. 


</TEXT>
</DOC>
