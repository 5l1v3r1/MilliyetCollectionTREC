<DOC>
<DOCNO> 318063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/ekonomi/eko01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka'nın üretim kapasitesi 4.5 kat arttı 
</HEADLINE>
<TEXT>


Interli Emre Belözoğlu'nun yer aldığı reklam filmi ile yeni bir kampanya başlatan Cola Turka'nın üretim kapasitesi saatte 45 bin litreden 190 bin litreye çıktı 

MURAT ÖĞÜTÇEN Sakarya 

Ülker Gıda Grubu Başkanı Metin Yurdagül, Cola Turka'nın pazara girdiği günden bu yana satış grafiğinde artış olduğunu ve pazar payını yüzde 20'ye çıkardığını söyledi. Yeni marka konumlandırmasına giden Cola Turka'nın, tüm üretim faaliyetlerini yürüttüğü Della Gıda fabrikasında bir basın toplantısı düzenleyen Yurdagül, 18 aydan beri faaliyet gösteren Cola Turka'nın Türkiye'deki her 100 evden 63'üne girdiğini ve durağan gazlı içecek pazarını büyüttüğünü söyledi. Cola Turka'nın yıllık cirosu 200 milyon doları buluyor. 

Pazar yüzde 27 büyüdü 
Kola pazarının 2003 yılında yüzde 13, 2004'te ise yüzde 27 büyüdüğünü ifade eden Yurdagül, Cola Turka'nın fabrikasının bulunduğu Sakarya - Akyazı'da istihdamı artırdığını söyledi. 
Cola Turka fabrikasında üretim kapasitesinin saatte 45 bin litreden, 190 bin litreye çıktığını anlatan Yurdagül, fabrikanın Türkiye ve komşu coğrafyanın en büyük gazlı içecek tesisi olduğunu söyledi. Cola Turka'nın yeni reklam kampanyasını da tanıtan Yurdagül, sloganı 'İçindeki Turka, çıksın ortaya' olan kampanya ile ilgili olarak şöyle konuştu 
"Yeni reklam filmiyle yeni konumlandırmamız sınırları zorlamak, başarmak ve kendini aşmak üzerine kurulu. Reklamda yer alan Interli Emre Belözoğlu da 20 yaşındayken dünyanın en büyük 100 futbolcusu arasına girmiş bir isim. Cola Turka gibi kendine inanan ve sınırlarını aşmış bir ismi tercih ettik." 




</TEXT>
</DOC>
