<DOC>
<DOCNO> 344301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy25.html </URL>
<DATE> 2005/05/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
"Trafikte imtiyazlı liste"... Koca "Genelgede milletvekilleri yok" 
</HEADLINE>
<TEXT>

     TBMM Genel Sekreter Vekili Ali Osman Koca, milletvekillerinin İçişleri Bakanlığı’ndan hiçbir imtiyazlı uygulama talebinde bulunmadıklarını bildirdi. Koca, Bakanlığın, trafikte ceza tutanağı düzenlenmeyecek kişilerle ilgili genelgesinde milletvekilleriyle ilgili bir ibare bulunmadığını ifade etti. 
     Konuyla ilgili yazılı açıklama yapan Koca, "Son günlerde ulusal düzeyde yayın yapan günlük gazetelerin büyük bir kısmında hakim ve savcılara trafik cezası yazılamayacağına dair İçişleri Bakanlığı genelgesinin olduğu ve böylece Türkiye’de imtiyazlı bir sınıf oluşturulduğu, eşitlik ilkesinin ihlal edildiği konusunda sürekli yayınlar yapıldığının müşahede edildiğini" belirtti. 
     Koca, açıklamasında şunları kaydetti 
     "Ancak, yayınlarda hakim ve savcı sınıfı için yapılan bu imtiyazlı uygulamanın Türkiye Büyük Millet Meclisi mensubu milletvekillerine de uygulanması konusunda İçişleri Bakanlığı’nca genelge yayınlandığı, kısaca milletvekillerinin de bu imtiyazlı sınıfa dahil edildikleri yazılmaktadır. Bu konuyla ilgili TBMM’nin hiçbir üyesi tarafından böyle bir taleple bulunulmamıştır. 
     Konuyla ilgili İçişleri Bakanlığı’nca yayınlanan 25.02.2005 ve 25.04.2005 tarihli genelgelerin incelenmesinden de bu ayrıcalığın 
     sadece hakim ve savcılara, Anayasa Mahkemesi raportörlerine, Yargıtay ve Danıştay Cumhuriyet savcıları ve tetkik hakimlerine, Yargıtay, Anayasa Mahkemesi, Danıştay ve Sayıştay üyelerine, daire başkanlarına tanındığı, bu kişiler hakkında ceza tutanağı düzenlenemeyeceği, sadece kimlik bilgilerini içeren bir tespit tutanağı düzenlenebileceği belirtilmektedir. 25.02.2005 günlü genelgede, TBMM Üyeleri hakkında trafik ceza tutanaklarının TBMM Başkanlığı’na gönderilmesinin istendiği ve milletvekilleri hakkında Karayolları Trafik Kanunu gereği kural ihlali durumunda, trafik ceza tutanağı düzenlenebileceği açıkça belirtilmekte ve milletvekillerine herhangi bir ayrıcalık veya imtiyaz tanınmamaktadır. Ancak, genelgenin çok açık bir dille yazılmasına rağmen kasıtlı veya kasıtsız olarak bu konu gerekçe gösterilerek milletvekillerine bir ayrıcalık sağlanmış gibi yanlış bilgilerle kamuoyu yanıltılmaktadır. İçişleri Bakanlığı’nca yayınlanan konuyla ilgili 25.04.2005 İkinci genelgede ise TBMM üyesi milletvekilleri ile ilgili herhangi bir ibare bulunmamaktadır." TBMM üyelerinin İçişleri Bakanlığı’ndan hiçbir imtiyazlı uygulama talebinde bulunmadığını, genelgeden de anlaşılacağı gibi şu anda milletvekillerine ceza tutanağı düzenlenebildiğini belirten Koca, "Milletvekillerimizi imtiyazlı bir uygulamanın içinde gösteren, toplumdan ayıran ve ayrıcalıklı sınıfmış gibi ima eden haber ve bilgilerin düzeltilmesini beklediklerini dile getirdi. 
     
</TEXT>
</DOC>
