<DOC>
<DOCNO> 329516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/gun03.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş çocuklarına ağıt 
</HEADLINE>
<TEXT>


Festivalin ilk gününde birbirinden iyi filmler var, ama Rus - Çeçen savaşına çocukların açısından yaklaşan 'Melankolinin Üç Odası' gerçek bir başyapıt 


Pirjo Honkasalo adını sıkça duyduğumuz bir yönetmen değil. Oysa geçmişteki başarıları bir yana, "Melankolinin Üç Odası" adlı benzersiz belgeseliyle herkesin onu tanıması gerek. Kadın ve anne olarak savaşa en yüksek ahlak merceğinden bakmayı, usta sinemacılığıyla da bu bakışı sanatsal mükemmeliyetle sunmayı biliyor. 
Deneyimli sinemacı Honkasalo "Melankolinin Üç Odası"nda Rus - Çeçen savaşına çocuklar açısından bakıyor. İlk odada, Rus ordusuna alınan çocuklar var. Askeri okuldaki gündelik yaşamlarına tanık olduğumuz çocukların hemen hepsinin, alkolik ya da uyuşturucu müptelası ebeveynlerinden kurtarıldığını öğreniyoruz. 
İkinci odada, bomba ve kurşunlarla delik deşik olmuş, hayalet kente dönmüş Çeçen başkenti Grozni'de kimsesiz ya da bakımsız kalan çocukların sefaletini görüyoruz. İyiliksever bir kadın onları topluyor. Üçüncü odada ise Çeçen - İnguş bölgesinde bir çiftlikte koruma altına alınan Çeçen çocukları izliyoruz. 
Honkasalo'nun dini törenleri de işin içine katarak yarattığı mistik ve şiirsel dünyanın içinde savaşı, yıkımı ve şiddeti hiç görmüyor ama etkilerini tenimizde hissediyoruz. Kulaklarında annelerinin sesi çınlayan çocuklar misali "Melankolinin Üç Odası"nın görüntüleri de bizi yıllarca terk etmeyecek güçte. 


</TEXT>
</DOC>
