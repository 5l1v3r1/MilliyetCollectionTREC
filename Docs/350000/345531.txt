<DOC>
<DOCNO> 345531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/siy00.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu milleti arkadan hançerliyorlar' 
</HEADLINE>
<TEXT>


Çiçek, Boğaziçi Üniversitesi'nin erteleme kararı aldığı konferansa çok sert tepki göstermişti Millete küfür ve ihanet etme dönemini kapatmak lazım 

ANKARA Milliyet 


TBMM Genel Kurulu'nun dünkü oturumuna, Boğaziçi Üniversitesi'nde BÜ düzenlenmesi planlanan, ancak ertelenen "Osmanlı Ermenileri" konulu konferansa gösterilen sert tepkiler damga vurdu. Adalet Bakanı Cemil Çiçek, gün içinde yaptığı açıklamada, bu konferansla milletin arkadan hançerlendiğini söyledi. 
Gündem dışı söz alan CHP'li Şükrü Elekdağ, Ermeni soykırımının varlığını iddia eden veya resmi tezleri sorgulayan isimlerin davet edildiği konferansta "soykırım olmadı" tezini savunacak isimlerin davet edilmediğini belirtti. Elekdağ, "Hazin olan, projeye BÜ'nün alet edilmesidir. Rektör telefona çıkmıyor. BÜ'nün, Türkiye'yi suçlayan birkaç kişinin maşası haline getirilmesini kınıyorum." 
Milliyet'in konferansa ilişkin haberini kürsüden anlatan AKP Aksaray Milletvekili Ramazan Toprak da konferansla ilgili soruşturma açılmamasına tepki gösterdi. Konuşmalar üzerine söz alan Çiçek de şunları söyledi 

'Boğaz'a bakarak' 
"Filanca ülkelerin parlamenterlerini nasıl ikna edeceksiniz Onlar, 'Siz bizi ikna etmeyin, gidin BÜ'de Boğaz'a bakarak bu yalanları söyleyenleri ikna edin' diyecek. Birçok derneklerimiz 'özgürlük yok' diyorlar ya... Milleti arkadan hançerleme, iftira etme özgürlüğü var. Özerk kuruluşları da göreve davet ediyoruz. Hükümet olarak yetkimiz olsaydı gereğini yapardık. Keşke Adalet Bakanı olarak dava açma yetkimi devretmeseydim. Bu millete küfretme, bu milletin nüfus cüzdanını taşıyanların aleyhte propaganda yapma, ihanet etme dönemini artık kapatmak lazım." 

'Sözün tamamı deliye söylenir' 

Çiçek, yeni TCK'daki "din hizmetlerini kötüye kullanma", "dini nik h", "kanuna aykırı eğitim kurumu açma" gibi maddeler değiştirilmediği gerekçesiyle kendisini eleştiren İslamcı basına, "Parti sorumluluğunu bilirim" yanıtını verdi. Bugüne kadar Bakanlar Kurulu'na rağmen hiç düzenleme yapmadığını belirten Çiçek, "Sözün tamamı deliye söylenir. Bunları dile getiren hangi milletvekillerimiz onu bilmiyorum ama arzu edenler varsa partiyle konuşur" dedi. Çiçek'in hedef alındığını belirten AKP Genel Başkan Yardımcısı Akif Gülle, yeni TCK'daki değişikliklerin, kişilerin değil, hükümetin ortak kanaatini içerdiğini bildirdi. 


</TEXT>
</DOC>
