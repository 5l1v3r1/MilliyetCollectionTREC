<DOC>
<DOCNO> 307198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy11.html </URL>
<DATE> 2005/01/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
CHP'de İzmir'in 7 ilçesinin başkanları, Baykal'a destek kararı aldı 
</HEADLINE>
<TEXT>

     İzmir'in 7 metropol ilçesinin başkanları, 29 Ocak'ta yapılacak CHP Olağanüstü Kurultayı öncesinde Genel Başkan Deniz Baykal'ı destekleyeceklerini açıkladı. 
     Balçova Ata Tepe Tesisleri'nde düzenlenen toplantıya, Konak, Karşıyaka, Bornova, Çiğli, Balçova, Gaziemir ve Narlıdere CHP ilçe başkanları katıldı. 
     Başkanlar adına açıklama yapan CHP Karşıyaka İlçe Başkanı Ertam Özen, CHP'nin ''zor dönemlerin partisi'' olduğunu söyledi. 
     Partide Olağanüstü Kurultay kararının alınmasının ardından ilçe başkanlarıyla durum değerlendirmesi yaptıklarını belirten Özen, ''Genel Başkan Deniz Baykal'ı destekleme'' kararı aldıklarını açıkladı. 
     CHP'ye yöneltilen eleştirilerin hepsinin haksız olmadığını kaydeden Ertam Özen, kurultayda bu eleştirilerin gözden geçirileceğini anlattı. 
     CHP'nin Türkiye'nin hiçbir şaibeye bulaşmamış çok az sayıdaki kurumlarından biri olduğunu iddia eden Özen, şöyle konuştu 
     ''Kurultay'ın Sayın Baykal'ın kadrolarını yenileme ve geliştirmesi için bir fırsat olarak değerlendireceğine inanmaktayız. 7 metropol ilçe başkanı olarak genel başkanımız Deniz Baykal'ı destekliyoruz'' dedi. 
     Bir gazetecinin ''CHP İzmir İl Başkanı Alaattin Yüksel'in adaylardan Zülfü Livaneli'yi desteklediği'' şeklindeki sorusu üzerine Özen, ''Sayın Yüksel nasıl özgürce görüşünü açıklıyorsa, bizler de o kadar serbestçe açıklıyoruz. Parti içinde birlik ve bütünlük içindeyiz. Bazı konularda görüş ayrılığının olması gayet doğaldır'' yanıtını verdi. 
     Konak İlçe Başkanı Sıtkı Kürüm, ''Delegelerin Baykal'dan yana tavır koyacağı kanaatindeyim'' dedi. 
     Çiğli İlçe Başkanı Rıza Koçer ise ''Delegelerin, almış oldukları kararı dikkate alacaklarına inandıklarını'' söyledi. 
     
</TEXT>
</DOC>
