<DOC>
<DOCNO> 310472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/cemal.html </URL>
<DATE> 2005/01/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Davos'ta bir ilk... 
</HEADLINE>
<TEXT>

DAVOS, İsviçre 

İlk kez oluyor, evet öyle. Bunca yıldır Davos'u, Dünya Ekonomik Forumu'nu izliyorum, ama buna ilk defa tanık oluyorum. 
Neye mi 
Karşılarında buldukları Türkiye Cumhuriyeti Başbakanı'na yabancı gazeteciler, Davos'taki medya eliti, Türk iç politikasını ilgilendiren tek bir soru bile sormuyorlar. 
Ne insan hakları... 
Ne demokratikleşme... 
Ne Kürt sorunu... 
Ne ekonomide reform... 
Ne siyasal istikrar... 
Ne askerle ilişkiler... 
Ne basın özgürlüğü... 
Başbakan Erdoğan'a Davos'taki ilk gününde yöneltilen soruların hiçbiri bu konularla ilgili değildi. 
Ne mi demek istiyorum 
Herhalde yukarıda sıralamış olduğum konularda artık Türkiye'nin herhangi bir sorunu olmadığını söylemek istemiyorum. Daha alınacak, alınması gereken çok mesafe var bütün bu alanlarda. 
Eksiğimiz gediğimiz mevcut. 
Ama önemli olan, Türkiye'yle ilgili olarak yabancı medyanın gündeminde bu konuların bugün için alt sıralara inmiş olmasıdır. Oysa, yıllar yılı Davos'a ya da Batı dünyasında buna benzer platformlara gelen Türk başbakanlarına önce bu sorular, yani Türk iç politikası sorulur, didiklenirdi. 
Çünkü evin içi darmadağınıktı 
Siyasal ve ekonomik istikrarsızlık her şeye damgasını vuruyordu. Sistemimiz tıkanmıştı. Sorun çözmüyor, biriktiriyordu. Sorun çözmüyor, yaratıyordu. 
Zayıf koalisyon hükümetleri kendi içlerinde kavga etmeyi marifet bellemişti. Yıllar kayıkçı kavgası ile geçti. Biz de bu geyiği siyaset sandık. 
Siyasetin esas olarak halkın dertlerine çözüm bulmak için yapılması gerektiğini unuttuk. 
Bu yüzden, Davos dahil Batı platformlarında bizim başbakanları yakalayan yabancı gazeteciler yıllar yılı hep aynı yılan hik yesine dönmüş sorunlarla ilgilendiler. 
Ekonomide yapısal değişimi sordular. Demokratik reformları sordular. Kürt sorununu sordular. Kürtçeyi, Kürtçe radyo televizyonu sordular. Hapisteki gazetecileri, 'fikir suçluları'nı sordular. Asker-demokrasi ilişkilerini sordular. 
Ve Kıbrıs'ı sordular. 
Geçen yılki Davos da öyleydi. 
Ama bu defa böyle değil. 
İlk kez makas değişikliği var. Davos'taki yabancı medya eliti, önceki gün genellikle kamp kurduğu Rinaldi Oteli'nde Başbakan Erdoğan'a Türkiye iç politikasıyla, evimizin içiyle ilgili sorular yöneltmedi. 
Bunun yerine Irak ve seçimleri sordu Türk Başbakanı'na. Irak ve terörü sordu. İran'ı sordu. Ortadoğu'da barış süreciyle İsrail-Filistin'i sordu. 
Tabii Avrupa Birliği'ni ve bu çerçevede Türkiye'nin 'Arap lemi'ne sırtını dönüp dönmeyeceğini sordu. Hatta AB çerçevesinde Ukrayna'nın Türkiye'ye rakip olup olmayacağını sordu. Amerika'yla ilişkileri sordu. 
Kıbrıs'ı da sordu kısaca. 
Geçen yılı anımsadım. 
Davos bir yıl önce bu zamanlar Türkiye açısından Kıbrıs'la ve AB'ye uyumun gerektirdiği belirsizliklerle doluydu. Kıbrıs, Türkiye'nin Avrupa yolunda kilit niteliği kazanmıştı. Bu kilit açılmadan Türkiye'nin AB'den yıl sonunda müzakere tarihi alabilmesi söz konusu değildi. 
Anahtar, Erdoğan'ın elindeydi. 
Davos'ta bir yıl önce bu zamanlar BM Genel Sekreteri Annan'la buluştu. Annan'ın hakemliğini kapalı kapılar arkasında kabul etti. Çok önemli bir adım attı. Kuzey Kıbrıs'ta 'yüzde 65 evet'e giden kilit böylece açıldı. 
Gemiler böyle yakıldı 
Geçen bir yıldaysa evimizin içi derlendi toplandı. Bazı bakımlardan bir sessiz devrim gerçekleşti. 
Enflasyon yenildi. Faizler düştü. Liradan altı sıfır atıldı. Ekonomik istikrar yolu açıldı. IMF ile üç yıllık bir anlaşma imzalandı. AB'ye uyumun gerektirdiği reformcu adımlar atıldı. AB'den müzakere tarihi alındı. 
Siyasal istikrar bugün çok daha iyi bir durumda. Ayrıca, Deutsche Bank'ın Davos'ta dağıtılan Türkiye raporu, doğrudan yabancı sermaye yatırımları açısından, yani aş ve iş alanında ülkemizi daha iyi günlerin beklediğini gösteriyor. 
Evet, yapılacak çok iş var. 
Ama bardağın dolu tarafına bakmaya çalışın. Gidiş genel olarak iyi. Evimizin içi derlenip toparlanıyor. 
İnşallah bir terslik olmaz. 
Örneğin Irak'ta, Kerkük'te Türkiye'yi güç durumda bırakacak gelişmelerle karşı karşıya kalmayız. 
Başbakan Erdoğan dün öğle yemeğinde Kuzey Irak'la ilgili bir soruya, "Türkiye kendisine saldırı olmadığı sürece her zaman barıştan yanadır" diye yanıtlarken, maceracı çizgilere kapalı olduğunun işaretini veriyordu. 



</TEXT>
</DOC>
