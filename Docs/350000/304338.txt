<DOC>
<DOCNO> 304338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko22.html </URL>
<DATE> 2005/01/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Akaryakıttaki indirim neden tüketiciye yansımıyor 
</HEADLINE>
<TEXT>

     Rafineri çıkış fiyatındaki artış ya da azalış, vatandaşa aynı oranda yansıyacak anlamına gelmiyor. 
     Edinilen bilgiye göre, rafineri çıkış fiyatının üzerine ÖTV, EPDK gelir payı, ve KDV ilave edilerek ''vergili'' fiyat oluşuyor. 
     Dağıtım şirketleri, ''vergili'' bu fiyat üzerinden malı teslim alıyor. Buna nakliye giderleri ile bayi ve ana dağıtım şirketinin payı eklenerek fiyat oluşuyor. 
     Nitekim benzin çeşitleri ile 6 numaralı fueloilin rafineri çıkış fiyatında 6 Ocak'ta yapılan yüzde 4.6-9 oranındaki indirim, dağıtım şirketlerine yüzde 1- 4.6 olarak yansıdı. 
     Ürünler bazında değerlendirildiğinde, toptan rafineri çıkış fiyatındaki indirim, vergisiz süper benzinde yüzde 4.6 olarak açıklanırken, bunun 'vergili' dağıtım şirketine yansıması yüzde 1.01, aynı şekilde 95 oktan kurşunsuz benzinde indirim rafineri çıkışında yüzde 4.7 açıklanırken, vergili yansıması yüzde 1.04 oldu. 
     98 oktan kurşunsuz benzinde de rafineri çıkış fiyatındaki indirim yüzde 4.6'yı bulurken, bunun 'vergili' satışta indirim etkisi yüzde 1. Altı numaralı fuel oilde ise yüzde 9'luk rafineri çıkışındaki indirimin, vergili satışta yansıması ise yüzde 4.58. 
     
     RAKAMLARLA DURUM 

     Olaya rakamlarla bakıldığında ise söz gelimi, kurşunsuz benzinde Tüpraş'ın indirim sonrası rafineri çıkışında metreküpte 375.75 YTL olarak belirlediği fiyatın üzerine, 1,362.50 YTL'lik özel tüketim vergisi ile Enerji Piyasası Düzenleme Kurumu'nun EPDK 1.50 YTL'lik payı eklenerek 1, 739.75 YTL'lik KDV'siz fiyatı bulunuyor. 
     KDV'siz fiyatın üzerine 313.56 YTL KDV eklenerek, kurşunsuz benzinin ana dağıtım şirketlerine maliyetini oluşturan ''vergili'' 2,052.91 YTL'lik fiyata ulaşılıyor. 
     Sonuçta rafineri dağıtım şirketlerine, ''vergili'' bu şekilde mal veriyor. 

     
</TEXT>
</DOC>
