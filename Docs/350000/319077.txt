<DOC>
<DOCNO> 319077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sontur01.html </URL>
<DATE> 2005/02/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
20 yaşında katil olan Emir, mafya dizilerinin müptelasıymış 
</HEADLINE>
<TEXT>

     Adana'da, boğularak öldürülen 13 yaşındaki kolej öğrencisi Mehmet Kasım Yıldırım'ın 13 , katil zanlısı olarak tutuklanan kapıcı çocuğu Emir Yiğit'in 20 , mafya dizilerinin müptelası olduğu belirtildi. 
     Adana'da, Reşatbey Mahallesi 12 Sokak'taki Dilek Apartmanı'nın çatı katındaki merdivenlerde 23 Şubat Çarşamba akşamı boğazı sıkılarak öldürülmüş olarak bulunan Mehmet Kasım Yıldırım'ın katil zanlısı Emir Yiğit'in ağabeyi A.Y 24 , kardeşinin sorunlu bir çocukluk dönemi geçirdiğini belirtti. 
     Bir üniversitenin sınıf öğretmenliği bölümü son sınıf öğrencisi olan A.Y, yoksul bir ailenin çocuğu olarak büyüdüklerini ancak, kapıcı olan babasının tüm imkansızlıklara rağmen ihtiyaçlarını karşılamaya çalıştığını ifade etti. 
     Kardeşinin mafya dizilerinin müptelası olduğunu, tek bir bölümünü dahi kaçırmadan izlediğini belirten A.Y, ''Mafya dizisindeki aktörler gibi konuşup, onlar gibi giyinmeye özen gösterirdi. Çok şık takımlar ve marka giyerdi'' diye konuştu. 
     Günümüzün çizgi filmlerinden dizilerine kadar hepsinde şiddet olduğunu, bunların zaten sorunlu bir altyapısı olanları yanlış yollara yönlendirdiğini vurgulayan A.Y, suçlunun şiddet içerikli ve mafyaya özenti duyuran diziler olduğunu savundu. A.Y, bu dizilere karşı kampanya başlatacağını belirterek, kamuoyu da bu konuda duyarlı olduğunda başka Mehmetlerin ölmesinin, başka Emirlerin cezaevine girmesini önlenebileceğini belirtti. 
     
     ZENGİNLERE ÖZENTİ 

     A.Y, babasının kapıcılık yaptığı mahallede kardeşinin zenginlere bakarak eziklik duyduğunu belirterek, şunları söyledi 
     ''Emir, 5 kardeşin içinde en küçüğümüzdü. İlköğretim yıllarında okulda kendinden küçüklerden bile dayak yerdi. O, devamlı ezildi, istismar edildi. Zenginlere özenir, elinde olanla yetinmez, daha fazlasını isteyen bir kişiliğe sahipti. 
     Çocukluğunda kendinden büyüklerle, büyüdüğünde ise kendinden küçüklerle arkadaşlık kurardı. Zengin çocukların yanına yanaşabilmek için korumacılık görevi üstlenirdi. Zengin çocuklarının parasal gücüne karşı kendi fiziki gücünü ve korumacılığını sergilerdi. 
     Hayali ise polis olmaktı ancak, geçen yıl arkadaşlarıyla oyun maksadıyla attıkları bir ses bombasının bir karakolun yanındaki çöp kutusuna isabet etmesi nedeniyle halen tutuksuz yargılanıyor. Bu olaydan sonra Emir'in polis olma hayali sona erdi. Artık beni ne devlet memuru ne polis yaparlar diyordu. Bu umutsuzluk yüzünden okumadı, hiçbir işte de çalışmadı.'' A.Y, kardeşinin konuştuğu bir kız arkadaşı olduğunu, sapık cinsel tercihlerinin bulunmadığını, haksızlığa tahammül edemeyen agrasif bir yapısı olduğunu, bir keresinde kendisine ''sapık'' denildiği için elini cama vurduğunu ve 10 dikiş atıldığını ifade ederek, ''Kabadayılık yapısı Adanalı erkeklerin çoğunluğunda var ancak, kardeşimde bu daha fazlaydı. Hep kendini üstün kılma çabası içindeydi'' dedi. 
     
     ''KATİL ZANLISININ YEĞENİNE MEHMET ADI'' 

     A.Y, olayın bütün ailesini etkilediğini, babasının kapıcılık yapamadığını belirterek, ''Ölen Mehmet değil de bizim kendi öz evladımız gibi. Yakınlarımız, şehir dışındaki akrabalarımız bize başsağlığına geliyorlar. Apartmana bakamıyoruz'' diye konuştu. 
     A.Y, cinayetin işlendiği günün gecesinde ablasının bir erkek bebek dünyaya getirdiğini, babasının bu çocuğa ''Mehmet'' adını verdiğini söyledi. 
     Katil zanlısının annesi Edibe Yiğit ise ''Bizim evimiz de cenaze evi gibi oldu. Kendi çocuğumuzdan çok, ölen Mehmet için yanıyoruz'' ifadesini kullandı. 
     
     UZMAN GÖRÜŞÜ 

     Çukurova Üniversitesi Tıp Fakültesi Psikiyatri Anabilim Dalı Başkanı Prof. Dr. Mehmet Ünal, ezilmişlik ve yoksulluğun zengine karşı nefret duygusu uyandırabildiğini belirtti. 
     Ünal, ''Yoksul, bölünmüş, parçalanmış ailelerde bu tür eziklikler yaşanabiliyor. Ekonomik güçlük, eğitim eksikliği, aile içi denetimsizlik çocuğu etkiliyor. Hepsinden önemlisi bu tür olaylar aslında toplumsal bir sorundur. Bu tür sorunlara da toplumsal çözümler gerekir'' dedi. 
     Ünal, ailelere de çocuklarının nerede, kiminle arkadaşlık kurduğunu çok iyi takip etmelerini önerdi. 

     
</TEXT>
</DOC>
