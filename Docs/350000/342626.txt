<DOC>
<DOCNO> 342626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonyas09.html </URL>
<DATE> 2005/05/14/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Tiyatroyla ''Cinsel Yaşam'' bilgilendirilmesi... 
</HEADLINE>
<TEXT>

     Aile Sağlığı Araştırma Derneği ASAD 
     ile Avrupa Cinsel Sağlık Derneği’nin ESDA birlikte yürüttüğü cinsel bilgilendirme çalışmaları kapsamında "İnsanlar Konuşa Konuşa" adlı tiyatro oyunu, Adana’da sahnelendi. ASAD Başkanı Prof. Dr. Halim Hattat, Adana Sabancı Kültür Merkezi’nde sahnelenen oyun öncesinde yaptığı konuşmada, halkın cinsel sağlıkla ilgili bilimsel bilgilerden uzak olduğunu, projeyi bu nedenle hazırladıklarını söyledi. Hattat, vatandaşların hangi doktora gideceklerini bilmediklerini ya da tedavi ücretlerinin yüksekliğini bahane ederek doktora gitmediklerini kaydetti. Halkın, cinselliği tabu olarak gördüğünü, sorunu bulunan her 10 kişiden yalnızca birinin hekime başvurabildiğini anlatan Hattat, "40 yaş üzeri 10 erkekten yaklaşık yedisinde sorunla karşılaşılabiliyor. Cinsel sorunu bulunanlar, utanmadan ve sıkılmadan hekime başvurmalılar. Kişileri hekime danışmaktan alıkoyan nedenleri yok etme çabası içindeyiz" dedi. Hattat, cinsellikle ilgili telefon hatlarını arayanlardan erkeklerin en çok sertleşme, erken boşalma, penis eğriliği ve boyuyla, kadınların ise orgazm bozukluğuyla ilgili sorular sorduğunu bildirdi. Çiftlerin cinsel sorunlarını yakınlarından öğrendikleri bilgi ve yöntemlerle çözmeye çalıştıklarını kaydeden Hattat, "Cinsel sorunlar, sadece psikolojik değil, organik nedenlerden de kaynaklanabilir" dedi. Daha sonra, Kandemir Konduk’un yazdığı skeçlerden oluşan "İnsanlar Konuşa Konuşa" adlı tiyatro oyunu, Volkan Severcan, Ayşen Gruda, Necati Bilgiç, Kerem Atabeyoğlu ve Duygu Çağrı tarafından sahnelendi. 
     
</TEXT>
</DOC>
