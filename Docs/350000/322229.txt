<DOC>
<DOCNO> 322229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy20.html </URL>
<DATE> 2005/03/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Dışişleri Kıbrıs'ta yeni sürecin tarafları KKTC ve Rum Kesimidir 
</HEADLINE>
<TEXT>

     Türkiye, Kıbrıs'a ilişkin yeniden başlayabilecek bir sürecin tarafları olarak KKTC ve Kıbrıs Rum kesimini gördüğünü bildirdi. 
     Dışişleri Bakanlığı Sözcüsü Namık Tan, haftalık basın toplantısında, AB'nin yeniden başlayabilecek Kıbrıs görüşmelerinde üstlenmek istediği role Ankara'nın bakışının sorulması üzerine, yeni bir görüşme sürecinin ortaya çıkması durumunda AB'nin bu sürece destek olacağı bilgisinin verildiğini ve bunu olumlu karşıladıklarını belirtti. 
     ''Ama esas olan BM'nin iyi niyet misyonu çerçevesinde yürütülen çalışmalardır'' diyen Tan, ancak bu sayede kapsamlı bir çözümün mümkün olacağını düşündüklerini kaydetti. 
     Sözcü Tan, AB'nin süreçteki rolüne ilişkin soruya karşılık olarak da ''Konunun tarafları KKTC ve Kıbrıs Rum kesimidir'' yanıtını verdi. 
     Başbakan Recep Tayyip Erdoğan'ın yarınki Madrid ziyareti çerçevesinde BM Genel Sekreteri Kofi Annan'la görüşüp görüşmeyeceğinin sorulması üzerine de Tan, böyle bir görüşmenin öngörüldüğünü bildirdi. 
     
</TEXT>
</DOC>
