<DOC>
<DOCNO> 305742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun44.html </URL>
<DATE> 2005/01/12/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
ABD, Irak'ta kimyasal silah aramayı bıraktı... 
</HEADLINE>
<TEXT>

     Beyaz Saray, Irak'ta kitle imha silahı arayışının bu yönde herhangi bir kanıt bulunmadan son bulduğunu bildirdi. 
     Beyaz Saray Sözcüsü Scott McClellan, Irak'ta artık fiili biçimde silah aranmadığını belirterek, bu konuya odaklanan birkaç kişinin, herhangi bir bilgi alması halinde bunu değerlendireceğini kaydetti. 
     Irak'ta kitle imha silahları arayan ekibin başkanı Charles Duelfer'in gelecek ay sonunda bu konudaki son raporunu yayınlaması bekleniyor. Duelfer, daha önce Irak'ın devrik Devlet Başkanı Saddam Hüseyin'in 1991'den bu yana kitle imha silahı bulunmadığını ve bunları yapacak güce de sahip olmadığını bildirmişti. 
     Washington Post gazetesi, ABD'nin geçen aralık sonunda Irak'ta kitle imha silahları aramayı durdurduğunu ve Charles Duefler'in, hiçbir kitle imha silahı bulunmadığına dair raporunun doğruluğunun kabul edilmesi gerektiğini yazmıştı. 
     
</TEXT>
</DOC>
