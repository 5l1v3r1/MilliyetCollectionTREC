<DOC>
<DOCNO> 312578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/siyaset/siy01.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıma için çözüm şart 
</HEADLINE>
<TEXT>


Gül, "AB'nin imzalanmasını istediği protokol, Rum kesimini tanıma anlamına gelmez. Umut ediyoruz ki, koskoca AB, Türklere verdiği sözleri tutar" dedi 


Başbakan Yardımcısı ve Dışişleri Bakanı Abdullah Gül, Türkiye'nin Kıbrıs Rum kesimini tanımadığını ve adada nihai çözüm sağlanana dek de tanımayacağını söyledi. Çin ziyaretinin Şanghay ayağındaki temasları sırasında, AB Komisyonu'nun Genişlemeden Sorumlu Direktörü Leopold Maurer'in, Kıbrıs'taki temasları ardından yaptığı açıklamaları değerlendiren Gül, Gümrük Birliği Anlaşması'nın Rum kesimini de kapsayacak şekilde genişletilmesini öngören protokolün Türkiye tarafından imzalanması konusunda tek hassasiyetin, "Rum kesimini tanıma anlamına gelmemesi" olduğunu vurguladı. Gül, Maurer'in protokol başlayana dek bazı adımların atılmasından söz ettiğini de anımsatarak sözlerini şöyle sürdürdü 
"Bu adımlar, AB'nin atması gereken adımlardır. Avrupa Komisyonu'nun Kıbrıslı Türklerin ambargolardan ve izolasyondan kurtarılmaları için hazırladığı ve teklif ettiği iki tüzük var. Dolayısıyla atılması gereken adımlar bu adımlardır. Bunlar AB'nin masasında durmaktadır ve Rum blokajıyla karşı karşıyadır. Umut ediyoruz ki, koskoca Avrupa Birliği Kıbrıs Türklerine verdiği sözleri tutabilecek konuma gelecektir. Eğer Avrupa Birliği referandumdan önce verdiği sözleri unutursa veya yapamaz duruma geçerse Kıbrıs Türkleri ve bizim nezdimizde çok büyük kredi kaybedecektir. O açıdan AB temsilcisinin atılabilecek adımlardan bahsetmesini de memnunlukla karşılarım." 



</TEXT>
</DOC>
