<DOC>
<DOCNO> 342084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/axspo01.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Göcek'te Zirve 
</HEADLINE>
<TEXT>


Asbaşkan Kıvanç Oktay'ın yatındaki toplantıda transfer görüşüldü. Rıza Çalımbay, Başkan Demirören'den golcü ve Alex tipinde oyun kurucu istedi 

ORHAN YILDIRIM 


Beşiktaş'ta yönetim ile teknik heyet, Göcek'te bir araya gelerek iç ve dış transferi masaya yatırdı. Asbaşkan Kıvanç Oktay'ın yatında gerçekleştirilen üçlü zirvede Teknik Direktör Rıza Çalımbay, geçirdiği rahatsızlık sonrası dinlenmeye çekilen Başkan Yıldırım Demirören'e isteklerini aktardı. 
Toplantıda ilk sözü alan Rıza Çalımbay, John Carew'in yanına mutlaka iyi bir golcü ve Fenerbahçeli Alex stilinde bir oyun kurucunun transfer edilmesini istedi. Tecrübeli hoca, "Son vuruşlarda etkili olan bir forvete ihtiyacımız var. Bu oyuncu Youla da olabilir. Orta sahaya ise Alex tipinde topu iyi kullanabilen bir futbolcu şart" dedi. Çalımbay ayrıca Ahmet Yıldırım, Emre, Fatih ve Berkant'ın gönderilmesini talep etti. Okan, Tayfun, Mustafa, Ronaldo ve Ahmed Hassan'ın durumları ise daha sonra karara bağlanacak. 

İstanbul'da Kriz 

Göcek'teki transfer zirvesine çağrılmayan Beşiktaşlı yöneticiler bu tavra tepki gösterdi. İdareciler, "Neden çalışmalarla ilgili bilgi verilmiyor " dedi 

SÜLEYMAN HATISARU 

Başkan Yıldırım Demirören, Asbaşkan Kıvanç Oktay ve Teknik Direktör Rıza Çalımbay'ın, Göcek'te yaptığı transfer zirvesi bazı yöneticileri kızdırdı. Toplantıya çağrılmayan idareciler, transferle ilgili kendilerine bilgi verilmemesine sert çıktı. Yöneticiler, "Kıvanç Oktay'ın yaptığı transferler ortada. Yanlış oyuncular alınması yüzünden 60 milyon dolar borç oluştu. Bunlara rağmen alınacak ve gidecek oyuncularla ilgili neden bize bilgi verilmiyor " diyerek Oktay'a tepki gösterdi. 
İdareciler arasında yaşanan bu krizin tohumları ise iki hafta önce yapılan yönetim toplantısında atıldı. Kenan Öner, Süleyman Eren, Bülent Deriş, Sinan Vardar ve Murat Ürünsak arasında "basına haber sızdırıyorsunuz" diye tartışma yaşanması üzerine Asbaşkan Oktay'ın, "Artık Ümraniye Tesisleri'ne gelmeyin. Takımın motivasyonunu bozuyorsunuz" diyerek yöneticilere yasak koyduğu bildirildi. Geçen haftaki yönetim toplantısına bu konuya görüşmek üzere beklenen Oktay'ın gelmemesi ise ortamı daha da gerdi. İdarecilerin konuyu Başkan Demirören'le aktaracağı vurgulandı. 

Ümit Aydın'ı heyecan sardı 

TURGAY ÖRME 

Ankaragücü'nde kiralık olarak forma giyen Ümit Aydın, Beşiktaş'a dönüş heyecanı yaşıyor. Teknik Direktör Rıza Çalımbay'ın isteğiyle yeni sezonda kadroya dahil edilmesine karar verilen genç futbolcu, başarı sözü verdi. 
Yuvaya geri döneceğini Asbaşkan Kıvanç Oktay'dan öğrenen Ümit, "Haberi alınca çok mutlu oldum. İki hafta içinde sözleşme yenileyeceğiz. Artık bundan sonra bütün iş bana düşüyor. Beşiktaş'a yararlı olmak için elimden geleni yapacağım" dedi. 

Kartal'da izin bitti 

RAHMAN SAĞIROĞLU 

Bir gün izin yapan Beşiktaş, İstanbulspor sınavının hazırlıklarına dün yaptığı tek antrenmanla devam etti. Çalışmayı yarıda bırakan İbrahim Akın'ın mide bulantısı geçirdiği, ayağına darbe alan Emre'nin ise önemli bir şeyi olmadığı bildirildi. Kulüp doktoru Yalçın Yavuzer, sakatlıkları bulunan Ahmet Dursun, Juanfran, Sergen ve Mustafa'nın, İstanbul maçında forma giymeyeceğini açıkladı. 

'Sergen benim için çok özeldir' 

Beşiktaş Teknik Direktörü Rıza Çalımbay durumu belirsiz olan Sergen Yalçın'la ilgili olarak kesin karar alınmadığını açıkladı. Tecrübeli futbolcunun kendisi için ayrı bir yeri olduğunu kaydeden Çalımbay, "Sergen ile yollar ayrılacaksa bunu uygun şekilde yaparız. Sergen, Beşiktaş'a yıllarını vermiş, şampiyonluklar kazandırmış, bu takımın kaptanıdır. Ayrılsa da, kalsa da her şey Sergen'e yakışan şekilde olur. Çünkü o normal bir oyuncu değil" dedi. Kartal'ın hocası, Cordoba'nın takımda kalacağını da açıkladı. Rıza Çalımbay, "Cordoba ile anlaşmama problemi yok, onu çözdük. Karar verme problemi vardı. Geçen hafta maç günü konuştum, kendisine güvendiğimi söyledim. Yabancıların sözleşmeleri sürüyor. Ama mecburen takviye için bazılarıyla yollarımızı ayıracağız" diye konuştu. 


</TEXT>
</DOC>
