<DOC>
<DOCNO> 316330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/cemal.html </URL>
<DATE> 2005/02/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bursa'dan ipuçları 
</HEADLINE>
<TEXT>


Bursa, Uludağ Üniversitesi. Vakit gece yarısını geçiyor. İki bin civarında öğrencinin doldurduğu salonda canlı yayındayız. Kanal D'de Abbas Güçlü'nün Genç Bakış programı. Başbakan yardımcısı Abdüllatif Şener, Mehmet Y. Yılmaz, Güngör Uras ve ben sahne almış, dan dan gelen soruları yanıtlıyoruz. 
Heyecan, alkış, kıyamet, protesto. Havada uçuşan sloganlar... 
Bir genç adam kalkıyor, alıyor eline mikrofonu, düzgün bir Türkçeyle pat diye soruyor Başbakan Yardımcısı Şener'e 
"Seçimlerde türban sorununu çözmeyi vaat etmiştiniz. Namus borcu demiştiniz. Ama samimiyetsiz bir tavır içindesiniz. Bu sorunu çözmek için ne zaman somut adımlar atacaksınız " 
Alkış patlıyor koca salonda. 
Şener belli etmek istemiyor ama sorudan rahatsız. Çok dikkatli bir dille yanıtlıyor. Toplumsal mutabakattan, zamana olan ihtiyaçtan söz ediyor. Bazı sorunların dayatma ile çözülemeyeceğini belirtiyor. 
Alkışlar cılız... 
Sonradan öğreniyorum. Şener'e yöneltilen soru, salonun İlahiyatçı kanadından geliyor. "AKP'nin Bursa teşkilatında da rahatsızlık var. Görüş ayrılıkları su yüzüne çıkmış durumda..." diyor. 
Dünkü yazımı anımsıyorum 
Siyasal doğum yapabilir mi AKP 
İki konu gençleri bölüyor 
Türban ve öğrenci affı... 
Üniversitede türban yasağından yana olan ve öğrenci affına karşı çıkan görüşler en büyük alkışı alıyor. Bir kız öğrenci, afla birlikte özellikle türban sorununda herhangi bir değişiklik olmayacağını, türbanlıların yine üniversiteye alınmayacağını, bu durumun üniversiteleri boş yere gereceğini, olaylara neden olabileceğini söylüyor. 
Büyük alkış alıyor. 
Bir kez daha görüyorum. Türbanda çözüm zorlamadan, dayatmadan değil, toplumsal mutabakattan geçiyor. Makul diyaloglar örmeden, uygarca tartışmadan, ben yaptım oldu zihniyetiyle yola çıkmak büyük yanlış olur. Abdüllatif Şener'in itinalı üslubu, bir yerde hükümetin de yoğurdu üfleyerek yemek niyetinde olduğunu gösteriyor. 
Anti-Amerikanizm 
Amerika'ya, Başkan Bush'a dönük olumsuz hava olanca ağırlığıyla kendini belli ediyor salonda. Irak Savaşı, Kerkük, Türkmenler, İncirlik Üssü'nün kullanımıyla ilgili eleştirel, suçlayıcı çıkışlar ve atılan sloganlar salonda büyük alkış topluyor. 
İsrail aleyhtarı, anti-semitik bir iki çıkış gürültü patırtı arasında fazla duyulmasa da dikkatimi çekiyor. 
Üniversite gençliğinin protestolarında bir şey çok açık Amerika'nın Irak yanlışları ve Şaronizm yatıyor, bugün kabarmakta olan Amerikan aleyhtarlığının altında. Bütün dünyada olduğu gibi Türkiye'de de öyle. Bu iki alanda ciddi düzelmeler olmadıkça, anti-Amerikanlıkta herhangi bir değişiklik beklemek hayal. Bu konuda Washington önce kendini sorgulamalı, nerede hata yaptım, yapıyorum diye... 
"Ya istiklal, ya ölüm " 
Amfinin tepelerinde bir yerden gırtlağını yırtarcasına bağırıyor, parkalı genç adam. Slogan bir anda patlıyor. Alkış da alıyor. Organize bir hal var 
Ben de soruyorum 
"Türkiye işgal altında mı .." 
Sessizlik. 
Sözü 1960'lara, İsmet İnönü'ye getiriyorum. Pembe Köşk'te kendisini ziyaret eden ve Türkiye'nin işgal altında olduğunu söyleyen, 'İkinci Kurtuluş Savaşı'ndan dem vuran Mülkiyeli ve de devrimci gençlere İsmet Paşa'nın nasıl "Hadi canım sen de " çektiğini anlatıyorum. 
Sessizce dinliyorlar. 
Diyorum ki 
"Beyinlerinizi sloganların emrine vermeyin. Beyinlerinizi başkasının eline vermeyin. Eleştirin, sorgulayın. Beyinleriniz klişelerin tutsağı olmasın." 
Alkış da alıyorum. 
Güzel olan iki şey var 
Sabahın üçüne kadar dört saat boyunca, canlı yayında iki bine yakın üniversite öğrencisinin uygarca tartışabilmesi... Bir Başbakan Yardımcısı'nı sorularıyla terletmeleri... Bir başka deyişle, Türkiye'nin demokrasi yolunda mesafe kaydettiğini gösteren bir olayı yaşamanın mutluluğu yorgunluğa değiyor. 
Güzel olan ikinci şeye gelince Salonda büyük çoğunluğu Sarı Kırmızılıların oluşturması... 



</TEXT>
</DOC>
