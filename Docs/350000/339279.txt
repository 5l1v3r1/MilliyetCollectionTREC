<DOC>
<DOCNO> 339279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo20.html </URL>
<DATE> 2005/05/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Aktuğ Federasyon'un Cem Papila hakemliği bıraktırması gerekir... 
</HEADLINE>
<TEXT>

     Trabzonspor’da, Fenerbahçe yenilgisinin yankıları artarak sürüyor. 
     Kulüp başkanı Atay Aktuğ, kulüp basın sözcüsü İbrahim Şahin ile birlikte Mehmet Ali Yılmaz Tesisleri’nde düzenlediği basın toplantısında, bir maçın sonucunun sahada başlayıp sahada bitmesi gerektiğine inandıklarını söyledi. 
     Atay Aktuğ, şöyle konuştu 
     "Belki bazıları bunu beceriksizlik olarak yorumlayabilir. Ama beceriyi hile hurda ile elde etmek hiçbir yerde doğru değildir. Masa başı oyunlarını kabul edemiyoruz. Maalesef aklımızdan geçirmediğimiz Fenerbahçe yenilgisi hakem hatalarına bağlanıyor. Biz ise yanlışlar yapıldığını düşünüyoruz. Bunun hakem hatalarına girmemesi gerektiğini söylüyoruz. Federasyon tarafından soruşturma yapılmasını resmen talep ediyoruz. Federasyon bu görevi yapmazsa, onlara bu görevi yaptırmak için hukuksal yolları deneyeceğiz." Kentin çok duyarlı olduğunu ve tepki gösterdiğini ifade eden Aktuğ, "Bu tepkilerin Trabzonspor’a zarar vermemesi gerekir. Önümüzde Konyaspor maçı var. Taraftarımızın tribünleri doldurmasını istiyoruz. 
     Maalesef Türkiye’de maç sonucunu etkileyecek hakem hataları olmuştur. 
     Lige şaibe düştüğünü iddia eden kesimler, şu anda futbolun başındadırlar. Bize göre de hakem kararları değerlendirildiğinde, bizim maçı, şampiyonluğu belirlemiştir. Bize göre bunun altında şaibe var mıdır yok mudur Kesinlikle Futbol Federasyonu tarafından ciddi şekilde soruşturulmasını, araştırılmasını talep ediyoruz" diye konuştu. 
     Maç öncesi adil bir hakem, eşit davranan hakem üçlüsü talep ettiklerini anımsatan Aktuğ, şöyle konuştu 
     "Amacımız Fenerbahçe Stadı’nın atmosferinden etkilenmeyecek hakemdi. Bu dediğimiz olmadı. Böylesine Merkez Hakem Komitesi tarafından atanan ve en iyisi kabul edilen hakemin bu kadar kötü bir yönetim göstermesini bir türlü kabul edemiyoruz. Üstelik Merkez Hakem Komitesi tarafından aldığı puanlar ortada. Belki 3-4 maç görev verilmeyecek. Bir federasyon yetkilisi hakem için vasat diyor. Böyle önemli maçta, bizim hata saymayacağımız yanlış kararların, Trabzonspor gibi büyük bir camianın futbol takımını şampiyonluktan etmesi, hem bizi yarıştan koparmıştır hem de elde edeceğimiz maddi ve manevi gelirleri engellemiştir. Bunu sadece hakem hatası olarak geçiştirmek, Trabzonspor Kulübü’nü ve camiasını tatmin etmez. İstediklerimiz yapılmazsa, mutlaka hukuksal haklarımızı arayacağız." Trabzonspor’un büyük bir camia olduğunu dile getiren Aktuğ, sözlerine şöyle devam etti 
     "Görmezden gelinme devam ederse Futbol Federasyonu Başkanı’nın istifa etmesini ve yönetiminin yeniden seçilmesi konusunda elimizden gelen tüm girişimleri yapacağız. Önemli olan konu, futbolun masada mı oynanması gerekir, yoksa sahada mı oynanması gerekir tercihinin yapılmasıdır. Trabzonspor tercihini yapmıştır. Eğer Türk futbolunun gelişmesi isteniyorsa, haksız yarışmaya çifte standartlara son verilmesi gerekir. Futbol başı saydığımız, seçimle iş başına gelen kurulları bu konuda görevlerini yapmaları gerekmektedir." 

     
</TEXT>
</DOC>
