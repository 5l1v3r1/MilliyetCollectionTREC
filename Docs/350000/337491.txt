<DOC>
<DOCNO> 337491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur18.html </URL>
<DATE> 2005/04/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İzmit'te yapay cinsel organ ameliyatı başarılı geçti... 
</HEADLINE>
<TEXT>

     Kocaeli Üniversitesi KOÜ Tıp Fakültesi Hastanesi'nde, cinsel organı hastalık nedeniyle kesilen kişiye kolundan alınan doku ve sinirlerden yapılan yeni organ takıldı. 
     Tıp Fakültesi Üroloji Anabilim Dalı Öğretim Üyesi Prof. Dr. Melih Çulha, AA muhabirine yaptığı açıklamada, Plastik ve Rekonstrüktif Cerrahi Anabilim Dalı Öğretim Üyesi Dr. Cenk Şen'in de katıldığı operasyonla, bir rahatsızlığından dolayı cinsel organı kesilen hastaya yeni cinsel organ yapıldığını söyledi. 
     Hastanın yaklaşık 5 ay önce yumurtalıklarında yaşadığı bir şikayet üzerine hastaneye geldiğini belirten Çulha, ''Hastanın yumurtalıklarında oluşan apse, tedavi geciktiği için penis içerisine yayılmış, penisin beslenme damarları bozulmuştu'' dedi. Penis içindeki iltihabın iki seansta keserek alındığını anlatan Çulha, şunları kaydetti 
     ''İltihap alındıktan sonra hastayı oksijen tedavisine gönderdik. Ancak burada yaptığımız uygulamada penisi kurtaramadık. Bu nedenle kesmek zorunda kaldık. İdrarını ise karından verdik. Bölge iyice temizledikten sonra sağ koldan damar ve sinirleriyle birlikte alınan doku parçası şekillendirildi, içine protez konduktan sonra yine başarılı bir şekilde aynı bölgeye dikildi. Ameliyat yaklaşık 9 saat sürdü. Hasta bundan sonraki yaşantısında cinsel organını rahatlıkla kullanabilecek. Ancak, çocuk isterse, tüp bebek sahibi olacak.'' Körfez Belediyesi'nde işçi olarak çalışan ve 7 yıllık evli Ferit K. 33 ise Kasım 2004'de aniden rahatsızlandığını, önce Körfez Devlet Hastanesi'ne, ardından da Derince Devlet Hastanesi'ne gittiğini, ancak çözüm bulunamadığını belirtti. 
     Yüksek ateş ve idrar yapamama şikayetiyle geldiği Kocaeli Üniversitesi Hastanesi'nde teşhis konulabildiğini, ardından da 3 kez yapılan ameliyatla apseli olan bölgenin kurutulduğunu anlatan Ferit K, şunları anlattı 
     ''Ameliyatların ardından oksijen tedavisi verildi. Ancak bu tedavi sonunda cinsel organım kurtarılamadı, kesildi. Doktorlarım 'seni adam edip buradan çıkaracağız' dedi. Gerçekten şu anda eskisi gibi sağlıklıyım. Sadece kolumda biraz ağrı var. Bu ağrının da kısa sürede geçeceği belirtiliyor. Kısaca doktorlar beni adam edip çıkardılar. Tüm doktorlarımıza ne kadar teşekkür etsem azdır.'' 
     
</TEXT>
</DOC>
