<DOC>
<DOCNO> 301521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun13.html </URL>
<DATE> 2004/12/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD'den Sünnilere 'seçime katılın' çağrısı 
</HEADLINE>
<TEXT>

     ABD Başkanı George Bush yönetimi, Irak'ta Sünnilerin de gelecek ay yapılacak parlamento seçimlerinde oy kullanması ve yeni Irak hükümetinde rol almasına yardımı öncelik edindi. 
     ABD Dışişleri Bakanı Colin Powell, yeni kampanya çerçevesinde, Sünni liderlerinin, mümkün olduğu kadar çok Sünninin oy kullanmasına yardım etmelerinin sağlanmasının amaçlandığını kaydetti. Sünniler, ülkenin yüzde 20'sini temsil ediyor. Irak'ta Şiiler ise, yüzde 60 ile çoğunlukta bulunuyor ve Şiilerin seçimden üstün çıkması bekleniyor. 
     Powell, düzenlediği basın toplantısında, Sünnilerin daha fazla rol alabilmesi için parlamenter sayısını artırma gibi konularda Irak hükümetiyle görüşmediklerini söylemekle birlikte, bir kez parlamento kurulduktan sonra, kendisini genişletme kararına varabileceğini kaydetti. Irak yönetim yasasında, parlamentoda 275 sandalye bulunmasının yer aldığına işaret eden Powell, parlamento bir kez seçildikten sonra, ülkenin etnik karışımını da hesaba katarak, hükümette bütün bu etnik grupların uygun temsilini sağlaması gerektiğini söyledi. 
     Geçici Irak hükümetinin de bu şekilde kurulduğunu belirten Powell, geçiş dönemi hükümetinin aynı şekilde kurulmasının beklenebileceğine ve ABD'nin bu yönde elinden geleni yapacağına işaret etti. 
     Irak'taki en büyük siyasi Sünni Müslüman grubu olan Irak İslami Partisi'nin seçimlerden çekildiği açıklamasından haberdar olduğunu belirten Powell, bu söylentilerin doğru olup olmadığını görmek için beklemek gerektiğini, ortada ''resmi bir açıklama'' bulunmadığını söyledi. 
     Güvenliğin seçimlerde bir sorun olduğunu kabul eden Powell, buna karşın bütün Sünnileri, 30 Ocak 2005 seçiminde ''terörizme, cinayete hayır ve demokrasiye evet demek için'' sandık başına davet etti. 
     Powell, bölgedeki bütün dostları ve Irak'ın Sünni toplumu üzerinde etkisi olabilecek komşularıyla temasta olduklarını ve Sünnileri sandık başına gitmeye cesaretlendirmek için her çabayı gösterdiklerini kaydetti. 
     
</TEXT>
</DOC>
