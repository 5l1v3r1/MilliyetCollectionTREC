<DOC>
<DOCNO> 344305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy29.html </URL>
<DATE> 2005/05/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Sezer - Papulyas görüşmesinin perde arkası... 
</HEADLINE>
<TEXT>

     Cumhurbaşkanı Ahmet Necdet Sezer ile Yunanistan Cumhurbaşkanı Karolos Papulyas’ın, silahlanmaya harcanacak paraların, ekonomik ve sosyal sorunların çözümü için harcanabileceği konusunda mutabık kaldıkları öğrenildi. 
     Alınan bilgiye göre, Sezer ile Papulyas arasında yaklaşık 25 dakika süren görüşmede Cumhurbaşkanı Sezer, geçen Mart ayında Yunanistan Cumhurbaşkanlığı’na seçilen Papulyas’ı kutladı ve kendisiyle görüşmekten duyduğu memnuniyeti dile getirdi. 
     Türkiye’nin hem komşularıyla hem bölge ülkeleriyle ilişkilerini her zaman iyi düzeyde tutmak arzusunda olduğunu ve bunun için çaba gösterdiğini kaydeden Sezer, Türkiye’nin dış politikadaki yaklaşımının her zaman dostluk, karşılıklı saygı, güven ve dayanışma temeline dayandığını vurguladı. 
     Sezer, bunun bölge ülkelerine de yarar sağlayacağını söyledi. 
     Cumhurbaşkanı Sezer, hükümetlerin gelişen işbirliğinden yararlanarak, bunları somut olanaklara dönüştürmesi için çaba harcaması gerektiğini dile getirdi. 
     Türkiye ile Yunanistan arasındaki sorunların karşılıklı yarar ve hakkaniyete dayalı olarak çözülmesi gerektiğine işaret eden Sezer, Yunanistan’ın Türkiye’nin AB’ye üyelik sürecinde verdiği desteğe teşekkür etti, bunun müzakere sürecinde devamını beklediğini kaydetti. 
     Cumhurbaşkanı Sezer, önceki Yunanistan Cumhurbaşkanı’nı Türkiye’ye davet ettiğini anımsatarak, bu daveti Papulyas için yineledi ve Papulyas’ı uygun zamanda Türkiye’de ağırlamaktan mutluluk duyacağını ifade etti. 
     Alınan bilgiye göre Papulyas da Sezer’in davetinden duyduğu memnuniyeti dile getirdi ve bunun, diyalogun devamı için fırsat oluşturacağını söyledi. 
     Sezer ile görüşmekten duyduğu mutluluğu dile getiren Papulyas, Yunanistan’ın, Türkiye’nin AB üyelik sürecindeki desteğini teyit etti, Ekim’de başlayacak görüşmelerin olumlu sonuçlanmasını temenni etti. 
     Papulyas, Türkiye ile Yunanistan arasındaki dostluk ve işbirliğinin her iki ülkenin yararına olduğunu vurguladı. 
     Cumhurbaşkanı Sezer, silahlanmaya harcanacak paraların, çok daha önemli ekonomik ve sosyal sorunların çözümü için harcanabileceğini vurguladı. 
     Papulyas da bu görüşe katıldığını ve mutabık olduğunu dile getirdi. 
     Yunanistan Cumhurbaşkanı Papulyas, "Sezer’in iyi niyetine çok inandığını" belirtti. 
     Cumhurbaşkanı Sezer ile Bosna-Hersek Cumhurbaşkanlığı Konseyi Başkanı Borislav Paravaç arasındaki görüşmenin de iki cumhurbaşkanının tanışma toplantısı şeklinde geçtiği ifade edildi. 
     Paravaç, Türkiye’nin ülkesindeki kültür varlıklarının onarımına yaptığı katkıya teşekkür etti. 
     Paravaç’ın Sezer’i ülkesine davet ettiği, Cumhurbaşkanı Sezer’in de Bosna-Hersek’e gitmeyi arzu ettiğini kaydetti belirtildi. 
     Bosna-Hersek Cumhurbaşkanlığı Konseyi Başkanı Paravaç, Türkiye ile ilişkilere çok önem verdiklerini de ifade etti. 
     Sezer, Uluslararası Savaş Suçları Mahkemesi tarafından aranan savaş suçları sanıklarının yakalanmasının, ülkenin Avrupa Atlantik kurumlarıyla bütünleşmesine ve istikrarına katkı yapacağını vurguladı. 
     
</TEXT>
</DOC>
