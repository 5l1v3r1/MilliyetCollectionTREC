<DOC>
<DOCNO> 348777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/guncel/gun02.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman'a şaraplı veda 
</HEADLINE>
<TEXT>


ABD Büyükelçiliği görevi sona eren Eric Edelman ve eşi onuruna verilen yemekte konuklara şarap ikramı yapıldı 

ANKARA Milliyet 

Başbakan Recep Tayyip Erdoğan'ın ABD Büyükelçiliği görevi sona eren Eric Edelman ve eşi onuruna verdiği yemekte şarap ikramı yapıldı. 
Erdoğan, geçtiğimiz aylarda 5 hafta boyunca randevu vermediği Edelman ile eşi Patricia Edelman onuruna dün Başbakanlık Konutu'nda bir veda yemeği verdi. 
Türk - ABD ilişkilerinin de masaya yatırıldığı yemekte, Erdoğan, ABD'den son bir hafta içerisinde Türkiye'nin AB üyeliğini destekleyen açıklamaların gelmesinden duyduğu memnuniyeti dile getirdi. 

Mantı ve şarap 
Erdoğan, ABD'de eğitimini sürdüren çocukları hakkında bilgi verirken, Edelman da ülkesinde yaşayan 4 çocuğuyla ilgili anekdotlar aktardı. Patricia Edelman da Emine Erdoğan'a Türkiye'de görev yaptığı süre içinde gittiği iller hakkındaki izlenimlerini anlattı. 
Başbakan'ın Türkiye'de gittikleri illeri sorduğu Büyükelçi ise, birçok sahil kentini gezdiklerini belirterek, "Memleketiniz Rize'ye ise gidemedik" dedi. Erdoğan çifti, yemekte Edelman'lara mantı, çerkeztavuğu, zeytinyağlı fasulye, patlıcan salata, piliç dolması, dondurmalı baklava ile Türk kahvesi ikram ettiler. Kavaklıdere Selection kırmızı ve beyaz şarap servisi de yapıldı. Patricia Edelman'a bir gülabdan hediye edilirken, ABD Büyükelçisi'ne de cam işlemeli tabak verildi. 


</TEXT>
</DOC>
