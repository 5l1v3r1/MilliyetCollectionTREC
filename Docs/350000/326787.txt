<DOC>
<DOCNO> 326787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur52.html </URL>
<DATE> 2005/03/24/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
İstanbul'da falcı operasyonu... 
</HEADLINE>
<TEXT>

     Şişli'de para karşılığı fal baktığı iddiasıyla gözaltına alındıktan sonra savcılıkça serbest bırakılan Doğan E, evinde ele geçirilen tarihi eser niteliğindeki objeler nedeniyle tekrar gözaltına alındı. 
     Bursa'daki bir lisede tarih öğretmenliği yaptığı ve 6 aylık ücretsiz izine ayrılarak İstanbul'a geldiği kaydedilen Doğan E, Güvenlik Şube Müdürlüğü ekiplerince, falcılık yapmak suçundan gözaltına alınarak sorgulandıktan sonra sevk edildiği Şişli Cumhuriyet Savcılığı'nca serbest bırakıldı. 
     Doğan E, evinde ele geçirilen tarihi eser niteliğindeki çok sayıda objeden dolayı bu kez Mali Şube Müdürlüğü ekiplerince gözaltına alındı. 
     Evin yatak odası ile salondaki vitrinde, bir kısmı kırık ve çatlak olmak üzere 44 adet pişmiş toprak, 1'i kırık 2 adet cam, 3 adet mermer, 3 adet pişmiş toprak kitabe, 1 adet pişmiş toprak resim, 440 adet gümüş ve bronz sikke ile çok sayıda Arapça ve Türkçe yazılı kitap ele geçirildiği belirtildi. 
     Tarihi eser niteliği taşıdığı belirlenen parçaların yetkili kurumlar tarafından inceleme altına alındığı ve olayla ilgili soruşturmanın sürdürüldüğü kaydedildi. 
     
</TEXT>
</DOC>
