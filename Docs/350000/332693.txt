<DOC>
<DOCNO> 332693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur38.html </URL>
<DATE> 2005/04/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rekabet Kurumu soruşturması sonuçlandı... 6 kişiye dava açıldı 
</HEADLINE>
<TEXT>

     Ankara Cumhuriyet Başsavcılığı, Rekabet Kurumu soruşturması kapsamında, ''çıkar amaçlı suç örgütü kurma ve örgüt adına faaliyette bulunma, rüşvet alma ve verme, görevi kötüye kullanma, müessir fiile eksik teşebbüse azmettirme'' suçlarından, Rekabet Hukukçuları Derneği Genel Başkanı Prof. Dr. Ahmet Arif Esin'in de aralarında bulunduğu 6 kişi hakkında, 9 ay ile 69 yıl arasında değişen hapis cezaları istemiyle dava açtı. 
     Terör ve organize suçlara bakmakla görevli Ankara Cumhuriyet Savcısı Mustafa Kelkit, Rekabet Kurumu soruşturmasını tamamladı. 
     Prof. Dr. Esin, avukat Ulya Selçuk, Rekabet Kurumu Başkan Danışmanı Tunay Köksal, Rekabet Kurumu özel büro müdürü Alparslan Berk, Rekabet Kurumu'nda memur Hasan Beşler ve müteahhit Alaattin Kaya hakkında Ankara 11. Ağır Ceza Mahkemesi'ne açılan davanın iddianamesinde, çıkar amaçlı suç örgütünün kurulması ve örgüt üyeleri arasındaki ilişkilere yer verildi. 
     Prof. Esin'in, bir süre Rekabet Kurumu danışmanlığı yaptığı ve Köksal ile ilişkilerini bu sırada geliştirdiği anlatılan iddianamede, Esin'in daha sonra kurumla olan resmi ilişkisini sonlandırıp ESC adında danışmanlık şirketi kurduğu kaydedildi. 
     İddianamede Köksal'ın, Rekabet Kurumu Kanunu ve bu kanuna dayanılarak çıkarılan yönetmeliğin gizliliğe ilişkin hükümlerini ihlal ederek, rüşvet karşılığında kurul gündemini ve soruşturma açılacak şirketlerin isimlerini Esin'e gönderdiği belirtildi. 
     Köksal'ın, kurumun gizli bilgilerini, sanık Berk'ten aldığı, memur Hasan Beşler'den de Rekabet Kurumu'nun toplantı, gündem konuları ve soruşturma açılması düşünülen şirketlerin isimleri ve diğer bilgilerini öğrendiği öne sürülen iddianamede, sanığın, öğrendiği bilgileri ücret karşılığı Esin'e ilettiği savunuldu. 
     Prof. Dr. Esin'in bu aşamadan sonra soruşturmada adı geçen firmaların sahipleri ya da yöneticileriyle temas kurduğu anlatılan iddianamede, şirketlerin savunmalarını hazırlamak için danışmanlık sözleşmeleri yaptığı ve böylece haksız çıkar sağladığı ileri sürüldü. 
     Köksal'ın, avukat Ulya Selçuk'a da Alman firmalarına ilişkin hazırladığı şikayetname dosyalarını elektronik postayla gönderdiği ve bunun karşılığında 5 milyar lira aldığı öne sürülen iddianamede, Esin'in de Köksal'ın banka hesabına bazı müştekilerin adını kullanarak düzenli şekilde para yatırdığı, tespit edilebilen miktarın yaklaşık 97 milyar lira olduğu ifade edildi. 
     Köksal ve Esin'in, kurum çalışanı İsmail Hakkı Karakelle'yi işlerine engel olarak gördükleri anlatılan iddianamede, sanıkların, Köksal'ın akrabası Alaattin Kaya'yı 20 milyar lira karşılığında Karakelle'yi 3 ay rapor alacak şekilde yaralamaya azmettirdikleri ileri sürüldü. İddianamede, Karakelle'nin Bilkent'te otomobilindeyken, iki kişi tarafından sıkıştırıldığı, ancak olay yerinden uzaklaştığı belirtildi. 
     
     PROF. DR. ESİN'E 63 YIL HAPİS İSTEMİ 
     İddianamede, Rekabet Hukukçuları Derneği Genel Başkanı Prof. Dr. Esin hakkında, 4422 sayılı Çıkar Amaçlı Suç Örgütleriyle Mücadele Kanunu'nun ''çıkar amaçlı suç örgütü kurma ve yönetme'' suçunu düzenleyen 1. maddesinin 1. fıkrası, Türk Ceza Kanunu'nun TCK ''rüşvet verme'' suçunu düzenleyen 213 1. maddesi ve suçun tekrarı halinde ceza artırımını öngören 80. maddesi, ''müessir fiile eksik teşebbüse azmettirme'' eylemini düzenleyen TCK'nın 456 2 ve 457 2. maddeleri ile 4422 sayılı Yasa'nın ceza artırımını öngören 1 6. maddesi uyarınca 24 yıldan 63 yıla kadar ağır hapis istendi. İddianamede, Rekabet Kurumu Başkanlık Danışmanı Köksal hakkında, 4422 sayılı Yasa'nın 1 1-3, TCK'nın ''rüşvet alma'' suçunu düzenleyen 212 2-4, ceza artırımını öngören 80, TCK'nın 456 2 ve 457 2. maddeleri ile 4422 sayılı yasanın ceza artırımını öngören 1 6. maddeleri uyarınca 30 yıldan 69 yıla kadar ağır hapis istenirken, avukat Ulya Selçuk hakkında da 17 yıldan 42 yıla kadar ağır hapis talep edildi. 
     
     4 KİŞİYE TUTUKLAMA İSTEMİ 
     İddianamede, diğer 3 sanık hakkında da 9 ay ile 33 yıl arasında değişen hapis cezaları istendi. 
     Sanıkların sağladıkları öne sürülen menfaatin devlete intikali istenen iddianamede, Köksal, Esin, Kaya ve Selçuk'un üzerlerine atılı suçun niteliği ve delil durumuna göre tensiple birlikte tutuklanmalarına karar verilmesi talep edildi. 
     Ankara 11. Ağır Ceza Mahkemesi'nin, bu hafta içinde tensip tutanağını hazırlaması bekleniyor. 
     
</TEXT>
</DOC>
