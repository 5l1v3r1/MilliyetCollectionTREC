<DOC>
<DOCNO> 337072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo07.html </URL>
<DATE> 2005/04/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
''Hırsız'' diyen Hagi'ye açılan tazminat davasına 2 Mayıs'ta başlanacak 
</HEADLINE>
<TEXT>

     Eski Kayserispor Taraftarları Derneği Başkanı Mehmet İncialan'ın, Galatasaray Teknik Direktörü George Hagi'ye Kayseri halkına hakaret ettiği gerekçesiyle açtığı tazminat davasında ilk duruşma 2 Mayıs Pazartesi günü yapılacak. 
     AA muhabirinin aldığı bilgiye göre, eski Kayserispor Taraftarları Derneği Başkanı Mehmet İncialan, avukatı Kudret Taflıoğlu aracılığıyla 6 Nisan Çarşamba günü Sulh Ceza Mahkemesi'nde Hagi hakkında 10 bin YTL tutarında manevi tazminat davası açtı. 
     Kayseri 3. Sulh Ceza Mahkemesi 2 Mayıs Pazartesi günü yapılacak ilk duruma için davacı Mehmet İncialan ile davalı Goorge Hagi'ye tebligat yazısını gönderdi. 
     Mehmet İncialan, AA muhabirine yaptığı açıklamada Hagi'nin tüm Kayseri halkını suçladığını ve davanın kişisel olmadığını belirterek, ''açtığım bu davada, çok sayıda kişi ve kuruluş beni destekliyor. Ben Kayseri halkına yapılan suçlamaların cezalandırılması için bu davayı açtım '' dedi. 
     Mahkemeye verilen dava dilekçesinde şu görüşlere yer verildi 
     ''Galatasaray Teknik Direktörü George Hagi, Kayseri Erkilet Havaalanı'nda Kayserispor taraftarlarına Aranızda hırsız var, siz taraftar değil hırsızsınız. Benim telefonum kimde diye ithamda bulunmuştur. Daha sonra çalındığını iddia ettiği telefonunu paltosunun cebinde bulduğunu belirten Hagi, bu hakaretiyle müvekkilimin manevi olarak zedelenmesine neden olmuştur. Müvekkilimin manevi zararının karşılanması için 10 bin YTL fazlaya ilişkin haklarımız saklı kalmak üzere manevi tazminat talebinde bulunuyoruz.'' 

     
</TEXT>
</DOC>
