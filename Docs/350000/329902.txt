<DOC>
<DOCNO> 329902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonsiy06.html </URL>
<DATE> 2005/04/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül Mumcu'nun eski siyaset tarzını andıran üslubuna çok üzüldüm 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ANAP Genel Başkanlığı'na seçilen Erkan Mumcu'nun kongrede dün söylediği ve Başbakan Recep Tayyip Erdoğan'ı hedef alan sözlerinin hatırlatılması üzerine de bu sözleri çok üzüntüyle karşıladığını kaydetti. 
     Mumcu'nun, AK Parti'nin seçimlerden sonraki ilk hükümetinden bir ay önceye kadar kabinenin bir üyesi olduğuna dikkat çeken Gül, ''Bu süre içerisinde de daima Sayın Başbakanım dediği kişiye karşı dün sarf ettiği sözleri çok üzüntüyle karşıladım'' dedi. 
     Gül, Mumcu'nun, partiden ayrılırken ''dövüşle, kavgayla'' değil, ''kendi gelecek hesaplarıyla, bireysel hesaplarla ilgili ayrıldığını herkesin bildiğini'' ifade ederek, ''Ama üzüldüğüm nokta şu genç olmak çok fazla bir şey ifade etmez, eski siyaset tarzını andıran üslubuna çok üzüldüm'' diye konuştu. 
     Mumcu'nun Bakanlar Kurulu'nda görev yaptığı 2.5 yıl boyunca diğer bakanlarla, başbakanla ya da parti içinde hiçbir kavgasının olmadığına, kendisine karşı olumsuz bir hareketin görülmediğine işaret eden Gül, ''Ama arkadaşımızın kendi bireysel planları sebebiyle partiden ayrıldığını herkes bilmektedir. Bunlar da olabilir ama 2.5 yıl Sayın Başbakanım dediği kişiye hemen 1 ay sonra bu sözleri sarf etmesi, eski siyaset tarzının bir örneğidir. Bundan dolayı üzüldüm'' ifadelerini kullandı. 
     
     ABD'NİN İNCİRLİK TALEBİ 

     Dışişleri Bakanı Gül, hükümetin, ABD'nin İncirlik'e ilişkin taleplerine ne zaman yanıt vereceğine ilişkin soru üzerine de ''İncirlik ile ilgili zaten şu anda yapılan bazı konuların yeni bir düzenlenmeye bağlanmasıyla ilgili bazı talepler vardır, bunlara da hükümetimiz, tahmin ediyorum ki kısa süre içerisinde bir cevap verecektir'' diye konuştu. 
     Gül, şöyle konuştu 
     ''Gerek Kıbrıs gerek İncirlik gerek Türk-Amerikan ilişkileri konusunda gayet şeffafız. Milletvekillerine anlattığımı televizyonlarda da, basın toplantılarında da açıkça söylüyorum. Türk-Amerikan ilişkileri tabii ki önemli ilişkilerdir askeri, siyasi, kültürel, ekonomik boyutları vardır. Bu ilişkilerin güçlenerek devam etmesine hükümetimiz önem vermektedir. Bu çerçeve içerisinde karşılıklı birbirimizden çeşitli taleplerimiz söz konusu olabilmektedir. Bu çerçeve içerisinde İncirlik ile ilgili zaten şu anda yapılan bazı konuların yeni bir düzenlenmeye bağlanmasıyla ilgili bazı talepler vardır, bunlara da hükümetimiz, tahmin ediyorum ki kısa süre içinde bir cevap verecektir.'' 
     
     SUUDİ ARABİSTAN VE BAE ZİYARETİ 

     Suudi Arabistan ve Birleşik Arap Emirlikleri'ne BAE yapacağı ziyaretle ilgili de bilgi veren Gül, Cidde'de İKÖ Genel Sekreteri Ekmeleddin İhsanoğlu ile görüşeceğini, daha sonra da BAE'ye giderek, Abu Dabi ve Dubai emirliklerini ziyaret edeceğini belirtti. 
     Gül, Cidde'yi ziyaretinde İKÖ'ye verdikleri desteği teyit edeceklerini, teşkilattaki reform çalışmalarını tekrar gözden geçireceklerini ve teşkilatın İslam ülkeleri arasındaki etkinliğinin artırılması, birçok problemin çözülmesi ve daha işlevsel hale gelmesiyle ilgili istişarelerde bulunacağını kaydetti. 
     İKÖ'nün 57 üyesinin bulunduğuna, 1.5 milyarlık nüfusu temsil ettiğine ve BM'den sonra en büyük siyasi organizasyon olduğuna dikkat çeken Gül, bu nedenle teşkilata çok önem verdiklerini söyledi. 
     Gül, Cidde'de 2. Türk Makine ve Makine Ekipmanları Fuarı'nın açılışını yapacağını da belirtti. 
     Dışişleri Bakanı Gül, daha sonra BAE'ye geçerek, bu ülkenin devlet başkanı, dışişleri bakanı ve diğer yöneticileriyle görüşmelerde bulunacağını kaydetti. 
     Özellikle Irak savaşından sonra iki ülke arasındaki ticaretin çok daha canlı hale geldiğini, Türk işadamlarının bu ülkede üstlendiği işlerin miktarının çok yüksek boyutlara ulaştığını, ekonomik ilişkilerin çok derinleştiğini ifade eden Gül, bu ziyaret çerçevesinde siyasi konuların yanında, özellikle ekonomik ağırlıklı birçok konunun ele alınacağını belirtti. 
     Abdullah Gül, Kıbrıs için Tayvan modelini düşündüğüne dair sözlerin de kendisine ait olmadığını söyledi. 
     
</TEXT>
</DOC>
