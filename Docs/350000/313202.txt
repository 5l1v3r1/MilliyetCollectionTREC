<DOC>
<DOCNO> 313202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo41.html </URL>
<DATE> 2005/02/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Beşiktaş, kar yağışı altında çalıştı... Ahmed Hassan da idmana katıldı 
</HEADLINE>
<TEXT>

     Beşiktaş, Denizlispor ile hafta sonunda oynayacağı lig maçının hazırlıklarını bugün yaptığı antrenmanla sürdürdü. 
     BJK Nevzat Demir Tesisleri'nde, görevlilerin uzun uğraşlar sonucunda kardan temizlediği sahanın yarısında gerçekleştirilen idman, yoğun kar yağışı altında geçti. 
     Teknik direktör Rıza Çalımbay yönetiminde yapılan idmana milli takım kamplarında bulunan John Carew, Daniel Pancu, İbrahim Toraman, Okan Buruk, Çağdaş Atan, Ramazan kurşunlu ve İbrahim Akın katılmadı. 
     Sakatlığı geçen Ahmed Hassan takımla birlikte idmana çıkarken, Mısırlı futbolcunun Denizlispor maçında forma giyebileceği bildirildi. 
     Sakatlığı süren Emre ise takımdan ayrı koşu yapmakla yetindi. 
     Bu arada Gençlerbirliği maçında 90 dakika forma giyen oyuncuların koşu yaparak bıraktığı idmanda, diğer futbolcular ise pas çalışmasının ardından dar alanda çift kale maç oynadı. 
     Siyah-beyazlılar yarın yapacakları antrenmanla Denizlispor maçı hazırlıklarını sürdürecek. 
     
</TEXT>
</DOC>
