<DOC>
<DOCNO> 338808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun06.html </URL>
<DATE> 2005/05/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
KKTC'de hükümet programı yarın Meclis'te okunacak... 
</HEADLINE>
<TEXT>

     KKTC’de Cumhuriyetçi Türk Partisi CTP -Demokrat Parti DP koalisyon hükümetinin programı, yarın Cumhuriyet Meclisi’nde okunacak. 
     Toplantıda, Başbakan Ferdi Sabit Soyer hükümetin hedeflerini içeren programı milletvekillerinin ve kamuoyunun bilgisine sunacak. 
     Meclisten alınan bilgiye göre, hükümet programı görüşmeleri cuma günü başlayacak. Görüşmelerin tamamlanmasından bir tam gün sonra da güvenoylaması yapılacak. 
     Yeni kabine, 28 Nisan Perşembe günü Cumhuriyet Meclisi’ne sunulmuştu. 
     KKTC anayasasına göre, cumhurbaşkanınca atanan bakanlar kurulunun listesinin Cumhuriyet Meclisi’ne sunulmasından sonra, hükümet programının en geç bir hafta içinde başbakan veya bir bakan tarafından mecliste okunması gerekiyor. 
     Program üzerindeki görüşmeler, programın okunmasından iki tam gün geçtikten sonra başlayacak ve görüşmelerin bitiminden bir tam gün sonra güvenoylaması yapılacak. 
     Meclis İç Tüzüğü’ne göre, hükümetin güvenoyu alması için, açık oyla yapılacak oylamada güvenoyu verenlerin sayısının, red oyu verenlerden fazla olması yeterli. 
     Güvenoyu alan bakanlar kuruluna karşı, güvenoylamasından sonra üç ay geçmedikçe güvensizlik önergesi verilemiyor. Güvenoyu alamayan başbakanın ise istifasını cumhurbaşkanına sunması gerekiyor. 
     Cumhurbaşkanı Mehmet Ali Talat, yeni hükümeti kurma görevini CTP Genel Başkan Vekili, Gazimağusa Milletvekili Ferdi Sabit Soyer’e 25 Nisan’da vermiş, Soyer de kabinesinin listesini 26 Nisan’da Cumhurbaşkanı’na sunmuştu. 
     50 milletvekilinin bulunduğu Cumhuriyet Meclisi’nde siyasi 
     partilerin sandalye dağılımı şöyle 
     CTP 23. 
     Ulusal Birlik Partisi UBP 19. 
     DP 6. 
     Barış ve Demokrasi Hareketi BDH 1. 
     Boş 1. 
     
</TEXT>
</DOC>
