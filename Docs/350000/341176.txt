<DOC>
<DOCNO> 341176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun42.html </URL>
<DATE> 2005/05/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Berlin'de soykırım anıtı açıldı 
</HEADLINE>
<TEXT>

     Almanya’nın başkenti Berlin’de, İkinci Dünya Savaşı sırasında Avrupa’da öldürülen Yahudileri anmak için yapılan anıtın açılışı yapıldı. 
     Federal Meclis Başkanı Wolfgang Thierse, anıtın açılışında yaptığı konuşmada, "En büyük vahşetin kurbanlarını anmak amacıyla bugün burada toplandık. Milyonlarca insanın öldürülmesi bu şehirde planlandı" dedi. 
     Anıtın yapılmasında emeği geçen herkese teşekkür eden Thierse, "Bu anıt geçmişimize son noktayı koyduğumuz anlamına gelmemeli" diye konuştu. 
     Yahudiler Merkez Konseyi Başkanı Paul Spiegel de, yaptığı konuşmada, Yahudi düşmanlığının günümüzde de sona ermediğine dikkati çekti ve bu anıtın, nasyonal sosyalist rejimin bir daha tekrarlanmaması amacıyla yapıldığını söyledi. 
     Almanya’da ve diğer birçok ülkede insanların çoğunun nasyonal sosyalizm dönemi hakkında yeterli bilgiye sahip olduğuna inanıldığını belirten Spiegel, bunun doğru olmadığını, bu nedenle anıt alanının içinde bir enformasyon merkezi kurulmasını da doğru bulduğunu kaydetti. 
     "Almanya’nın İkinci Dünya Savaşı’ndan sonra yaşadıklarını yenilgi olarak görenler, eğer Almanya savaşı kazansaydı ne olurdu diye sormalılar" şeklinde konuşan Spiegel, savaşın bu şekilde sonuçlanmasından dolayı asıl özgürlüğe kavuştuklarını belirtti. 
     Anıtın mimarı olan Peter Eisenman ise anıt projesinin zaman zaman eleştirildiğini, ancak bu eleştirilerin anıtı daha da güzel yapmalarına vesile olduğunu ifade ederek, anıtla birlikte Yahudi düşmanlığıyla ilgili sorunların sona erdiğinin düşünülmemesi gerektiğini söyledi. Eisenman, "Aslında New York’luyum, ancak bundan sonra ruhumun bir parçası her zaman burada Berlin’de olacak" dedi. 
     Açılış törenine Cumhurbaşkanı Horst Köhler, Başbakan Gerhard Schröder ve Dışişleri Bakanı Joschka Fischer ile çok sayıda bakan, Berlin Eyaleti Başbakanı Klaus Wowereit, İsrail’in Berlin Büyükelçisi Şimon Stein ve politikacılar katıldı. 
     Projesi Yahudi kökenli tanınmış Amerikalı mimar Eisenman tarafından hazırlanan soykırım anıtının bulunduğu alanda, bir sergi salonu da bulunuyor. Sergi salonunda, İkinci Dünya Savaşı sırasında Yahudilerin katledilmesiyle ilgili çeşitli fotoğraflar bulunuyor. 
     Tarihi Brandenburg Kapısı’nın yanındaki bir alanda inşa edilen anıt, şehir merkezinde geniş bir alanda soğuk bir beton yığını görüntüsü verdiği ve Nazi dönemi vahşetini çağrıştıran bir görüntüye sahip olduğu gerekçesiyle bazı çevreler tarafından eleştiriliyor. 
     Anıtın yapılmasını Federal Meclis 1999 yılında onaylamış, inşaatına 2003 yılında başlanmıştı. 
     
</TEXT>
</DOC>
