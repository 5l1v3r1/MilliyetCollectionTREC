<DOC>
<DOCNO> 304511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas20.html </URL>
<DATE> 2005/01/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2004'ün en çok satan albümleri... 
</HEADLINE>
<TEXT>

     Müzik dünyasında 2004 yılında albümü en çok satan sanatçı Usher oldu. Rhythm and Blues R B tarzının genç ustası Usher'ın ''Confessions'' adlı çalışması 8 milyonluk satış rakamıyla geride bıraktığımız yıla damgasını vurdu. 
     Yıllık albüm satışlarını belirleyen Nielsen Soundscan'in resmi verilerine göre, 2004 yılının en çok satan albümü 26 yaşındaki genç şarkıcı Usher'ın imzasını taşıyor. Sene boyunca Eminem, Norah Jones gibi müziğin devlerini albüm satışlarıyla fersah fersah geride bırakan şarkıcı, Mart ayında çıkan albümüyle 8 milyon adet sattı. 
     Bu satış rakamı, 2002 ve 2003 senelerinin şampiyonlarını da geride bıraktı. 50 Cent'in 6.5 milyon adet satan ''Get Rich or Die Trying'' ve Eminem'in 7.6 milyon adet satış rakamına ulaşan ''The Eminem Show'' adlı çalışmalarını da geride bıraktı. 2003 yılında Grammy ödülünü kucaklayan genç sanatçının ''Yeah'' adlı şarkısı da 2004'ün radyolarda en çok çalınan parçası oldu. Bu parça ayrıca geçen yıl içerisinde internetten en çok indirilen beşinci şarkı. 
     İlk haftasında 1.1 milyon satan ''Confessions'', tüm zamanların en çok satan çalışmaları arasına da girdi. Tüm zamanların en çok satan albümü unvanını Britney Spears'ın 1 yılda 10.5 milyon satış rakamına ulaşan ''Baby One More Time'' adlı albümü elinde bulunduruyor. 
     Usher, gelecek ay sahiplerini bulacak Grammy ödülüne de 8 dalda aday gösterildi. 
     
     NORAH VE EMINEM YAKIN TAKİPTE- 

     Usher'ın birinci olduğu listede hemen arkasında Norah Jones yer alıyor. 
     Yapımcılığını Arif Mardin'in üstlendiği ''Come Away with Me'' adlı Grammy ödüllü ilk albümünden sonra parlayan buğulu sesin ''Feels Like Home'' isimli çalışması, bu yıl 3.8 milyon adet sattı. 2003 senesinde 6 dalda Grammy ödülünü kazanan 25 yaşındaki Jones, ünlü müzisyen Ravi Shankar'ın kızı. 
     İlk haftasında 1.03 milyon adet satan çalışma, Şubat ayında müzikseverlerle buluşmuştu. Jones'un ilk albümü ''Come Away with Me'' ise 2003 yılında 5.1 milyon rakamıyla yılın en çok satan ikinci albümü olmuştu. 
     Eminem'in Kasım ayında müzik marketlerin raflarındaki yerini alan çalışması ''Encore'', 2004 yılının son haftasında en çok satan albüm oldu. Henüz iki aydır piyasada olmasına rağmen 3.5 milyon adet satan ''Encore'', Usher ve Norah Jones'un ardından yılın en çok dinlenen üçüncü albümü. 
     Yılın en çok satan albümleri, sahipleri ve satış rakamları ise şöyle 
     1. Confessions Usher 8 milyon 
     2. Feels Like Home Norah Jones 3.8 milyon 
     3. Encore Eminem 3.5 milyon 
     4. When the Sun Goes Down Kenny Chesney 3.1 milyon 
     5. Here for the Party Gretchen Wilson 2.9 milyon 
     6. Live Like You Were Dying Tim McGraw 2.8 milyon 
     7. Songs About Jane Maroon 5 2.7 milyon 
     8. Fallen 2.61 milyon 
     9. Autobiography Ashlee Simpson 2.57 milyon 
     10. Now That's What I Call Music 16 çeşitli sanatçılar 2.56 milyon. 
     
     2004, MÜZİĞİN UĞURLU YILIYDI 

     Verilere göre 2004 yılı son senelere bakıldığında müzik dünyasının uğurlu yılı oldu. 
     Son dört senedir düşen CD, single ve dijital şarkı satışları 2003 yılına göre yüzde 2 artarken, 686 milyondan 817 milyon kopyaya çıktı. Bu rakam, 2000 yılından bu yana satışlarda ilk kez 800 milyon rakamının üzerine çıkılması açısından da önem taşıyor. 
     Satışların artmasına en büyük yardımcı ise dijital şarkıların saniyelerle ölçülen sürelerde indirilmesine olanak sağlayan büyük buluş ''iPod''. 
     2003 yılında 19.2 milyon dijital şarkıya karşılık bu sene tamı tamına 141 milyon şarkı internetten indirildi. Internetten en çok indirilen çalışmalar da 162 milyon rakamıyla yine R B yıldızlarının imzalarını taşırken, bu türü alternatif müzik 132 milyon , rap 81 milyon , country 78 milyon ile rock ve heavy metal 75 milyon izledi. 
     
</TEXT>
</DOC>
