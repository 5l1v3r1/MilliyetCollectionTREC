<DOC>
<DOCNO> 313054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yazar/bila.html </URL>
<DATE> 2005/02/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye'nin kozları 
</HEADLINE>
<TEXT>


ABD Dışişleri Bakanı Condoleezza Rice, Ankara temaslarını tamamladı. 
Bu ziyaret Dışişleri tarafından tanışma ve gündemi birlikte gözden geçirme ziyareti olarak niteleniyor. 
Rice, Ankara'da yaptığı açıklamalarda, Türk kamuoyuna Washington'un bilinen söylemi dışında yeni bir mesaj vermedi. 
Türkiye'nin çok önemsediği Kerkük ve PKK konusunda Ankara'nın kaygıları Rice'a, Dışişleri Bakanı Abdullah Gül tarafından çok detaylı biçimde aktarıldı. 
ABD Dışişleri Bakanı'nın bu iki konuda verdiği mesaj ise şöyle özetlenebilir 
1- Kerkük Irak'ın sorunudur. ABD bütünleşmiş bir Irak istiyor. Kerkük'te bütün Iraklıların bir arada yaşayabilmesi gerekir. ABD tek bir Irak istiyor. Iraklıların yeni demokrasi içinde kendi kararlarını kendileri vermeleri gerekiyor. 
2- PKK ABD, PKK KONGRA-GEL'i terör örgütü olarak niteliyor. Bizler onlara karşı belirli adımlar atmaya çalışacağız. Onlara finansman sağlayanlara karşı gerekli tedbirleri alacağız. ABD ve Irak olarak birlikte ikili bir mekanizma oluşturmaya çalışıyoruz. 
Rice'ın bu mesajları, ABD'nin Kerkük ve hatta PKK sorununu Irak'ın çözmesi gereken sorunlar olarak gördüğünü ortaya koyuyor. Türkiye'yi özellikle Kerkük konusunda bir taraf gibi görmedikleri açık. Bundan çıkan anlam ise, ABD'nin Kerkük seçim sonuçlarını Kürt grupların gördüğü gibi göreceği... 
PKK konusunda ise artık ABD'den askeri operasyon beklentisine girmek anlamsız gibi görünüyor. Bu zaten çok önceden de anlaşılmıştı. Rice'ın bu konuda verdiği söz PKK ile "mali" bir mücadeleye girecekleri. Finans kaynaklarına karşı önlem alacakları. 
Gerek Kerkük gerek PKK konusunda Ankara'nın beklentilerinin bu olmadığı söylenebilir. 

Öymen'in önerisi 
Türkiye, ABD'yi istediği çizgiye çekebilir mi 
CHP Genel Başkan Yardımcısı, Dışişleri eski Müsteşarı Onur Öymen, Türkiye'nin elindeki kozları kullanması halinde ABD üzerinde etkili olabileceğini düşünüyor. Öymen, Ankara'nın bugüne kadar "fazla ricacı" bir tutum içinde olduğunu, bu yöntemle de ABD'ye istediğini yaptırmasının mümkün olmadığını söylüyor. 
Öymen'e göre Türkiye üç kozunu kullanabilirdi 
1- Her istendiğinde Afganistan'a asker göndermeyebilirdi. Bunun bir NATO görevi olduğunu söyleyenlere karşı ise, "Bütün NATO ülkeleri asker gönderiyor mu " sorusunu yöneltebilirdi. Afganistan'a asker gönderme yükümlülüğünü, ABD'den PKK'ya ilişkin beklentilerine karşılık gösterebilirdi. 
2- ABD'yi beklemeden daha önce de yaptığı gibi Kuzey Irak'ta sınır güvenliğini sağlamak için bir "güvenlik şeridi" oluşturabilirdi. Bunu gerçekleştirecek siyasi ağırlığa sahipti. 
3- İncirlik üssünün kullanımını beklentilerine yanıt alıncaya kadar tümüyle askıya alabilirdi. Bu yöntem Kıbrıs Barış Harek tı'ndan sonra ABD'nin Türkiye'ye ambargo koyması üzerine kullanılmıştı. Türkiye'deki bütün üslerin kullanımı durdurulmuştu. 1974'ten sonra bunu yapabilen Türkiye bugün de yapabilirdi. 
CHP Genel Başkan Yardımcısı Öymen, Türkiye'nin h l bu kozları ve benzerlerini kullanma olanağına sahip olduğunu vurguluyor. Dış politikada sadece söylemle sonuç almanın mümkün olmadığını, sonuç almak için mutlaka en etkili olacak kozların kullanılması gerektiğini belirtiyor. Türkiye'nin ise sadece rica etmekle yetindiği için sonuç alamadığını kaydediyor. Kuzey Irak'taki Kürt grupların bile, Kerkük'e Kürtlerin taşınmasına izin vermezseniz, seçime girmeyiz diyerek ABD'ye istediklerini yaptırdıklarını anımsatıyor. 
Öymen, diplomaside "özde kararlı, üslupta yumuşak"lığın temel ilke olduğunu, ancak, Ankara'nın bunun tam tersini uyguladığını belirterek, hükümete, ABD'ye karşı elindeki kozları kullanmasını öneriyor. 



</TEXT>
</DOC>
