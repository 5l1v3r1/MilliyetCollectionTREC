<DOC>
<DOCNO> 322335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/dunya/axdun01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sandıkları kırarım' 
</HEADLINE>
<TEXT>


SEFA KARAHASAN Lefkoşa 


KKTC Cumhurbaşkanı Rauf Denktaş, "Annan Planı bağımsızlıktan taviz verilerek yeniden referanduma sunulursa sandıkları kırarız" dedi. 
Denktaş, Baf direnişinin 41. yıldönümü dolayısıyla Güzelyurt'taki Şehitler Anıtı'nda düzenlenen törende, "Kıbrıs Türk halkının bundan sonra vermesi gereken mücadelenin, Annan Planı'nın masaya getirilmemesi için el ve gönül birliğiyle mücadele etmek olduğunu" söyledi. Annan Planı'nın yeniden masaya getirilmesi halinde sandıkların kırılmasını isteyen Denktaş, "Bunu birlikte yapacağız. Bunun için aranıza geliyorum" diye konuştu. 
KKTC Başbakanı Mehmet Ali Talat, Denktaş'ın açıklamasına, "Geçen defa da Sayın Denktaş sandıkları kırma çağrısı yapmıştı, ama halkımız sandıkları korudu" diyerek yanıt verdi. 


</TEXT>
</DOC>
