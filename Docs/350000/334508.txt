<DOC>
<DOCNO> 334508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo11.html </URL>
<DATE> 2005/04/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Konyaspor'da Beşiktaş maçı hazırlıkları... 
</HEADLINE>
<TEXT>

     Kendi sahasında yaptığı Sakaryaspor maçından sonra ara vermeden Beşiktaş maçı hazırlıklarına başlayan Konyaspor, İstanbul'daki maçta puan almayı hedefliyor. 
     Konyaspor Basın Sözcüsü Sefa Ortaç, geçen hafta sonunda yapılan Sakaryaspor maçında belki de sezonun en vasat futbolunu oynadıklarını söyledi. 
     Sahada organizasyon eksikliği nedeniyle istedikleri oyunu ortaya koyamadıkları maçtan yine de galibiyetle ayrılmayı bildiklerini ifade eden Ortaç, alınan galibiyetin Beşiktaş maçından önce takımın ve teknik heyetin moralini yükselttiğini bildirdi. 
     Sakaryaspor maçından sonra ara vermeden Beşiktaş maçı hazırlıklarına başladıklarını dile getiren Ortaç, şunları kaydetti 
     ''Son haftalara gelindikçe lig oldukça çekişmeli maçlara sahne oluyor. Fenerbahçe-Beşiktaş maçı bunun en güzel örneği. Ancak Türkiye Kupası'nda karşılaştığımız ve elediğimiz Beşiktaş'a karşı İstanbul'da yine bir sürpriz yapabiliriz. Siyah-beyazlı ekip karşısında önce bir puan daha sonra galibiyet hedefliyoruz.'' Ortaç, Beşiktaş maçında sarı kart cezalısı Baliç'in forma giyemeyeceğini, sakatlığı geçen Ömer'in ise bir aksilik olmazsa oynayacağını sözlerine ekledi. 
     
</TEXT>
</DOC>
