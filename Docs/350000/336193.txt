<DOC>
<DOCNO> 336193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko07.html </URL>
<DATE> 2005/04/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
THY ve Telekom'da grev kararına doğru 
</HEADLINE>
<TEXT>

     Türk-İş'e bağlı sendikaların kamu iş yerlerinde yürüttüğü kamu kesimi toplu iş sözleşmesi görüşmelerinin önemli bir kısmında yasal sürecin sonuna gelindi. 
     Karayolları, THY, Telekom ve Posta İşletmesi'nde yaklaşık 70 bin işçi adına yürütülen müzakere sürecinin önümüzdeki günlerde tamamlanması ve bu iş yerlerinde grev kararı alınması bekleniyor. 
     Türk-İş'e bağlı sendikalarla Hükümet adına Kamu İşletmeleri İşverenleri Sendikası Kamu-İş ve Türk Ağır Sanayi ve Hizmet Sektörü Kamu İşverenleri Sendikası TÜHİS 
     arasında kamu kesimi toplu iş sözleşmesi görüşmeleri kapsamında toplam 371 bin 129 işçinin 2 yıllık ücret zamlarının belirlenmesi amacıyla teknik çalışmalar başlatıldı. Toplu iş sözleşmesi kapsamında özellikle ücret zamları konusunda son noktanın Hükümetle Türk-İş yönetimi arasındaki görüşmelerde konması bekleniyor. Ancak Türk-İş'e bağlı bazı sendikaların kamu iş yerlerinde yürüttükleri toplu görüşmelerde yasal sürecin sonuna gelindi. 
     
     THY VE TELEKOM'DA GREVE DOĞRU 
     Toplu iş sözleşmesi görüşmelerine şubat ayında başlanan Karayolları Genel Müdürlüğü, Türk Telekom, Posta İşletmesi Genel Müdürlüğü ve Türk Hava Yolları'nda yaklaşık 70 bin işçi adına yürütülen görüşmelerde sona yaklaşıldı. Söz konusu iş yerlerinde iki aylık müzakere süreci bu ay sonunda tamamlanacak. Bu iş yerlerinde bir aylık arabulucu aşamasında anlaşma sağlanamaması durumunda grev kararının alınması bekleniyor. 
     Toplu sözleşme görüşmeleri, özelleştirme çalışmaları, talip olan kuruluşların bilgi odalarına girmesi süreciyle devam eden Türk Telekom ve bir kısmı halka arz edilen geri kalanının ise blok satışının tartışıldığı THY açısından da önem taşıyor. 
     Diğer sendikaların örgütlü oldukları iş yerlerinde ise görüşmeler devam ediyor. Bu iş yerlerinde de iki ay içinde anlaşma sağlanamaması durumunda grev kararı alınması bekleniyor. 
     
     ÇALIŞMA SÜRESİ DEĞİŞTİRİLMEK İSTENİYOR 
     Kamu işveren sendikaları, özellikle İş Yasası'nda bulunan esnek çalışmaların toplu iş sözleşmesine yansıtılmasını istiyor. İşçi sendikaları ise kuralsızlık getireceği gerekçesiyle bu talebi kabul etmiyor. 
     Görüşmelerde, çalışma süresinin esnekletirilmesi ve İş Yasası'nda günde 11 saata kadar fazla mesai olmaksızın çalıştırılma önerilerinin en çok zorlanılacak değişiklik olarak değerlendiriliyor. Bu durumda da işin özelliğine göre bu iş yerlerinde günde 11 saat çalışma olanağı getirildiğinde, haftanın diğer günlerinde izinli veya kısa süreli çalıştırmayla fazla mesainin önlenmesinin amaçlandığı savunuluyor. 
     
     TÜRK-İŞ, EN AZ YÜZDE 20 İSTEYECEK 
     Sendikaların iş yerleriyle ayrı ayrı sürdürdüğü toplu iş sözleşmesi görüşmelerinde ücret zammıyla ilgili kısmının Hükümetle Türk-İş arasında sürdürülecek görüşmelerde belirlenmesi bekleniyor. Türk-İş'in en az yüzde 20 zam istemiyle Hükümetle masaya oturması beklenen söz konusu görüşmeler, AKP hükümetinin sendikalarla ikinci büyük sınavını oluşturacak. AKP Hükümeti sendikalarla ilk büyük sınavını 2003 yılında yaşamıştı. Özelleştirmeleri bu yıl gündemde olan kamu kuruluşlarının da bu kapsamda olmasının toplu sözleşme görüşmelerini daha da zorlu kılacağı belirtiliyor. 
     Toplu iş sözleşmesi görüşmelerinde sendikalar arasında koordinasyonu sağlamak amacıyla, Türk-İş Yönetimi ve 6 sendikanın Genel Başkanından oluşan "Kamu Toplu İş Sözleşmeleri Koordinasyon Kurulu"nun da yakında ikinci toplantısını yaparak, teklifleri Hükümete sunması bekleniyor. 
     
     İŞÇİ SAYILARI VE İŞYERLERİ 
     Türk-İş'e bağlı "Tarım-İş Sendikası 14 bin 733, Türkiye Maden-İş 20 bin 857, Genel Maden-İş 13 bin 246, Petrol-İş 14 bin 313, Tek Gıda-İş 32 bin 748, Şeker-İş 20 bin, Teksif 60, Deri-İş 450, Ağaç-İş 36, Selüloz-İş 1134, Basın-İş 827, Türk Metal 1615, Dok Gemi-İş 8, Yol-İş 69 bin 23, Tes-İş 61 bin 700, Tez Koop-İş 11 bin 560, Koop-İş 721, Demiryol-İş 14 bin 
     2, Denizciler 4 bin 825, Hava-İş 9 bin 568, Liman-İş 4 bin 
     655, Haber-İş 40 bin 50, Sağlık-İş 4 bin 108, Toleyis 551, 
     Harb-İş 29 bin 558 işçi adına" toplu iş sözleşmesi görüşmelerine katılacak. 
     Toplu iş sözleşmesi görüşmeleri yapılacak bazı iş yerleri ise şöyle 
     "TİGEM, AOÇ, TKİ Genel Müdürlüğü, Eti Maden İşletmeleri Genel Müdürlüğü, Eti Aliminyum A.Ş., EÜAŞ-AEL Afşin Elbistan Linyit İşletmesi, Karadeniz Bakır İşletmeler Genel Müdürlüğü, Eski Çeltek Kömür İşletmeleri, Tekel Genel Müdürlüğü, TTK, MTA, Petkim, Tüpraş, Botaş, TPAO, BOTAŞ, MKEK, SSK İlaç, Afyon Alkoloid, Etibor, Tügsaş, Çay İşletmeleri Genel Müdürlüğü, Türkiye Şeker Fabrikaları Genel Müdürlüğü, Sümer Holding A.Ş., SEKA, Başbakanlık Basımevi, Karayolları Genel Müdürlüğü, DSİ, TEDAŞ Genel Müdürlüğü, EÜAŞ Genel Müdürlüğü, TEİAŞ Genel Müdürlüğü, TETAŞ, TCDD, Türkiye Denizcilik İşletmeleri, Kıyı Emniyeti Gemi Kurtarma İşletmesi, THY, Türk Telekom, YURTKUR, Milli Savunma Bakanlığı, Jandarma Genel Komutanlığı ve Sahil Güvenlik Komutanlığı." Bu arada, hükümetle Türk-İş arasında, 16 Mart itibariyle kapatılan Köy Hizmetleri Genel Müdürlüğü iş yerlerinde çalışan Yol-İş üyesi 44 bin 428 işçi adına yürütülen toplu iş sözleşmesi Genel Müdürlüğün kapatılmasına 15 gün kala ücret zammı oranları belirlenmeden imzalanmıştı. 
     Ancak zam oranının Hükümet ile Türk-İş arasında yürütülecek kamu toplu iş sözleşmesi görüşmelerine paralel olarak belirlenmesi kararlaştırılmıştı. 
     
</TEXT>
</DOC>
