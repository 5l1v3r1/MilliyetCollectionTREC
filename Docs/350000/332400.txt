<DOC>
<DOCNO> 332400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo05.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceplere gözaltı 
</HEADLINE>
<TEXT>


Akçaabat'taki skandalla ilgili telefon kayıtlarının incelenmesine karar verildi. Sebatlı Hakan, Bayram, Ogün ve Serdal ile Kayseri kalecisi Metin Aktaş'ın bir haftalık konuşmaları mercek altına alınacak 

ÖZEL HABER CEMAL ERSEN 


Futbol Federasyonu ve İçişleri Bakanlığı'nın ortaklaşa yürüttükleri operasyon çerçevesinde Trabzon'da yaşananların basit bir bahis olayı olarak görülmediği, ses kayıtlarında yer alan ifadelere göre bazı futbolcu ve yöneticilerin de skandala karışmış olabileceği ihtimalinin değerlendirildiği öğrenildi. 
Kenan Erol isimli şahıs ile A.Sebatspor kalecisi Hakan Olgun arasında geçen konuşamalarda maçın ilk yarısının ev sahibi takım, sonucunun ise Kayserispor lehine sonuçlanması kurgusuna dikkat çekilirken, iki takımda forma giyen bazı futbolcuların bilgisine başvurulması ve son bir haftalık cep telefonu görüşmelerine ait kayıtlarının savcılık kanalıyla istenmesine karar verildi. 
A.Sebatspor'un maçın ilk yarısını galip bitirmesi için mutlaka gol atması ve bunun garanti edilmesinin şart olduğuna işaret eden yetkililer, Kenan Erol'un, Sebatspor kalecisi Hakan'ın "Ya Kayserispor gol atamazsa" sorusuna "İşin o tarafı da tamamdır" diye yanıtlamasının Kayserili bazı oyuncuların da benzer teklif almış olabileceği şüphesini gündeme getirdi. Kaleci Hakan'a teklif edilen 200 bin Euro'nun 125 bin Euro'luk bölümünün başka futbolcular arasında bölüştürüleceği ifadeleri de bu şüpheleri güçlendirdi. 

Savcılığa başvuru 
Futbol Federasyonu'ndan detaylı araştırma direktifini alan Hukuk Kurulu, Cumhuriyet Savcılığı kanalıyla kaleci Hakan Olgun, A.Sebatsporlu Bayram, Ogün ve Serdal ile Kayserispor kalecisi Metin Aktaş, adı gizli tutulan bazı yöneticiler ve kulüp çalışanlarına ait cep telefonlarından son bir hafta içinde yapılan görüşme kayıtlarını istemeyi kararlaştırdı. Adı geçen futbolcu ve yöneticilerin son bir haftada kimlerle görüştüğü ve konuşmaların içeriğini inceleyecek olan kurul, raporunu önümüzdeki hafta yönetime sunacak. 
Soruşturmanın bir sonraki aşamasında ise savcılığın şüphe edilen futbolcu ve yöneticilerin banka hesaplarındaki hareketlerini inceleyebileceği belirtildi. 

Büyük patron kim 

Futbol Federasyonu, para teklifinde bulunan Kenan Erol'un büyük oyunun en küçük parçası olduğu görüşünü taşıyor. Cumhuriyet savcısı Sönmez Yüksel tarafından ifadesi alınan Kenan Erol'un "Kantin işletirim. Sebatsporlu futbolcuları tanırım. Soyunma odalarında maça gittiklerinde eşyalarını korurum. Trabzonspor maçlarında da Pasifik Güvenlik Şirketi'nin elamanı olarak soyunma odalarının güvenliğini sağlarım" dediği öğrenildi. 

Toto'dan araştırma 

Akçaabat Sebatspor - Kayserispor, Galatasaray - Trabzonspor ve Stutgart - Schalke - maçlarına 250 bin Euro bahis oynanmasının saptanmasından sonra Spor - Toto teşkilatına bağlı bir ekibin Trabzon'a giderek inceleme başlattığı bildirildi. Bahislerin oynandığı bayiler ile görüşen ve oyunun kim veya kimler tarafından yatırıldığını araştıran ekibin ulaştığı bilgileri değerlendireceği kaydedildi ve rapor haline getireceği bildirildi. 

Zeki, çevik ve ahl klı 

200 bin Euro'yu geri çeviren Sebatlı Hakan'ın, rehinli bir evi, altında kardeşine ait eski model arabası ve dün 13.30 itibarıyla cebinde 6 YTL'si var 

ÖZEL RÖPORTAJ ERGUN ATA 

Bütün gelişmelere neden olan kişi kendisine yapılan teklifi hemen kulüp menajeri İlter Kasap'a bildiren kaleci Hakan Sefer Olgun. 29 yaşında, 15 yılı aşkın süredir amatör - profesyonel olarak futbolun içinde. Evli, iki çocuk babası. Urfa DSİ, Galatasaray Genç ve PAF takımları, Gaziantep Sankospor, Konya Endüstri, Sakaryaspor, Kocaelispor ve son olarak Akçaabat Sebatspor formalarını giydi. 
Banka kredisiyle aldığı rehinli bir evi var. Arabası yok, kardeşine ait eski model bir otomobille idare ediyor. Dün saat 13.30 itibarıyla cebinde olan para sadece 6 milyon lira. Başkan Sezgin'le bir araya geldiğimizde, sohbetin ardından, kendisinden para isteyecekti. 
Maddi olarak böyle sıkıntılar yaşadığı dönemde teklif kendisine gelmiş. 200 bin Euro'yu görünce, teybe kayıt yaptığını unutup, rolünü çok doğal oynamış, bant kayıtlarındaki küfürlerden ise utanmış. 
"Bu işin sonu nereye varır bilmiyorum. Zarar da görebilirim belki, ama vicdanen çok rahatım. Bu eylemi, Türkiye'deki tüm amatör ve profesyonel meslektaşlarım için yaptım. Türk futbolcusuna kimsenin leke vuramayacağını kanıtlamaya çalıştım. Ben Atatürk'ün, "Ben sporcunun zeki, çevik ve aynı zamanda ahl klısını severim " sözünü her zaman kendime ilke edindim. Bu hareketi yapmakta o sözün etkisi büyük olmuştur" diyor. 
Sakaryaspor'da oynarken trafik kazası geçirdiğini, arkadaşlarının öldüğünü, Diyarbakır - Konya Endüstri maçında yüzünde maytap patladığını, neden olduğu bir kazada bir kişinin öldüğünü ve bu olayların kendisini çok etkilediğini belirtiyor Hakan ve ekliyor "Ama inanın hiçbirinde psikolojim bu kadar bozulmamıştı. Maçta 4-5 kez gol tehlikesi yaşadım. Eğer bunlardan biri gol olsaydı, ya da hatalı bir gol yeseydim ne yapardım bilemiyorum". 

Ne olmuştu 
A.Sebat - Kayseri maçı öncesi ev sahibi Kulüp Başkanı Veli Sezgin, Hakan'a şike teklif edildiği iddiasını, federasyon ve Cumhuriyet Savcılığı'na bildirmişti. Kenan Erol isimli şahsın Hakan'a 200 bin Euro karşılığı ilk yarıyı A.Sebat, ikinci yarıyı Kayseri'nin kazanması yolundaki teklifi, federasyonun yanı sıra Spor-Toto teşkilatını harekete geçirmişti. Galatasaray- Trabzon, Stutgart-Schalke ve A.Sebat - Kayseri maçlarına 250 bin Euro bahis oynayan bir çetenin aracılığını yapan Erol'un ifadesi alınmıştı. 


</TEXT>
</DOC>
