<DOC>
<DOCNO> 305052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun20.html </URL>
<DATE> 2005/01/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İsrail'de emre itaatsizlik çağrısı yapan 6 subay görevden alındı 
</HEADLINE>
<TEXT>

     Gazze ve Batı Şeria'daki Yahudi yerleşkelerinin boşaltılmasında yer almayı reddeden en az 6 İsrailli subay görevden alındı. 
     İsrail basınında çıkan haberlere göre, Yahudi yerleşkelerinin boşaltılmasında yer almamaları için ordu mensuplarına emre itaatsizlik çağrısı yaparak dilekçe veren 6 İsrailli subay, Batı Şeria'yı da kapsayan İsrail'in merkez bölge komutanı General Moşe Kaplinski tarafından görevden alındı. 
     İsrail ordusu tarafından yapılan açıklamada, dilekçeye imza atan üst düzey subayların dün gece General Kaplinski tarafından çağrıldıkları, diğer imzacı subayların da durumları kendilerine iletilmek üzere daha sonra çağrılacakları belirtildi. 
     Ordu açıklamasında, emre itaatsizlik çağrılarının çok ciddiye alındığı ifade edilerek, askeri rütbelerin siyasi amaçlar için kullanılamayacağı ve bunu ihlal edenler hakkında gerekli önlemlerin alınacağı kaydedildi. 
     İsrail radyosu da emre itaatsizlik çağrısı yapan subayların kızağa çekildiğini duyurdu. 
     Radyo, Batı Şeria'da bir subayın görevden alındığını kaydederek, 33 imzacı subay hakkında da işlem yapılmakta olduğunu, ancak bunların tamamının görevden alınıp alınmadığının bilinmediğini belirtti. 
     
</TEXT>
</DOC>
