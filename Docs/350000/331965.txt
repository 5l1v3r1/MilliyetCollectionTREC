<DOC>
<DOCNO> 331965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy08.html </URL>
<DATE> 2005/04/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Teşvikte sıkıntı sürüyor... 
</HEADLINE>
<TEXT>

     Yararlanacak işyerleri için aranan en az işçi sayısı 20'ye çıkarılarak kapsamında gidilen daraltmanın IMF'yi ikna etmeye yetmediği belirtilen teşvik yasa tasarısı, fiilen yeni stand-by anlaşmasının ön koşullarından biri haline gelmesi ve bütçeye getireceği yükün yanısıra milletvekillerinin talepleri nedeniyle de kaygı yaratıyor. 
     Teşvik yasa tasarısının gelecek hafta Plan ve Bütçe Komisyonu'nda görüşülmesi bekleniyor. 
     CHP'li milletvekilleri, teşvik yasa tasarısı alt komisyon raporuna yazdıkları karşı oyda, gelişmişlik bakımından yaşanan dengesizliğe dikkat çekerek, il bazında değil, ilçe bazında teşvik düzenlemesi yapılmasını istediler. Karşı oyda, gelişmişlik sıralamasında 207'nci olan Kütahya-Tavşanlı ile 387'inci olan Kütahya-Simav'ın teşvikten yararlandığı, buna karşılık, gelişmişlik sıralamasında Simav'a 40 kilometre uzaktaki ve gelişmişlik sıralamasında 640'inci olan Balıkesir-Sındırgı'nın, 604'üncü olan Balıkesir-Dursunbey'in teşvikten yararlanaması çelişkisine dikkat çekildi. 
     Örneklerin çoğaltılabileceği belirtilen CHP'nin karşı oy yazısında, "Bölgesel dengesizlikleri gidermek için, teşvikleri sadece il bazında değil, ilçeler bazında da yapmak gereklidir. Teşvikler, il bazında, ama eksi endeksli ilçeleri de kapsayacak şekilde ve kademeli olarak verilmelidir" denildi. 
     İl ve ilçe bazında yapılacak teşvik uygulamasında da sosyo-ekonomik gelişmişlik endeksi ile fert başına düşen yurtiçi hasıla tutarlarına göre teşviklerden kademeli olarak yararlandırılması istendi. Karşı oy yazısında, "Örneğin sosyo-ekonomik gelişmişlik endeksi en düşük olan il ve ilçeler teşviklerden yüzde 100 oranında yararlanırken, diğer il ve ilçeler endeks değerlerine göre yüzde 60, yüzde 30, yüzde 20, yüzde 10 gibi oranlarda teşviklerden yararlandırılmalıdır" denildi. 
     Teşvik kapsamında vergi, prim ve enerji desteğinin yanısıra ucuz ve yeterli kredi desteği sağlanması da önerilen karşı oy yazısında, şu düzenleme yapılması da gündeme getirildi 
     "Kalkınmada öncelikli iller ile organize sanayi bölgesi tamamlanmasına karşın, hiç yatırım gelmemiş veya doluluk oranı yüzde 25'in altında olan ilçeler de teşvik kapsamına alınmalıdır. Çünkü, fert başına gayrisafi yurtiçi hasıla tutarı ve sosyo-ekonomik gelişmişlik endeks kriterleri, kalkınmada öncelikli illerin tümünü kapsamamakta ve organize sanayi bölgelerinin doluluk oranını dikkate almamaktadır." Tasarının bu hafta TBMM Plan ve Bütçe Komisyon'nda ele alınması bekleniyor. IMF'nin teşvikten yararlanacak işyerleri için çalıştırılması gereken işçi sayısıyla ilgili en düşük sayının 10'dan 20'ye çıkarılmasını yeterli görmediği 30 kişiye çıkarılmasında ısrar ettiği ileri sürülüyor. Hükümet'in 30 işçiye çıkarma girişimi alt komisyonda sonuç vermemişti. 
     Bu nedenle teşvik konusunda hükümet, IMF'nin kaapsamının daraltılması ve kendi milletvekillerinin kapsamın genişletilmesine yönelik baskıları arasında kalmış gözüküyor. 

ANKA 
     
</TEXT>
</DOC>
