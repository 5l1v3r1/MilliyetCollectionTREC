<DOC>
<DOCNO> 322242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo10.html </URL>
<DATE> 2005/03/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şubat ayının altın adamı Trabzonsporlu Yattara 
</HEADLINE>
<TEXT>

     Işık Sigorta'nın düzenlediği 11 Altın Adam jüri toplantısı İstanbul'da yapılırken, Aralık ayının altın adamı seçilen Fenerbahçe kaptanı Ümit Özat, ödülünü aldı. 
     Kalyon Oteli'nde gerçekleştirilen toplantıda, Ümit'e ödülünü Işık Sigorta Genel Müdürü Recep Koçak verirken, sigorta poliçesini de FIFA kokartlı hakem Lale Orta sundu. 
     Bu arada, törende Aralık ayının yıldızı seçilen Galatasaray'ın Kolombiyalı kalecisi Mondragon ve teknik direktörü olarak belirlenen Denizlispor çalıştırıcısı Giray Bulak'a ödülleri verildi. Mondragon'un ayın yıldızı ödülünü ve poliçesini Işık Sigorta Yönetim Kurulu Başkan Vekili Ömer Faruk Berksan ve Bulak'a ayın teknik direktör ödülünü ve poliçesini de Işık Sigorta Genel Müdürü Recep Koçak verdi. 
     Aralık ayının yöneticisi seçilen Trabzonspor Kulübü Başkanı Atay Aktuğ ile Ağustos ayının yıldız oyuncusu olarak belirlenen bordo-mavili oyuncu Fatih Tekke toplantıya katılmazken, ödülleri kulübün asbaşkanı Ömer Sarı'ya verildi. 
     Toplantıya onur konukları olarak katılan bayan hakemler FIFA kokartlı Lale Orta'nın yanı sıra FIFA yardımcı hakemleri Neslihan Bayraktar ile Seçim Demirel, organizasyon sonrası ödül aldılar. 
     
     ŞUBAT AYININ ALTIN ADAMI YATTARA 
     Işık Sigorta sponsorluğunda bu yıl 3.'sü düzenlenen yarışmada, Şubat ayının altın adamı da Trabzonsporlu futbolcu İbrahim Yattara seçildi. 
     Spor otoriteleri, yazarları ve medyanın spor servisi yöneticilerinden oluşan jüri, ligin 18, 19, 20 ve 21. haftalarının oynandığı Şubat ayını değerlendirirken, Trabzonspor'un Gineli futbolcusu Yattara, ortaya koyduğu performansla 168 puanla Şubat ayının altın adamı oldu. 
     İbrahim Yattara'nın ardından Galatasaray'dan Ergün Penbe 82 puanla gümüş adam olurken, Büyükşehir Belediyesi Ankaraspor'un Brezilyalı oyuncusu Wederson ise 75 puanla bronz adam seçildi. 
     Yattara, aynı zamanda yarışmaya bu sezon eklenen, yıldız tabloları ve verileri değerlendirilerek, tüm futbolcular içinde seçilen ayın yıldızı unvanını da kazandı. 
     Jüri toplantısında ayın yöneticisi ödülüne bir isim layık bulunmazken, Şubat ayının teknik direktörü 176 puanla Trabzonspor çalıştırıcısı Şenol Güneş, ayın hakemi de 159 puanla Orhan Erdemir seçildi. 
     Bu arada toplantı tarihinin 8 Mart Dünya Kadınlar Günü'ne denk gelmesi nedeniyle, Işık Sigorta, toplantı öncesi salonda bulunan bütün bayanlara çiçek verdi. 
     
</TEXT>
</DOC>
