<DOC>
<DOCNO> 325954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy45.html </URL>
<DATE> 2005/03/22/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den kınama 
</HEADLINE>
<TEXT>

     Cumhurbaşkanı Ahmet Necdet Sezer, ''Ülkemizin birlik ve bütünlüğünü bozmaya ve bunun simgesi olan bayrağımızı yırtmaya yönelik davranışta bulunanları ve buna azmettirenleri en hafif sözcükle lanetliyorum'' dedi. 
     Sabiha Gökçen'in 4. ölüm yıldönümü dolayısıyla Kartal Vakfı tarafından Büyük Tiyatro'da düzenlenen etkinlikten ayrılırken, gazetecilerin konuyla ilgili sorularını yanıtlayan Cumhurbaşkanı Sezer, Türkiye Cumhuriyeti'nin devlet ve ulus bütünlüğünü bozmaya evvelce olduğu gibi bugün de kimsenin gücünün yetmeyeceğini söyledi. 
     Sezer, şöyle konuştu 
     ''Bu konuyla ilgili, Genelkurmay Başkanlığımız, gerekli açıklamada bulunmuştur. Ülke ve ulus bütünlüğü konusunda, içeride veya dışarıda, kimse yanlış hesap yapmasın. 
     Önceki gün, Mersin'de, devletimizin ve onu oluşturan ulusumuzun, ülkemizin birlik ve bütünlüğünü bozmaya yönelik ve bunun simgesi olan bayrağımızı yırtmaya yönelik davranışta bulunanları ve buna azmettirenleri en hafif sözcükle lanetliyorum.'' 
     
     SABİHA GÖKÇEN ANILDI 
     Atatürk'ün manevi kızı, ilk kadın savaş pilotu ve Kartal Vakfı kurucularından Sabiha Gökçen, 4. ölüm yıldönümünde anlamlı bir gösteriyle anıldı. 
     Geceye, Cumhurbaşkanı Sezer ve eşi Semra Sezer, Anayasa Mahkemesi Başkanı Mustafa Bumin, Genelkurmay Başkanı Orgeneral Hilmi Özkök ve Özenç Özkök, Genelkurmay 2. Başkanı Orgeneral İlker Başbuğ, Hava Kuvvetleri Komutanı Orgeneral İbrahim Fırtına, Yargıtay Başkanı Osman Arslan, Yargıtay Başkanvekili Osman Şirin, Milli Savunma Bakanı Vecdi Gönül ve çok sayıda davetli katıldı. 
     Devlet Tiyatrosu sanatçıları ile Devlet Opera ve Balesi orkestra ve korosunun yer aldığı gösteride, Gökçen'in çocukluğundan başlayarak yaşam öyküsü işlendi. 
     Sabiha Gökçen'i ünlü tiyatro sanatçısı Emel Göksu Keleş'in canlandırdığı gösterinin müziklerini Can Atilla hazırladı. 
     
</TEXT>
</DOC>
