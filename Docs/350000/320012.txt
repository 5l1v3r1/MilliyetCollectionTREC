<DOC>
<DOCNO> 320012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy27.html </URL>
<DATE> 2005/03/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kınama cezası alan CHP'li milletvekilleri "CHP, bir çürüme içinde" 
</HEADLINE>
<TEXT>

     CHP İstanbul Milletvekili Ahmet Güryüz Ketenci, suç olmaktan çıkarılmış bir eyleme katılmış olmanın, hiçbir hukuk düzeninde suç olarak kabul edilemeyeceğini söyledi. 
     Ketenci, CHP Yüksek Disiplin Kurulu tarafından Mustafa Sarıgül'ün Mersin'de yaptığı mitinge katıldıkları gerekçesiyle kınama cezası alan milletvekilleri ile TBMM'de basın toplantısı düzenledi. 
     Halen yaşanan süreçte CHP'nin bütün organlarının çökertildiğini, işlevsiz hale getirildiğini ve fonksiyonlarının ortadan kaldırıldığını ileri süren Ketenci, PM, MYK, TBMM grubu, YDK ve örgütlerin bu hale getirildiğini söyledi. ''Partinin kötü gidişi karşısında sorumluluk duyan, olumsuzlukları ortadan kaldırmaya çalışan, var olan oligarşik yapıyı kırmayı amaçlayan'' muhalefetin, akla hayale gelmedik hukuk dışı, demokrasi dışı davranışlarla karşılaştığını, Genel Merkez yönetiminin koltuklarını korumak uğruna, hukuku, yasayı ve tüzüğü pervasızca çiğnemekten, göz göre göre ayaklar altına almaktan çekinmediğini iddia eden Ketenci, şunları söyledi 
     ''Bugün geldiğimiz noktada, çok saygın bir organ olması gereken YDK'nın en son uygulaması, milletvekillerini olduğu kadar bütün partililerimize acı vermiştir. Adeta illegal bir yeraltı teşkilatı gibi gizli, basından ve en önemlisi ilgililerinden kaçırılan toplantıda alınan kararla suçlu olduğu iddia edilen asli failin eylemi aklanmış olmasına rağmen, iştirakçi konumdaki 15 milletvekilinin, savunmaları dahi alınmadan kınama cezası ile cezalandırılmışlardır. Bir ölçüde parti organlarında yöneticilik gibi önemli görevlerden mahrum edilmişlerdir. 
     Biz, son kurultayda YDK'nın tümünün değiştirilerek, yeniden, bire bir atanmış olmasının gelecekteki nice büyük acıların işaret fişeği olacağını tahmin ediyorduk. 
     Suç olmaktan çıkarılmış bir eyleme katılmış olmayı, dünyanın neresinde hangi hukuk düzeninin suç kabul edebileceğini, hele savunma hakkının bir doğal hak, bir insan hakkı olduğunu idrak edememiş bir YDK'nın 21'inci yüzyılda nasıl olur da var olabileceğini düşünememiştik.'' Ketenci, bir yandan tarihi gerçeklerin, diğer yandan çağdaş demokrasinin geldiği aşamanın bilinmesine rağmen, böylesine bir hukuk dışı uygulama ile ceza verilmesinin, tarihçileri, hukukçuları, aydınları ve de bütün partilileri derin derin düşündürdüğünü belirterek, ''Siyasetçiler için zaman, bir intikam süreci olmamalıdır'' diye konuştu. 
     Ketenci, sözlerini şöyle tamamladı 
     ''Bugün geldiğimiz noktada CHP, bütün organları ile bir çürüme, bir yozlaşma sürecine itilmiştir. Bu durum, ülkesini seven herkesi derinden düşündürmektedir. 
     Ne var ki şimdilik kimse bu acı gerçeğin farkında değildir. Ne Genel Başkan, ne örgüt farkında ne de kurultay farkındadır. Yetkiyi elinde bulunduranlar fütursuz, pervasız. Kimlik aşındı, erdem sığlaştı, onur körleşti. Parti tabanı mazlum ve çaresiz, halkımız bezgin, kırgın ve umutsuz. Özgürlükleri alınmış. 
     Bilinmelidir ki adaleti, insan hakkını, elindeki güçle mazlumun elinden alan hiç kimse ayakta duramamıştır. Tarih, buna benzer trajik yaşanmışlıkların sonlarını yüzlerce kez yazmıştır. Adalet onu isteyenlerin olacaktır.'' Gazetecilerin sorularını da yanıtlayan Ketenci, Şişli Belediye Başkanı Mustafa Sarıgül ile ilişkilerinin sürüp sürmediği yolundaki soruyu, ''Biz kendisiyle kurultayda işbirliği ve güçbirliği yaptık. Biz milletvekilleri olarak o da belediye başkanı olarak CHP'de değişim istiyoruz. Kurultay'da bu iradeyi ortaya koyduk. CHP'deki bu değişim isteğimiz sürüyor. Sayın Sarıgül ile ilişkimiz de doğal olarak sürüyor. Bu değişimi isteyen herkesle birlikte oluruz. Solu parçalamak isteyenlere sözümüz yok'' diye yanıtladı. 
     Yaptığı açıklamanın yeni disiplin cezalarına neden olabileceğini hatırlatan gazeteciyi, ''Olabilir, bizim korkumuz yok. Biz kanatlarının seslerinden korkan CHP'li kuşlardan değiliz'' diye yanıtlayan Ketenci, partilerinden istifa eden milletvekilleri için AK Parti tarafından hazırlandığı ileri sürülen tasarı metninin, ''antidemokratik bir metin'' olduğunu ifade ederek, ''Her şeyden önce bu yaklaşım, insan hakları evrensel beyannamesine aykırı'' dedi. 
     Ankara Milletvekili Muzaffer Kurtulmuşoğlu ise ''Uzun süren meslek hayatınızda hiç ceza aldınız mı '' sorusuna, ''32 yıllık meslek yaşantım boyunca hiçbir ceza almadım ve disiplin soruşturması geçirmedim. MHP dahil olmak üzere tüm partilerle çalıştım ancak, bu süreçte hayatımdaki ilk disiplin cezasını bana MHP değil ama kendi partim verdi. Yani onların yapamadığını yaptılar'' yanıtını verdi. 
     Toplantıya, Mehmet Tomanbay, Hasan Aydın, Hüseyin Özcan, Ersoy Bulut, İsmail Değerli, Muzaffer Kurtulmuşoğlu, Erdoğan Kaplan, Züheyir Anber, Muharrem Toprak, Muharrem Eskiyapan, Mehmet Sefa Sirmen, Turan Tüysüz de katıldı. 
     
</TEXT>
</DOC>
