<DOC>
<DOCNO> 341284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo32.html </URL>
<DATE> 2005/05/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Denizlispor Ersen Martin gelecek sezon başka takımda oynayacak 
</HEADLINE>
<TEXT>

     Denizlispor Basın Sözcüsü Hasan Kıbrıslıoğlu, Ersen Martin’in önümüzdeki sezon bir başka takımın formasını giyeceğini söyledi. 
     Kıbrıslıoğlu, düzenlediği basın toplantısında, transfer çalışmalarının devam ettiğini, önce teknik direktör Giray Bulak ile sözleşme yenileyeceklerini belirtti. 
     Ersen Martin’i isteyen çok sayıda kulüp olduğunu ifade eden Kıbrıslıoğlu, "Bizimle bir yıllık daha sözleşmesi var. Ancak Ersen, gelecek sezon kesinlikle bir başka takımın formasını giyecek. Şu anda imza atılmadığı için kulüp ismini açıklayamam" dedi. 
     Ersen Martin’in yerine bir golcü alınacağını bildiren Kıbrıslıoğlu, Ekinci Lig A Kategorisi’nde mücadele eden bir takımda oynayan bir santrforla anlaştıklarını kaydetti. Ancak, isim açıklamadı. 
     Kıbrıslıoğlu, sözleşmesi biten kaleciler Souleymanou ve Süleyman Küçük ile kaptan Timuçin’le görüşmelerin devam ettiğini, bu futbolcularla anlaşacaklarına inandığını, transferde tavan rakamın 750 bin YTL olduğunu sözlerine ekledi. 
     Öte yandan, yeşil-siyahlı takımın transfer komitesi belirlendi. 
     Komitede Turgut Dalaman, Ramis Bilgiç, Salih Demirkan, Yasin Cinkaya, Osman Vural Yapıcı ve Erkan Çakır’ın görev aldığı açıklandı. 
     
</TEXT>
</DOC>
