<DOC>
<DOCNO> 326046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas09.html </URL>
<DATE> 2005/03/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
'İşitme engelliler kasabası' kuruluyor 
</HEADLINE>
<TEXT>

     NEW YORK DHA 

      ABD'de duyma engelli bir çiftin ortaya attığı 'işitme engelliler kasabası' projesinin hayata geçirilmesi için ülke geneli ve ABD dışından birçok katılımcı South Dakota eyaletinde buluştu. İletişimin sadece Amerikan İşaret Dili'yle sağlanacağı bu kasaba için daha şimdiden 100 aile başvuruda bulundu. İşitme engelli Marvin T. Miller ile karısı Jennifer'ın eyaletteki geniş bir bozkırda kurmayı planladığı kasabada 2 bin 500 kişi yaşayacak. 
     New York Times gazetesinin haberine göre, bu özel kasabadaki öğretmenler işaret diliyle eğitim verirken, belediye meclisindeki tartışmalar yine aynı dilde yapılacak ve herkesin birbiriyle rahat iletişim kurabilmesi için mimari yapılarda 'şeffaflık' sağlayacak camların kullanımına ağırlık verilecek. 
     
     GÖNÜLLÜ YATIRIMCILAR FİNANSMANA DESTEK VERİYOR 
     1800'lü yıllarda işitme engellilerin eğitimine büyük emek harcayan Fransız uzman Laurent Clerc'in adından esinlenilerek 'Laurent' adını alacak olan kasabanın hayata geçirilebilmesi için bugün başlayan toplantılara bölgenin müstakbel sakinleri ve kent planlamacıları katılıyor. Miller çiftinin yıllardır hayalini kurduğu kasabanın inşasına ilişkin bir maliyet henüz açıklanmadı. Ancak çiftin ailesinden kalan paralar kadar, isminin açıklanmasını istemeyen bir hayırsever ve Dakota Ulusal Bankası da bu işin finansmanına destek veriyor. Şu ana kadar 1.1 kilometrekarelik bir arazinin tahsis edildiği kasabada kurulacak evler için konferansa katılanlar şimdiden 1000'er dolar depozito ödeyecek. 
     
     BAZI KESİMLER 'YALNIZLIĞA İTİLİRLER' DİYE KAYGILI 
     'İşitme engellilerin toplumdan soyutlanmasına yol açar' kaygısıyla bazı çevreler tarafından sıcak bakılmayan Laurent projesinin taraftarları ise bu kasabayı inşa etmekte kararlı. Sonbahara doğru temel atma çalışmalarına başlanması planlanan kasabada yaşayacaklar arasında işitme engelli olmayanlar da bulunuyor. Ancak onlar da duyma özürlü çocuklarının, 'daha rahat' yaşayabileceklerini düşündüklerinden buraya yerleşmeyi istiyor. Çünkü kasabada garsonlara kadar herkes Amerikan İşaret Dili bileceğinden, örneğin restoranda yemek sipariş vermek bir 'zorluk' haline gelmeyecek. İngiltere ve Avustralya'dan bile işitme engellilerin yerleşeceği kasabada itfaiye ve polis araçlarında ışıklandırma artırılırken, siren sesleri çok daha düşük işitilecek. 
     
     'ARTIK ENGELLİ OLDUKLARI İÇİN ÖZÜR DİLEMEYECEKLER' 
     Emekli okul müdürü Lawrence J. Brick, duyma sorunu olmayanların, işitme engellilerin bu kasabaya vereceği değeri anlayamayacağını savunarak şunları söylüyor 
     "Duyma engelliler artık iletişim kuramayacaklarını düşündükleri için komşularından kaçmayacak tezgahtarın bir ürüne kaç dolar dediğini anlamak için uğraşmayacak ya da sağır olduğu için özür dilemek zorunda kalmayacak." 
     
</TEXT>
</DOC>
