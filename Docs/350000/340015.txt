<DOC>
<DOCNO> 340015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/guncel/gun06.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba son anda yakalandı 
</HEADLINE>
<TEXT>


Diyarbakır'da, üzerinde 1.5 kilo patlayıcı bulunan PKK'lı bir kadın, Emniyet'in önünde ele geçirildi 

ŞEYHMUS ÇAKAN DHA 

Diyarbakır'da, Emniyet Müdürlüğü'ne intihar saldırısı düzenlemek istediği belirtilen PKK'lı kadın terörist, sivil polislerce etkisiz hale getirildi. 26 yaşındaki canlı bombanın üzerinde 1.5 kilo C-4 tipi plastik patlayıcı ele geçirildi. 

Beline sarılı C-4 
Emniyet Müdürü Zeki Çatalkaya'nın makamının yanı sıra Terörle Mücadele, Kaçakçılık ve Organize Suçlar ile Çevik Kuvvet şube müdürlüklerinin bulunduğu Bağlar semti Emek Caddesi'ndeki emniyet binası önünde önceki akşam şüpheli bir kadın görüldü. 
Terörle Mücadele Şube Müdürlüğü görevlileri fark ettirmeden yaklaştıkları kadını etkisiz hale getirdi. Beline sarılı durumda 1.5 kilo C-4 bulunan kadının PKK'lı olduğu belirlendi. Kırsal kesimden gelen kadının, emniyete girerek üzerindeki bombayı patlatmayı hedeflediği öne sürüldü. 
Çatalkaya, kimliğini açıklamadığı kadının sorgusunun devam ettiğini söyledi. Teröristin üzerindeki bombanın cep telefonu düzeneğinin bulunduğu, uzaktan da patlatılabilecek şekilde hazırlandığı belirlendi. Yetkililer, bombanın emniyet ya da valiliğe bırakılarak uzaktan patlatılabileceği ihtimalini de değerlendiriyor. Bu arada, Diyarbakır kent merkezinde de 3 kişi C - 4 patlayıcıyla yakalandı. 



</TEXT>
</DOC>
