<DOC>
<DOCNO> 308229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko04.html </URL>
<DATE> 2005/01/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Eti, ihracatta büyüme hedefliyor... 
</HEADLINE>
<TEXT>

     Eti Pazarlama ve Sanayi A.Ş. Genel Müdürü Cafer Fındıkoğlu, 67 ülkeye ihracat yaptıklarını belirterek, ''2004 yılında 26 milyon dolarlık ihracat yaptık. Bu yıl yeni pazarlara gireceğiz, ihracatımızda yüzde 12 büyüme hedefliyoruz'' dedi. 
     Fındıkoğlu, 2004 yılında makro ekonomik olarak iyi bir dönem geçirilmesine ve ekonominin büyümesine rağmen gıda sektöründe küçülme olduğunu belirtti. 
     Cafer Fındıkoğlu, daha önceden ertelenen ihtiyaçların, gıdanın önüne geçtiğini savunarak, şunları kaydetti 
     ''Geçen yıl gıda sektöründe üçüncü çeyrekte bir küçülme başladı ve bu tüm yılı da etkilemiş oldu. Büyümeye yol açan, dayanıklı tüketim malları, otomobil gibi geciktirilmiş ihtiyaçlar alındı. İnsanlar bunu alırken birtakım borçlara girdiler. O nedenle insanların harcanabilir gelirleri içinde gıdaya ayırdıkları pay da düştü. Nitekim, 2003 yılı ilk 9 ayda toplam harcanabilir gelir içinde gıdaya ayrılan pay yüzde 37.6 idi, bu 2004 senesinde yüzde 34'e düştü. İnsanlar boğazlarından kesip, başka şeyler tükettiler.'' Eti'nin sektördeki küçülmeden çok etkilenmediğini kaydeden Fındıkoğlu, geçen yıl ton bazında yüzde 20 ve ciro bazında yüzde 37.5 büyüdüklerini, iyi bir yıl geçirdiklerini bildirdi. 
     Yurtdışında büyümelerinin daha fazla olduğunu dile getiren Fındıkoğlu, ''İç pazarda talepte özellikle son 6 aylık dönemde bir daralma söz konusu, özellikle gıdada. Ancak biz bunu aşabiliyoruz. Çünkü, 2004 yılı içinde yeni yatırımlar yaptık, yeni çeşitlerle gamımızı destekledik, ayrıca bizim güçlü bir dağıtım ağımız var'' şeklinde konuştu. 
     Fındıkoğlu, Eti'nin kekte yüzde 60, sağlık ürünlerinde yüzde 90 ve light ürünlerde yüzde 60 pazar payıyla liderliğini sürdürdüğünü belirterek, yeni ürünler geliştirme ataklarına devam edeceklerini söyledi. 
     
     ERKEKLER DE LİGHT ÜRÜNLER TÜKETİYOR 
     Cafer Fındıkoğlu, Eti'nin Türkiye'de yulaflı bisküvi gibi ilk sağlık ürünlerini çıkardığını belirterek, kremalı, çikolata kaplamalı, baharatlı ürünlerle light ürünleri de artırdıklarını belirtti. 
     Fındıkoğlu, şunları kaydetti 
     ''Bunlar, sağlıklı ve formuna dikkat eden 7'den 70'e herkesin tükettiği ürünler. Diyet ürünü olarak, sağlıklı beslenme olarak, forma yönelik olarak da algılasanız, kadınlar bunu daha açık ifade ediyor biz yiyiyoruz, içiyoruz, hoşlanıyoruz diyorlar. Erkekler biraz gizli gizli yapıyor galiba. Ben de mesela devamlı form ürünleri yiyorum, formuma dikkat etmeye çalışıyorum. Biz reklamlarımızda bunu erkekler de tüketir diye sunmaya başladık. Olumlu tepkiler alıyoruz. Doğru yolda olduğumuzu düşünüyoruz.'' Eti ürünlerini 67 ülkeye ihraç ettiklerini belirten Fındıkoğlu, ''2004 yılında 26 milyon dolarlık ihracat yaptık. Bu yıl yeni pazarlara gireceğiz, ihracatımızda yüzde 12 büyüme hedefliyoruz'' dedi. 
     Türkiye'de kişi başına yıllık bisküvi, kek ve kraker tüketimi 4 kiloyken, Hollanda'da 14, Belçika'da 13, İngiltere'de 12, Fransa'da 9, İtalya'da 8 kilo olduğuna işaret eden Fındıkoğlu, Türkiye'de daha gidilecek çok yol olduğunu, Eti'nin yeni yatırımlarıyla kapasitesini artırarak, bu potansiyeli iç pazarda ve yurtdışında değerlendirmek istediğini söyledi. 
     Eti'nin 2005 yılında büyümesini sürdüreceğini aktaran Fındıkoğlu, gıda sektörüne ilişkin şunları kaydetti 
     ''Bu yıl da insanlar gıda ihtiyaçlarını ikinci plana alabilecekler. Çünkü, 2004 yılı özellikle son dönemlerinde bireysel kredi miktarı çok yüksek boyutlara gitti. Bankalar büyük krediler açtılar. 24 aya varan vadeler uyguladılar. Şimdi bunun geri ödemesi var. Enflasyonla mücadele de birşekilde alım gücüne etki edecektir. Ama, biz büyüyeceğiz.'' 
     
</TEXT>
</DOC>
