<DOC>
<DOCNO> 329498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/dunya/dun01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman, Pentagon'un 3 numarası oluyor 
</HEADLINE>
<TEXT>


YASEMİN ÇONGAR Washington 


ABD Başkanı George W. Bush, Ankara'daki büyükelçilik görevinden istifa ve Dışişleri'nden emeklilik niyetini bir süre önce açıklayan Eric Edelman'ı Savunma Bakanlığı'nın Pentagon 3 numaralı sivil koltuğu için aday gösterdi. 
Edelman, Senato'nun onayını alırsa, Pentagon'da savunma politikasından sorumlu kıdemli bakan yardımcısı olarak Douglas Feith'in yerine gelecek. Edelman'ın adı bu görev için, Feith'ın ayrılacağının duyurulduğu 27 Ocak'tan beri geçiyordu. Irak Savaşı'nın ideolojik mimarlarından olan Feith, İsrail'e gizli bilgi sızdırılması skandalına adının karışması nedeniyle prestij yitirmişti. Edelman, 11 Mart'ta Başkan Bush'a istifa mektubunu sunmasının ardından Washington'da bir başka göreve gelebileceğini yakın çevresine ifade etmişti. Böylece, Pentagon'un önümüzdeki dönem politikaları, Türkiye'yi en yakından tanıyan ABD'li yetkililerden birinin sorumluluğuna girmiş olacak. 


</TEXT>
</DOC>
