<DOC>
<DOCNO> 349775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur21.html </URL>
<DATE> 2005/06/07/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
"Vardiya davası" işçiler lehine sonuçlandı 
</HEADLINE>
<TEXT>

     Türk-İş’e bağlı Tes-İş Sendikası Afşin Şube Başkanı Alaattin Peker, üyelerine vardiya karşılığında ödenen ve daha sonra geri alınan ücretin iadesi için açtıkları davayı kazandıklarını söyledi. 
     Peker, AA muhabirine yaptığı açıklamada, sendikalarına üye 35 işçinin Elektrik Üretim A.Ş. yöneticilerinin yazılı talimatı ile 2002 yılında vardiyalı olarak çalıştırıldığını ve bu çalışma karşılığında işçilere ücret ödendiğini belirtti. 
     Daha sonra teftiş kurulunun aldığı karar kapsamında işçilerin vardiyalı olarak çalıştırılmasına son verildiğini ve işçilere vardiya karşılığında ödenen ücretlerin maaşlarından kesmek suretiyle geri alındığını kaydeden Peker, şunları anlattı 
     "İşçilerin vardiyalı çalışmasına işveren karar vermiştir. Karar işletme müdürlüğü’nün yazılı onayı dahilinde uygulanmıştır. İşçilerin talimatlara uygun çalışmaktan başka bir kusurları yoktur. Vardiyalı çalışmaya karar vermek ve vardiyalı çalışmayı düzenlemek işverenin yetki ve sorumluluğundadır. İşverenin işçilerin emekleri karşılığında hak ettiği ücretleri kesinti yoluyla geri alması toplu iş sözleşmesine aykırıdır, hukuki değildir. 
     Üyelerimizin maaşlarından kesilen ücretlerin işçilere iade edilmesi için Afşin Asliye Hukuk Mahkemesi’ne dava açtık. Bu mahkemenin lehimize verdiği karar Yargıtay tarafından da onanınca hukuku süreç lehimize sonuçlanmış oldu." Peker, işverenin işçilerin maaşından kestiği vardiya ücretini karar sonrasında işverenden tahsil ettiklerini ve işçilere ödemeye başladıklarını sözlerine ekledi. 
     
</TEXT>
</DOC>
