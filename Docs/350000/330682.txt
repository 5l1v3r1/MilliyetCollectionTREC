<DOC>
<DOCNO> 330682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun26.html </URL>
<DATE> 2005/04/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
3 ayda 23 bin Çinli trafik kazalarında öldü 
</HEADLINE>
<TEXT>

     Çin'de yılın ilk çeyreğinde meydana gelen trafik kazalarında 23 bin 411 kişinin öldüğü, 118 bin 887 kişinin yaralandığı açıklandı. 
     Kamu Güvenliği Bakanlığı tarafından yayımlanan bültende, trafik kazalarının yol açtığı doğrudan ekonomik kaybın 490 milyon yuanı yaklaşık 80 milyon YTL bulduğu kaydedildi. 
     Çin'in doğu, güneydoğu ve güney kesimlerindeki Guangdong, Jiangsu, Zhejiang, Shandong ve Fujian eyaletlerinin en çok trafik kazası meydana gelen yerler olduğu ifade edilen bültende, alkollü trafiğe çıkmak ve hatalı şerit kullanmaktan dolayı meydana gelen kazaların arttığına dikkat çekildi. 
     Alkollü araç kullanmaktan dolayı meydana gelen kazalar geçen yılın aynı dönemine göre yüzde 5,2 oranında artarak 1113 kişinin ölümüne, hatalı şerit kullanmaktan dolayı meydana gelenler de yüzde 31,4 oranında artarak 2089 kişinin ölümüne yol açtı. 
     Çin'de aynı dönemde meydana gelen maden kazalarında ölenlerin sayısında ise yüzde 20'den fazla artış görüldüğü bildirildi. 
     China Daily gazetesinin Devlet Konseyi'nden alınan verilere göre yayımladığı haberde, yılın ilk üç ayında Çin'deki maden kazalarında 1113 kişinin yaşamını yitirdiği belirtildi. 
     Haberde, bu sürede meydana gelen kazaların ise geçen yılın aynı dönemine göre yüzde 7,4 oranında azalarak 503'e indiği kaydedildi. 
     Çin'in enerji tüketiminin yüzde 67'sini kömür oluşturuyor. Geçen yıl 1,9 milyar tonu geçen kömür üretiminin yüzde 57'si en önemli devlete ait 778 ocaktan, yüzde 15'i devlete ait orta büyüklükteki işletmelerden ve yüzde 28'i 23 bin 400 küçük ve özel işletmeden karşılandı. 
     
</TEXT>
</DOC>
