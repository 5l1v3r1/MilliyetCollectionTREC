<DOC>
<DOCNO> 310169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun09.html </URL>
<DATE> 2005/01/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Irak seçimleri için Avustralya, Ürdün, İran ve BAE'de oy kullanma başladı 
</HEADLINE>
<TEXT>

     Avustralya, Ürdün ve Birleşik Arap Emirlikleri'nde bulunan Iraklı seçmenler, Irak'ta 30 Ocak'ta yapılacak seçimler için oy kullanmaya başladı. 
     Avustralya'daki yaklaşık 40 bin Iraklıdan 11 bin 800 kadarının seçim bürolarına kayıt yaptırdığı belirtildi. 
     Seçmenler için Sydney, Melbourne ve Shepparton kentlerinde 3 seçim merkezi kurulduğu kaydedildi. 
     Ülkede az sayıda seçim bürosunun kurulması bu kentlere uzak bölgelerde yaşayan seçmenlerin tepkisine yol açmıştı. 
     
     ÜRDÜN 

     Irak dışında Iraklı seçmenlerin oy verebileceği 14 ülkeden biri olan Ürdün'de de oy verme işlemi TSİ 07.00'de başladı. 
     Uluslararası Göç Örgütü yetkilileri, 20 bin 166 seçmenin oy kullanacağı seçimlerde sandıkların 17.00'ye kadar açık olacağını belirttiler. 
     Ürdün'deki Iraklı seçmenler, ülkedeki 11 seçim bürosunda Pazar gününe kadar oy verebilecekler. 
     Ürdün'de 200 bin kadar Iraklının yaşadığı tahmin ediliyor. 
     
     BİRLEŞİK ARAP EMİRLİKLERİ 

     Birleşik Arap Emirliklerinde de yaklaşık 12 bin 600 Iraklı seçmen için oy kullanma işlemi başladı. 
     Dubai'de oy veren 60 yaşındaki Iraklı ilk seçmen Dr. Nazım Kazım Suudi, ''Bu, yıllardır beklediğimiz bir şans'' ifadesini kullandı. 
     Birleşik Arap Emirliklerinde biri başkent Abu Dabi, diğeri Dubai kentinde 2 seçim merkezi kurulmuştu. 
     Yurtdışındaki Iraklıların, bugünden itibaren Irak'ta seçimin yapılacağı pazar gününe kadar oy kullanabileceği kaydedilmişti. 
     Uluslararası Göç Örgütü bünyesindeki yurtdışı oylama programının sözcüsü Monique De Groot, 14 yabancı ülkede, kayıt tarihinin sonu olan 25 Ocak'a kadar, 1 milyon seçmenden 280 bin kadarının kayıt yaptırdığını söylemişti. 
     Yurdışındaki Iraklıların oy kullancağı ülkeler, Avustralya, Kanada, Danimarka, Fransa, Almanya, İran, Ürdün, Hollanda, İsveç, Suriye, Türkiye, Birleşik Arap Emirlikleri, İngiltere ve ABD. 
     
     İRAN 

     İran'daki Iraklı seçmenler, Irak'ta Pazar günü yapılacak seçimler için oy vermeye başladı. 
     Uluslararası Göç Örgütü yetkilileri, Irak dışında Iraklı seçmenlerin oy verebileceği 14 ülkeden biri olan İran'ın 6 kentinde açılan seçim bürolarında yerel saatle 07.00'den TSİ 05.30 bu yana devam eden oy verme işleminde şu ana kadar bir sorunla karşılaşılmadığını belirttiler. 
     İran'da potansiyel seçmenlerin sadece yarısı olan 60 bin 908 Iraklının oy kullanmak için kayıt yaptırdığı kaydedildi. 
     
</TEXT>
</DOC>
