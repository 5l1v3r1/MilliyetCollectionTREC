<DOC>
<DOCNO> 348912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonsiy13.html </URL>
<DATE> 2005/06/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
YÖK'ten üniversitelere öğrenci affı yazısı... 
</HEADLINE>
<TEXT>

     Yükseköğretim Kurulu YÖK , üniversitelere, "öğrenci affı" kanununda öngörülen düzenlemelerin nasıl uygulanacağına ilişkin yazı gönderdi. 
     TBMM’den Mart ayında çıkan kanunun uygulama esaslarının saptanması amacıyla YÖK’te oluşturulan komisyon, çalışmalarını tamamladı ve oluşturulan esaslar birer yazıyla üniversitelere bildirildi. 
     Buna göre, söz konusu kanundan, 29 Haziran 2000 ile 18 Mart 2005 tarihleri arasında her ne sebeple olursa olsun devam ettikleri öğretim kurumuyla ilişiği kesilen ön lisans, lisans ve lisansüstü düzeydeki tüm öğrenciler ile kendi isteğiyle okuldan ayrılanlar yararlanabilecekler. 
     Kanunun getirdiği haklardan yararlanmak üzere başvuranlar, öğrenim ücreti veya harcını yatırmak suretiyle ilgili yükseköğretim kurumunca kayıtlarının yapıldığı anda "öğrencilik statüsü"nü kazanmış olacaklar. Öğrencilik statüsü ve sıfatı, tanınan 3 sınav hakkı sonucunda başarısızlığın tespit edildiği anda ortadan kalkacak. Sadece devamsızlık nedeniyle değil, sınavdaki başarısızlıkları nedeniyle ilişiği kesilenler dahil olmak üzere, kanundan yararlanmak için başvuruda bulunan tüm öğrenciler ancak başarısız olunan dersin durumuna göre bir yarıyıl veya tam yıl derse devam ettikten sonra kanunun tanıdığı sınav hakkından yararlanacaklar. 
     Öğrenciler, daha önce başarısız oldukları dersler programdan çıkarılmış ise, bu derslerin yerine kurumlarınca belirlenecek başka derslerden sınava girecekler. Bu durumdakilerin "öğrenciliğe intibaklarının" yapılması, girdikleri bu sınavlarda başarılı olmalarına bağlı olacak. 
     
     SINIF GEÇME SİSTEMİNE TABİ OLANLAR 
     "Sınıf geçme" sistemi uygulanan yükseköğretim kurumlarında en çok 3 dersten başarısız olup bir üst sınıfa geçememiş ve 18 Mayıs 2005 mesai saati bitimine kadar başvuruda bulunarak kaydını yaptırmış olan öğrencilere, üst sınıfa devam etme ve alt sınıfta başarısız oldukları dersler için 3 sınav hakkı verilecek. 
     Not ortalaması sebebiyle sınıf geçemeyen öğrencilere de bir üst sınıfa devam etme ve istedikleri 3 dersten not yükseltmek için bir sınav hakkı tanınacak. Mezun olamayan öğrencilere, istedikleri 3 dersten not yükseltmek için bir sınav hakkı verilecek. 
     
     SINAV TARİHLERİ 
     Yarıyıl programlı derslerde, 3 sınav hakkından her biri yarıyılların sonunda yapılan final sınavında kullandırılacak. 
     Yıllık programlı derslerde, 3 sınav hakkından ilki derse devam edilmiş yılın "yıl sonu Haziran " sınavında, ikincisi bütünleme sınavında veya Eylül ayında açılacak sınavda, sonuncusu ise 2006-2007 öğretim yılının güz yarıyılı sonunda Ocak ayında açılacak sınavda kullandırılacak. Uygulamalı eğitim-öğretim yapan okullardan ayrılan öğrencilere, devam edemedikleri dersler veya uygulamaları için ilgili yükseköğretim kurumunca devam imkanı sağlanacak. Bu öğrenciler hakkında sınav süreci, ilgili yönetmeliklerdeki devam şartının tamamlanmasından sonra başlayacak. 
     Sınavlarda başarılı olanların "öğrenciliğe intibakları", öğrenimlerine hangi yarıyıl veya sınıftan itibaren devam edecekleri konusuna, ilgili yükseköğretim kurumunun yürürlükteki yönetmelik hükümleri doğrultusunda yetkili organlar karar verecek. 
     Yükseköğretim Kanunu’nda öngörülen azami süreleri doldurdukları için kurumlarıyla ilişiği kesilen öğrencilere, alamadıkları dersler için bir defaya mahsus olmak üzere 1 yıl devam etme hakkı tanınacak. 
     Bu öğrenciler 1 yıl sonunda bir kez sınava girebilecekler. 
     
     LİSANSÜSTÜ ÖĞRENCİLERİNİN DURUMU 
     Lisansüstü öğrenim görürken her ne sebeple olursa olsun kurumlarıyla ilişiği kesilenlerin de kanundan yararlanabilmeleri için başvurularını 18 Mayıs 2005 Çarşamba günü mesai saati sonuna kadar yapmış olmaları gerekiyor. 
     Bu öğrencilere başarısız oldukları dersler ve yeterlilik için 2 sınav hakkı, yüksek lisans öğrencileri için 1 yıl ve doktora öğrencileri için yetkili kurumca kendilerine bildirimde bulunulduğu tarihten başlayarak 2 yıl tez hazırlama süresi verilecek. 
     Doktora yeterlik sınavına girebilmek için yabancı dil sınavında başarısız olanlara 2 sınav hakkı, sanatta yeterlilik veya tıpta uzmanlık alanlarında başarısız olanlara ise başarısız oldukları derslerden laboratuvar ve uygulamalı derslere devam ve eksik rotasyonlarını tamamlamaları şartıyla 2 sınav hakkı tanınacak. 
     
     KADRO HAKKI TANINMIYOR 
     "Af" kanunundan yararlanmak için başvuran lisansüstü öğrencileri, başvuru tarihi itibariyle öğrenci statüsünü kazanacaklar ancak kanunda düzenleme yapılmadığı için öğrencilik statüsünün kazanımına bağlı olarak araştırma görevliliği kadrosuna geri dönemeyecekler. Ancak idare, bu durumda olan lisansüstü öğrencilerini, usulüne göre tekrar araştırma görevliliği kadrosuna atamaya yetkili olacak. 
     
</TEXT>
</DOC>
