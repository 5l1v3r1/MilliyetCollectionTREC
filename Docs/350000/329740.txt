<DOC>
<DOCNO> 329740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur32.html </URL>
<DATE> 2005/04/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Hastanede rüşvete suçüstü 
</HEADLINE>
<TEXT>

     İzmir Atatürk Eğitim ve Araştırma Hastanesi'nin kayıt memuru ile eski güvenlik görevlisi, hastane masraflarını sileceklerini söyledikleri hasta yakınından para alırken suçüstü yakalandı. 
     Alınan bilgiye göre, savcılığa başvuran Üstün Yılmaz, Atatürk Eğitim ve Araştırma Hastanesi'nde tedavi gören bir yakını için yaklaşık 300 YTL 300 milyon lira masraf çıkarıldığını, Hasta Kayıt Bölümü'nde çalışan Hakan Ö. ile eski güvenlik görevlisi Murat K'nın, kendilerine 150 YTL 150 milyon lira vermesi halinde hastane masrafını silmeyi önerdiklerini iddia etti. 
     Murat K, daha sonra savcılık tarafından seri numaraları alınan 150 YTL ile buluşma noktasına gelen Yılmaz'dan parayı aldığı sırada, Yankesicilik ve Dolandırıcılık Büro Amirliği ekibince suçüstü yakalandı. Hakan Ö. de daha sonra gözaltına alındı. 
     Hakan Ö. ile Murat K'nın, işlemleri tamamlandıktan sonra adliyeye sevk edileceği bildirildi. 
     
</TEXT>
</DOC>
