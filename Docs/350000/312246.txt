<DOC>
<DOCNO> 312246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yasam/yas01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın dibine uzaydan tahmin 
</HEADLINE>
<TEXT>


Kandilli'deki 'Erken Uyarı Çalıştayı' dünyada deprem tahmini konusundaki çeşitliliği gözler önüne serdi. Genel eğilim, uyduları kullanmak... 

Önay Yılmaz 

Boğaziçi Üniversitesi Kandilli Rasathanesi ve Deprem Araştırmaları Enstitüsü'nde düzenlenen "Erken Uyarı Sistemleri Çalıştayı"nda her ülke, kendi geliştirdiği yöntemi tanıttı. Deprem tahmininde farklı yöntemler kullanarak başarı sağlamayı amaçlayan ülkelerin çalışmaları şöyle 
RUSYA TAYVAN Bu ülkeler, uydu yoluyla atmosferin en üst katmanı olan iyonosferdeki değişimleri izleyerek deprem tahmini yapıyor. Uydular yoluyla iyonosferdeki elektron yoğunluğu değişimlerini inceliyor. 

Yunanistan iddialı 
YUNANİSTAN Yerin elektromanyetik alanındaki değişimleri izliyorlar. Gözlem istasyonundan 30 - 40 kilometre uzaklıkta ve 5.0'dan büyük depremleri, tahmin edebiliyorlar. 
ABD Uydulardan yararlanmıyor. İstatistiksel sismolojiyi kullanarak deprem olabilecek bölgeleri yeşile boyayarak haritalandırıyorlar. 
İTALYA Uydular aracılığıyla yerkabuğunda yüzeye yakın sıcaklık anomalilerine bakıyorlar. Fayların içindeki sıcak su dolaşımları yanıltıcı sonuçlar verebiliyor. 

Türkiye 'radon'cu 
FRANSA Demeter uydusu aracılığıyla depremleri önceden tahmin etmeye yönelik çalışmalar yapıyorlar. Bu uydu, hem yerkabuğundaki sıcaklık değişimlerini, hem iyonosferdeki farklılıkları, hem de düşük frekanslı elektromanyetik değişimleri belirlemeye çalışıyor. 
JAPONYA Faylar denizin derinliklerinde olduğu için tahmine yönelik çalışmalarda başarılı değiller. Uzay dışındaki tüm yöntem ve teknikleri uyguluyorlar. 
TÜRKİYE Deprem tahmini çalışmalarında, radon gazı ve yeraltı suları ölçümleri kullanılıyor. 


</TEXT>
</DOC>
