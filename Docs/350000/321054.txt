<DOC>
<DOCNO> 321054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo19.html </URL>
<DATE> 2005/03/05/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Galatasaray, Beşiktaş derbisi öncesi notlar... 
</HEADLINE>
<TEXT>

     Galatasaray ile Beşiktaş arasında oynanan 2005 yılının ilk derbi karşılaşmasına, iki takım taraftarları da büyük ilgi gösterdi. 
     Taraftarlar stadın büyük bir bölümünü doldururken, takımlarını da ateşli bir şekilde desteklediler. Galatasaraylı taraftarlar, Samsunspor maçında kendi kalesine gol atan Tomas'a sevgi gösterilerinde bulunarak destek verdi. 
     Galatasaraylı taraftarlar, tribünde ''Erkek Adam Kuş Beyinli Takım Tutmaz'' yazılı pankart açarak, siyah-beyazlı taraftarları kızdırdılar. 
     Taraftarlar ayrıca kapalı tribünde çok sayıda pankart açarak şov yaparken, ''Arman için, forman için, bizim için, Türkiye için'' yazılı dövizi astılar. 
     
     ORHAN İLK 11'DE 

     Galatasaray'da Diyarbakırspor ile oynanan Türkiye Kupası maçında sakatlanan Orhan, iyileşerek ilk 11'de sahaya çıktı. 
     Sarı-kırmızılı ekipte sakatlıkları bulunan Hakan Ünsal'ın yanı sıra Arif ve Volkan maç kadrosunda yer almadı. 
     Teknik direktör Hagi, Samsunspor maçından sonra derbi maçta da Ribery'i ilk 11'de oynatıp, Sabri'yi yedek soyundurdu. 
     
     CAREW'İN YERİNE PANCU FORVETTE 

     Beşiktaş'ta cezalı olan Norveçli futbolcu John Carew'in yerine forvette Tümer görev yaptı. 
     Siyah-beyazlıların forvetini, Tümer ile Veysel oluştururken, Rumen oyuncu Daniel Pancu orta alanda görev yaptı. 
     Derbi maçta, teknik direktör Rıza Çalımbay savunmada değişiklik yapmayıp, Çağdaş, Ronaldo ve İbrahim Toroman'ı oynatırken, ön liberoda Tayfur ile birlikte Koray forma giydi. 
     Bu arada, siyah-beyazlılarda cezalı Carew'in yanı sıra kaleci Ramazan, Fatih, Emre, Juanfran, Berkant, Okan ve İbrahim Akın maç kadrosuna alınmazken, Sergen ile Ahmed Hassan yedekler arasında yer aldı. 
     
     
     CHP LİDERİ BAYKAL MAÇTA 

     Karşılaşmayı Cumhuriyet Halk Partisi CHP Genel Başkanı Deniz Baykal da izledi. 
     Baykal, sporda şiddetin önlenmesi ve şike iddialara hakkında yapılan çalışmalar konusundaki soru üzerine, ''Sonuç değişmediğine göre yapılması gereken başka şeyler var. Konu rahatlamış değil'' dedi. 
     Bir an önce önlemlerin alınması ve sporun temizlenmesi gerektiğini vurgulayan Baykal, ''Bu sporun bir geçiş dönemi hastalığı, bunu atlatmamız lazım'' diye konuştu. 
     
     İKİ TAKIM STADA PEŞ PEŞE GELDİ 

     Galatasaray ile Beşiktaş, maça için stada peş peşe geldiler. 
     Maçtan yaklaşık 2 saat önce stada gelen Beşiktaş kafilesi, olaysız bir şekilde stada giriş yaparken, hemen ardından da Galatasaray futbol takımı stada girdi. 
     İki takımın girişi sırasında güvenlik güçleri olağanüstü önlemler aldı. 
     
     3 BİN POLİS GÖREV YAPTI 

     Beşiktaş ile Galatasaray arasında oynanan derbi maçta 3 bin polis görev yaptı. 
     Zorlu karşılaşmayı, stadın eski açık tribününün yıkılması nedeniyle kendilerine kapalı tribünde yer ayrılan 763 Beşiktaş taraftarı da izledi. Bu tribünün üst bölümü derbi maç için galvaniz ile kaplandı. 
     Stadın eski açık tribünün büyük bir bölümü yıkılırken, sadece skorboardın ve 100. Yıl Meşalesi'nin bulunduğu bölüm olduğu gibi bırakıldı. Kulüp, bu bölüme sponsorlarının reklamlarını koydu. 
     Karşılaşma için taraftarların stada gelişlerine saat 13.00'ten itibaren izin verilirken, Ali Sami Yen Stadı'nın kapıları saat 15.00'de açıldı. 
     
     GALATASARAY İLE BEŞİKTAŞ YENİDEN ALİ SAMİ YEN'DE 

     Galatasaray'ın geçen sezon maçlarını Atatürk Olimpiyat Stadı'nda oynamasından dolayı, Galatasaray ile Beşiktaş 816 gün sonra yeniden Ali Sami Yen Stadı'nda karşı karşıya geldi. 
     İki ekip, 2002-2003 sezonunun ilk yarısında 8 Aralık 2002'de Mecidiyeköy'de karşı karşıya gelmişti. 
     
     İLK DERBİ HEYECANI YAŞAYANLAR 

     Her iki takımda da yeni transfer olan futbolcular ilk kez Galatasaray-Beşiktaş derbisini yaşadılar. 
     Galatasaray'da Ribery ilk kez bir derbi maça çıkarken, Hasan Kabze ve Hakan Yakın'da yedek de olsalar derbi heyecanı yaşadılar. Beşiktaş'ta ise yeni transfer Koray ve ilk maçta oynamayan Veysel ve Çağdaş derbi heyecanını tattılar. 
     
     ALMANYA GÜZELİ ASLI MAÇTA 

     Almanya'da ocak ayında yapılan güzellik yarışmasında Almanya'nın en güzel kızı seçilen Aslı Bayram da karşılaşmayı izleyenler arasında yer aldı. Galatasaray Taraftar Kartı sahibi 38 taraftarla birlikte Türkiye'ye gelen Aslı Bayram, karşılaşmayı tribünden izleyerek takımını destekledi. 
     
     270 GAZETECİ GÖREV YAPTI 

     Galatasaray-Beşiktaş maçında toplam 270 gazeteci TSYD'ye akredite oldu. 
     Zorlu maçta basın tribününde 200, saha içinde de 70 basın mensubu görev yaptı. 
     Derbiyi izleyecek basın mensupları içinde 2 Rumen, 1 de Alman gazeteci yer aldı. 
     
     ULUDAĞ'DA 100. YIL GENÇLİK ŞÖLENİ 

     Galatasaray Kulübü'nün 100. Yıl Kutlamaları çerçevesinde 100. Yıl Gençlik Şöleni Uludağ'da yapılacak. 
     Uludağ Beceren Cafe'de 19 Mart Cumartesi günü düzenlenecek gençlik şöleninde, kulübün 100. yılı bir kez daha kutlanacak. 
     
     ''7 ÇOK GEÇ KAMPANYASI'' 

     Anne Çocuk Eğitim Vakfı'nın AÇEV düzenlediği ''7 Çok Geç'' Kampanyası çerçevesinde futbolcular, sahaya çocuklarla çıktılar. 
     Sahaya futbolcularla birlikte çıkan çocuklar ellerinde, erken çocuk eğitimi konusunda pankartlar taşıdılar. 
     Futbolcular da sahaya ısınmak için üzerlerinde ''7 Çok Geç'' yazılı yeleklerle çıktılar. Futbolcular maç için sahaya çıkışlarında ''0-6 Yaş arası eğitim için elele'' yazılı pankart taşıdılar. 
     
     TBMM ARAŞTIRMA KOMİSYONU MAÇTA 

     Türkiye Büyük Millet Meclisi TBMM Araştırma Komisyonu Başkanı Haluk İpek ve üyeler maç sırasında incelemelerde bulundular. 
     Saha içinde gezen komisyon üyeleri, maçın organizasyonu ve yapılan çalışmalar hakkında gözlemde bulundular. 
     
</TEXT>
</DOC>
