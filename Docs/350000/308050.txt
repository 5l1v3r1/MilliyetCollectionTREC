<DOC>
<DOCNO> 308050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonsiy01.html </URL>
<DATE> 2005/01/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
TTK'dan Ermeni iddialarına yanıtlar... 
</HEADLINE>
<TEXT>

     Türk Tarih Kurumu TTK , Ermeni soykırımı iddialarına birbirinden ilginç yeni kitaplarla yanıt verecek. 
     TTK, eski Ermenistan Başbakanı'nın itiraflarını konu alan bir kitap, Ermeni iddialarına kaynak gösterilen tarihçi Arnold Toynbee hakkında bazı önemli gerçeklerin ortaya konulacağı bir başka kitap ve Fransız Arşivlerindeki bütün Ermeni belgelerinin yer alacağı 5 ciltlik kitaplarla, Ermeni iddialarının karşısına çıkacak. 
     Türk Tarih Kurumu Başkanı Prof. Dr. Yusuf Halaçoğlu, AA muhabirine yaptığı açıklamada, Ermeni iddialarına karşılık, çok önemli kitaplar yayınlayacaklarını bildirdi. 
     1923 yılındaki Ermenistan Başbakanı'nın itiraflarının yer aldığı Ermenice yazılmış bir kitap bulduklarını anlatan Halaçoğlu, kitapta, Hınçak örgütünün kurucularından da olan bu kişinin, ''Taşnak ve Hınçak örgütlerinin silahlı eylemlerde bulunması, Osmanlı devletinde Ermenilerin silahlanarak devletle mücadeleye girmeleri ve insanları öldürmelerinin büyük bir hata olduğu'' yönündeki itiraflarına yer verildiği söyledi. 
     Halaçoğlu, bu kitabı Ermenice'den Türkçe'ye çevirerek yayınlayacaklarını belirterek, ''Kitabın orijinal metnini de koyacağız. Çünkü bizim uydurmadığımızı herkesin görmesi lazım'' dedi. 
     
     TOYNBEE HAKKINDA BİR KİTAP... 
     TTK Başkanı Halaçoğlu, Ermeni iddialarına kaynak gösterilen ''Blue Book''un yazarı tarihçi Arnold Toynbee hakkında bir kitabı da bu yıl içinde piyasaya çıkaracaklarını söyledi. 
     Toynbee'nin yazdığı ''Blue Book-Mavi Kitap''ta, 800 bin Ermeni'nin katledildiği iddialarına yer verildiğini anlatan Halaçoğlu, ''Aslında Toynbee çok değerli bir bilim adamı ve tarih metodu üzerine bir kitap yazmış, ancak Blue Book, kendi yazdığı tarih metodolojisinin dışında kalıyor ve ciddi eserleri arasında hiçbir zaman bu kitabı zikretmiyor'' dedi. 
     Halaçoğlu, Toynbee'nin İngiliz istihbaratı ve propaganda dairesinde görevlendirildiğine dikkati çekerek, ''Toynbee'nin görevlendirilmesinden ekibine, hatta aldığı maaşa kadar herşeyden haberdarız'' dedi. 
     
     FRANSIZ ARŞİVLERİNDEKİ ERMENİ BELGELERİ 
     Halaçoğlu, Fransız arşivlerindeki Ermenilerle ilgili bütün belgeleri de 5 cilt halinde yayınlayacaklarını söyledi. 
     AB adaylık sürecinde Fransa'nın sık sık Ermeni soykırımı iddialarını ortaya koyduğuna işaret eden Halaçoğlu, bu iddiaları gündeme getirenlerden belge istenmesi gerektiğini, yayınlayacakları bu kitaplarda da Fransa'nın elindeki bütün belgeleri ortaya koyacaklarını anlattı. Halaçoğlu, şunları kaydetti 
     ''Soykırımı kabul etmek için bir belge göstermeniz lazım. Bunu gösterin diyoruz, gösteremiyorlar. 
     Ama ben onlara Ermenilerle nasıl gizli anlaşmalar yaptıkları, Ermenilere kendi orduları içinde nasıl yer verdikleri, Fransız ordusunda kaç Ermeninin öldüğüyle ilgili bir sürü belge gösterebilirim.'' 
     
     HASTALIKTAN ÖLÜMLERE İLİŞKİN ARAŞTIRMALAR... 
     Halaçoğlu, Ermeni iddialarıyla ilgili olarak 1. Dünya Savaşı yıllarında hastalıktan ölümlere ilişkin bir araştırmayı da kitap olarak basacaklarını söyledi. 
     Ermenilerin ''Tehcire gönderdiğiniz Ermenilerin hastalıktan ölmelerine göz yumdunuz, bu da soykırıma girer'' dediklerini hatırlatan Halaçoğlu, ''Biz de bu sırada hastalıktan ölen oldu mu, olmadı mı bunu araştırdık. Şimdi ortaya çıkan kitap, Ermeniler ihmal edilmiş mi, edilmemiş mi, dünyanın başka ülkelerinde hastalıktan ne kadar insan ölmüş, bunları da gözler önüne serecek'' dedi. 
     Ermeni iddialarına karşılık Amerikan arşiv belgelerini de yayınlayacaklarını bildiren Halaçoğlu, Amerikan arşiv belgelerinin bu konuda önemli kanıtlar olduğunu söyledi. 
     O dönemde Osmanlı devleti ile savaş halinde oldukları için Anadolu topraklarında İngiliz yetkililer bulunmadığını, Alman belgelerine ise Osmanlıların müttefiki oldukları için itibar etmeyeceklerini anlatan Halaçoğlu, buna karşılık kimsenin ABD arşiv belgelerine itiraz edemeyeceğini belirtti. Halaçoğlu, o dönemde ABD konsoloslukları ve yardım kuruluşlarının Ermenilerle ilgili tuttukları kayıt ve belgelerin çok önemli olduğuna işaret ederek, bu belgeleri yayınlayacaklarını kaydetti. 
     
</TEXT>
</DOC>
