<DOC>
<DOCNO> 320307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun44.html </URL>
<DATE> 2005/03/03/ </DATE>
<TIME> 20.22 </TIME>
<AUTHOR>  </AUTHOR>
<HEADLINE>
Şaron "Gazze Şeridi'nden çekilmek gerçek olacak" 
</HEADLINE>
<TEXT>

     İsrail Başbakanı Ariel Şaron, sağ görüşlü partisi Likud'daki iç muhalefete rağmen Gazze Şeridi'nden çekilmenin gerçek olacağını söyledi. 
     Likud partisinin merkez komitesindeki toplantıda, Batı Şeria'da ve Kudüs'te Yahudi yerleşim birimlerinin inşasının süreceği sözü de veren Şaron, ''Ebediyen birleşik başkentimiz olan Kudüs'te, tarihimizin en kutsal mekanlarında ve savunmamız için önemli olan güvenlik bölgelerinde bulunan Yahudi yerleşim birimlerinin kurulması sayesinde varlığımız için esas olan önemli pozisyonları ilelebet muhafaza edeceğiz'' ifadesini kullandı. 
     Bu arada, Likud ise, Şaron'un görüşünün aksine, Gazze'den çekilme konusunda bir referandum yapılması lehine oy kullandı. 
     Açık oylamayla yapılan oylamada merkez komite üyelerinin büyük bir çoğunluğunun referandum yapılması lehine karar aldığı belirtildi. 
     Parti merkez komitesinin referandum kararı alması, konuşması sık sık muhaliflerce kesilen Şaron'un planın gerçek olacağını söylemesini engellemedi. Başbakan, ''Hükümet ve parlamento zor kararlar aldı. Bu kararlar gerçek olacak. Ben asla tehditlere boyun eğmedim, bugün de eğmeyeceğim'' ifadesini kullandı. 
     Şaron, partisine, Gazze'den çekilmenin Yahudi yerleşim birimleri kurmanın sonu olmayacağı garantisi de verdi. 
     
</TEXT>
</DOC>
