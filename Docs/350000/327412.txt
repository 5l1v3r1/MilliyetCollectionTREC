<DOC>
<DOCNO> 327412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonyas01.html </URL>
<DATE> 2005/03/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Uludağ'da sezon erken kapanıyor... 
</HEADLINE>
<TEXT>

     Türkiye'nin kış turizmi merkezlerinden Uludağ'da, sezonun 28 Mart'ta kapanacağı bildirildi. 
     ''Beyaz cennet''teki kayak pistlerinde yaklaşık 2,5 metre kalınlığında kar bulunmasına rağmen müşteri sayısının azalması üzerine, işletmeciler sezonu erken kapatma kararı aldı. 
     Uludağ Turizm ve Geliştirme Derneği Başkan Yardımcısı Haluk Beceren, AA muhabirine yaptığı açıklamada, kar açısından son derece güzel bir sezon geçirdiklerini, müşteri potansiyelinin de arzu ettikleri düzeyde olmasa da ''Şükür'' dedirtecek kadar olduğunu belirtti. 
     ''Beyaz cennet''te önceki yıllarda 24 Nisan'a kadar açık olan tesislerin son 1-2 yıldır sezonu erken kapatmak zorunda kaldıklarını anlatan Beceren, mart ayından sonra bölgede karın yumuşaması nedeniyle kayak yapmak isteyen müşterilerinin gelmediğini, sadece hafta sonları 1-2 günlüğüne gelen tatilcileri ağırladıklarını söyledi. 
     
     ''HAVA SICAK OLUNCA, ULUDAĞ'DA KAR BİTTİ SANILIYOR'' 
     Beceren, bu yüzden son bir haftada Grand Yazıcı, Ağaağlu, Beceren, Kervansaray, Genç Yazıcı ve Ergün otelleri dışındaki tesislerin kapandığını kaydederek, şunları kaydetti 
     ''Tesislerin dörtte üçü sezonun bitmesini beklemeden kapandı, kalanlar da 28 Mart'ta kapanacak. Güzel bir sezon geçirdik. Geçen yıla göre müşteri potansiyelimiz yüzde 10-15 arttı. Ancak, bundan sonra tesisler çalışırsa zarar eder. Çünkü kar var ama müşteri az. Sadece hafta sonu gelen tatilciler için tesisleri açık tutarsak zarar ederiz. 
     Kar kalitesi kayak için çok elverişli, ancak insanlar şehirlerde hava sıcak olunca Uludağ'da kar bitti zannediyor, dolayısıyla da kayak yapamayacağını düşünerek gelmiyor. Rezervasyon yaptırmak isteyenler de önce Kar var mı diye soruyor. Müşterilere bölgede 2.5 metreye yakın kar olduğunu inandırmakta zorluk yaşıyoruz.'' Uludağ'da dört mevsim hizmet veren otellerden Grand Yazıcı Oteli'nin yetkilileri de kar durumunun çok iyi olmasına rağmen müşteri kalmamasını fırsat bilerek 28 Mart'tan itibaren otelin bir ay süreyle bakıma alınacağını kaydettiler. 
     
</TEXT>
</DOC>
