<DOC>
<DOCNO> 336619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun26.html </URL>
<DATE> 2005/04/25/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Irak'ta bir nehirden 3 ceset çıkarıldı 
</HEADLINE>
<TEXT>

     Irak'ın orta kesimlerinde bir nehirden, biri üniformalı 3 kişinin cesedi çıkarıldı. 
     Irak'taki Polonya gücünün sözcüsü Yarbay Zbigniew Staszkow, cesetlerin dün akşam, Divaniye'nin yaklaşık 40 kilometre doğusunda El Tahir yakınında bulunduğunu söyledi. 
     Staszkow, cesetlerden birinin üzerinde Irak ordusunun üniformasının bulunduğunu, diğerlerinin sivil olduğunu belirtti. 
     Irak polisinin, konuyla ilgili soruşturma başlattığı kaydedildi. 
     Polonya birliği, Irak'ın başkenti Bağdat'ın güneyinde görev yapıyor. 
     
     SALDIRILAR 3 ÖLÜ, 4 YARALI 
     Öte yandan, Irak'ta dün ve bugün düzenlenen saldırılarda 3 Iraklının öldüğü, 4'ünün yaralandığı bildirildi. 
     Irak polisi, başkent Bağdat'ın 100 kilometre kuzeyindeki İshaki bölgesinde, Irak askerleri ve direnişçiler arasında çıkan çatışmada bir direnişçinin öldüğünü, 3'ünün yaralandığını duyurdu. 
     Bağdat'ın kuzeyindeki Samarra bölgesinde de askeri bir konvoy geçtiği sırada bir bombanın infilak etmesi sonucu Iraklı bir sivilin öldüğü, eşinin yaralandığı kaydedildi. 
     Bu arada, Bağdat'ın 200 kilometre kuzeyindeki Salman Pak bölgesinde, dün askeri bir üsse düzenlenen havan topu saldırısında bir Irak askeri hayatını kaybetti. 
     
</TEXT>
</DOC>
