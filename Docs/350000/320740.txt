<DOC>
<DOCNO> 320740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo14.html </URL>
<DATE> 2005/03/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şike iddiaları ile ilgili 15 maç mercek altına alındı... 
</HEADLINE>
<TEXT>

     Türkiye Büyük Millet Meclisi TBMM tarafından ''Türk futbolundaki kirlenmeyi'' araştırmak üzere kurulan Sporda Şiddet, Şike, Haksız Rekabet ve İlgili İddiaları Araştırma Komisyonu, öncelikli olarak 2000-2004 yılları arasında çeşitli liglerde yapılan 15 karşılaşmayı mercek altına aldı. 
     TBMM Araştırma Komisyonu tarafından görüşlerine başvurulanların anlattıkları ve komisyona gelen belgelerin incelenmesinden sonra şaibeli oldukları iddia edilen 15 karşılaşmanın dosyaları Futbol Federasyonu'ndan istendi ve incelenmeye başlandı. 
     Araştırma komisyonunun Futbol Federasyonu'ndan dosyalarını istediği karşılaşmalar ve yapıldıkları tarihler şöyle 
     - 21.05.2000 Edirnespor-Nişantaşıspor, Yıldırım Bosnaspor-Lüleburgazspor, İstanbul Beşyüzevlerspor-Güngören Belediyespor, Gaziosmanpaşaspor-Kartalspor. 
     - 12.05.2000 İstanbulspor-Adanaspor. 
     - 15.04.2001 Eyüpspor-Nişantaşıspor, Nişantaşıspor-Bilecikspor. 
     - 19.05.2001 Alibeyköyspor-İstanbul Beşyüzevlerspor. 
     - 25.05.2003 Elazığspor-İstanbulspor. 
     - 31.05 2003 Diyarbakırspor-Elazığspor, İstanbulspor-Altay. 
     - 09.05.2004 Beşiktaş-Akçaabat Sebatspor. 
     - 15.05.2004 Çaykur Rizespor-Beşiktaş, Akçaabat Sebatspor-Ankaragücü. 
     - 24.04.2004 Çaykur Rizespor-Akçaabat Sebatspor. 
     
     MEDYA DA İZLENİYOR 

     Öte yandan Futbol Federasyonu'nun, basında çıkan haberlerle ilgili olarak da bir inceleme yaptığı ve bununla ilgili görüşlerini de TBMM Araştırma Komisyonu'na verdiği ifade edildi. 
     Futbol Federasyonu'nun, ''04.02.2002 tarihinde Milliyet Gazetesi'nde 'Futbolda Şike-Mafya' başlıklı'', ''04.01.2005 tarihinde Vatan Gazetesi'nde 'Futbolda Şok, O Belgeler' başlıklı'', ''31.08.2004 tarihli Fanatik Gazetesi'nde 'Gündüz Tekin Onay ile yapılan röportaj' içeriğini'' ve ''23.10.2004 tarihli Milliyet Gazetesi'nde 'Mafya Yeşil Sahada' başlıklı'' haberleri incelemeye aldığı ve elde edilen sonuçları TBMM Araştırma Komisyonu'na aktardığı kaydedildi. 

     
</TEXT>
</DOC>
