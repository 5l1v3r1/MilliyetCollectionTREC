<DOC>
<DOCNO> 324262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/spor/aspo.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım morali 
</HEADLINE>
<TEXT>


Fenerbahçe Başkanı, Teknik Direktör Daum, Tuncay, Nobre, Luciano ve Deniz ile bire bir görüşmeler yaptı, Denizlispor maçı öncesinde takımın motivasyonunu ikiye katladı 

YALÇIN TÜRK 


Daum ile sıcak temas 
BAŞKAN Aziz Yıldırım, şampiyonluk yarışında kritik haftalara girilirken, teknik kadro ve futbolcularını yakın markaja aldı. Yıldırım'ın özel görüşmeler yaparak Daum ve yıldızların motivasyonunu en üst düzeye çekmeyi planladığı öğrenildi. Yıldırım'ın, Daum'dan takımın durumuyla ilgili olarak bilgi aldığı ve yeni sözleşme konusunu masaya yatırdığı bildirildi. 

'Aceleye gerek yok' 
FENERBAHÇE Başkanı'nın, Daum'dan sadece şampiyonluğa konsantre olmasını istediği iddia edildi. Yıldırım'ın, Nisan ayı içinde yeni anlaşma için görüşme randevusu verdiği belirtildi. Bu görüşmenin ardından Aziz Yıldırım'ın futbolcularla bir araya geldiği öğrenildi. Başkan, kapalı kapılar ardında Tuncay, Nobre, Luciano ve Deniz ile görüşmeler yaptı. 

Tuncay'a nasihat 
YILDIRIM'IN, Malatyaspor maçında kırmızı kart gören Tuncay'a özel önerilerde bulunduğu iddia edildi. Yıldırım'ın, "Türk futbolu ve Fenerbahçe senden çok şey bekliyor. Her şeye kulağını tıka. Biz hep yanında olacağız. Sadece daha sakin olman gerekiyor" dediği bildirildi. Bu arada Aziz Yıldırım'ın bu görüşmeleri sık sık tekrarlaması bekleniyor. 

Paşadan ziyaret 

1. Ordu Komutanı Orgeneral Hurşit Tolon, Fenerbahçe Kulübü'nü ziyaret ederek, Başkan Aziz Yıldırım ile bir araya geldi. Kulübe pasaportunu almak için gelen Brezilyalı Alex ile tanışan Tolon, daha sonra müzeyi gezdi ve başkanların fotoğraflarının bulunduğu panoyu inceledi. Tolon, ayrıca kulüp defterini de imzaladı. 


</TEXT>
</DOC>
