<DOC>
<DOCNO> 308167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/spo07.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlu yine yok 
</HEADLINE>
<TEXT>


Bayanlar basketboldaki Avrupa Kupası maçında yaşanan bıçaklı kavgaların ardından Fenerbahçe de, Ceyhan Belediyesi de suçu rakibe attı 


"Türkiye gördü" 
FENERBAHÇE ile Ceyhan Belediyesi arasında önceki akşam oynanan FIBA Avrupa Kupası Güney Konferansı bayanlar basketbol maçında yaşanan kavgalar gündeme otururken, Sarı - Lacivertliler tüm suçun, konuk takımda olduğunu söyledi. Asbaşkan Mahmut Uslu, "Bıçağın kimin elinde olduğu belli. Türkiye yaşananları gördü. FIBA'ya şikayette bulunacaklarmış. İstedikleri yere başvurabilirler. Hem suçlu, hem güçlüler" diye görüş bildirdi. 

"Yine de kazandık" 
ŞUBE Sorumlusu Işık Eyigüngör ise olaylar nedeniyle tur atlamanın sevincini yaşayamadıklarını vurguladı. Eyigöngör, "Ceyhan Belediyesi taraftarları olayların başlamasına neden oldu. Ceza alacağımıza da inanmıyorum. Maçın gözlemcisi gereken raporları yazmıştır. Rakibimiz ilk maçta bizi çok taciz etmişti. İstanbul'a da olay çıkarmak için bir grup getirmişler. Hedeflerine de ulaştılar. Ancak yine de kazandık" dedi. 

"Tribün terörü" 
CEYHAN Belediyesi Başkanı Hüseyin Sözlü, Fenerbahçe'yi tribün terörü yaratmakla suçladı. Sözlü, salona seyircilerin giriş yaptığı yerden sporcularının alındığını ve küfürlere maruz kaldıklarını iddia ederek, "İstanbul'da yaşayan Ceyhanlılar da dayak yedi. Fenerbahçe, salonda yapamadığını, tribün terörüyle yapmak istedi. TV'lerindeki yanlı yayınlarıyla suçu bizim üzerimize attılar" ifadesini kullandı. 

6 Şubat'ta Adana'da 

AVRUPA Kupası'ndaki maçları olaylı geçen Adana Ceyhan Belediyesi ile Fenerbahçe, 6 Şubat'ta Adana'daki lig maçında da karşı karşıya gelecekler. Adanalı yöneticiler, bu karşılaşmada rakiplerini çiçeklerle karşılayacaklarını bildirmelerine rağmen, Sarı - Lacivertli ekibin can güvenliği isteyeceği öğrenildi. Bu arada Ceyhan Belediyesi'nin, maç kaseti ve itiraz dilekçeleriyle FIBA'ya şikayette bulunacağı belirtildi. 

Gözaltı yapılmadı 

FENERBAHÇE ile Ceyhan Belediyesi arasında oynanan FIBA Avrupa Kupası karşılaşmasında çıkan olaylar gündeme oturdu. Caferağa Spor Salonu'nda yeteri kadar önlem almayan emniyetin, salona sokulan bıçakların fotoğraflara ve kameralara bile yansımasına rağmen, hiç kimseyi gözaltına almaması dikkat çekti. Adanalı yöneticiler, salonda polis olmadığı yolunda maç öncesinde Fenerbahçe'den uyarı aldıklarını da iddia ettiler. 


</TEXT>
</DOC>
