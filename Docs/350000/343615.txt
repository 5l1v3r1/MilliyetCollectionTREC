<DOC>
<DOCNO> 343615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun35.html </URL>
<DATE> 2005/05/18/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
'Yahudileri AIDS'e benzeyen bir virüs' diyen imama sert tepki 
</HEADLINE>
<TEXT>

     Filistin Enformasyon Bakanı ve Başbakan Yardımcısı Nebil Şaat, Yahudileri "AIDS’e benzeyen bir virüs" olarak niteleyen Filistinli imama sert tepki verdi. 
     Şaat, Müslüman Vakfı ve Din İşleri Bakanlığı’ndan, İbrahim Mdaires adlı imamın "geçici olarak işten el çektirilmesini, hakkında soruşturma açılmasını ve cuma namazlarında vaaz vermesinin engellenmesini" istediğini açıkladı. 
     Filistin Televizyonu’ndan sorumlu Şaat, İslamiyet’e terk olan ve kışkırtıcı içerik taşıyan bu tür yorumların bir daha yayınlanmayacağı garantisi vererek, "Yahudiliğe bir din olarak saldırılmasını kınıyoruz. Müslümanlar olarak bu tür açıklamaları kabul etmiyoruz" dedi. 
     İsrail Dışişleri Bakanlığı sözcüsü Mark Regev de Mdaires’in vaazının, Filistin yönetiminin İsrail ve Yahudi karşıtlığını durduracağı yönündeki taahhüdünü ihlal ettiğini ve bu konunun Filistinli yetkililerle yapılacak toplantılarda ele alınacağını söyledi. 
     Regev, "Filistin yönetimi, barışçıl uzlaşmaya inanan birinin görüşlerine ters düşen bu tür açıklamalara hoşgörülü yaklaşarak yeni bir sayfa açtığını söyleyemez" ifadesini kullandı. 
     Mdaires, geçen cuma günü Gazze Şeridi’nde bir camide verdiği ve Filistin televizyonundan canlı yayınlanan vaazında, 2. Dünya Savaşı’nda 6 milyon Yahudi’nin soykırıma uğradığını reddetmiş ve "İsrail, İslam dünyasının vücudunda kanser gibi yayıldığı ve Yahudiler tüm dünyanın acı çektiği AIDS’e benzeyen bir virüs olduğu için tüm İslam dünyası kaybetti" demişti. 
     Yahudileri, "Nazizmi tüm dünyaya karşı savaşa kışkırtarak" 2. 
     Dünya Savaşı’na sebep olmak ve bu savaş sırasında soykırıma uğrayan Yahudilerin sayısını abartmakla suçlayan Mdaires, "Yahudilere karşı yapılan suç. Ancak Yahudilerin bugün Filistin topraklarında yaptıkları suç değil mi" diye konuşmuştu. 
     
</TEXT>
</DOC>
