<DOC>
<DOCNO> 302472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/dunya/axdun01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB rahat nefes aldı 
</HEADLINE>
<TEXT>


Altı aydır AB'yi felç eden bütçe krizi, Brüksel'deki liderler zirvesinde önceki sabaha doğru, Almanya'nın uzlaştırıcı çabaları ve İngiltere'nin attığı geri adımlar sayesinde aşıldı 

Güven Özalp - Brüksel 


Avrupa Anayasası'na Fransa ve Hollanda'dan çıkan "hayır"larla felç olan, haziranda da 2007-2013 bütçesi üzerinde anlaşamayarak "komaya giren" Avrupa Birliği, Brüksel'deki zirvede iki gün süren kıyasıya pazarlığın ardından "yaşam belirtisi" verdi. İngiltere'nin sert tavrını yumuşatması ve Almanya'nın hem yerinde hem de etkili müdahalelerde bulunması sayesinde 2007-2013 bütçesi üzerinde uzlaşıya varıldı. 
Önceki gece AB Dönem Başkanı İngiltere'nin Başbakanı Tony Blair, bütçe konusunda varılan uzlaşıyı "Avrupa'nın ilerlemesine olanak sağlayacak bir anlaşma" olarak duyururken Türkiye'de saatler sabah 03.30'u gösteriyordu. Altı aydır bütçe konusunda çeşitli öneriler getiren ancak taleplerini hemen hemen hiçbir ülkeye kabul ettiremeyen İngiltere, belirgin geri adımlar attıysa da AB'nin transformasyonuna ve kendisini günün gerçeklerine uydurmasına yönelik "fitili ateşlemiş" oldu. Son aşamada 849 milyar euro tutarında bir bütçe öneren Blair, Almanya Başbakanı Angela Merkel'in devreye girmesiyle birlikte bu oranı 862 milyar euro'ya yükseltmeye razı oldu. Bunun yanı sıra iç politikada çok tartışılacak bir adım da atarak 1984'ten bu yana yararlandığı geri ödemelerde yedi yıllık sürede 10,5 milyar euro'luk kesinti yapılmasını kabul etti. Ancak Blair bu adımları atarken Fransa'nın da tarım politikası konusunda elinin zayıflamasını sağladı. Varılan uzlaşı çerçevesinde AB Komisyonu, 2008-2009 arasında tarım harcamaları da dahil olmak üzere bütçeyi gözden geçirmekle görevlendirildi. Bu, İngiltere'nin de istediği şekilde 2013'ten önce bütçede değişikliğe gidilmesine olanak sağlayabilecek bir niteliğe sahip. 

Makedonya aday ülke 

Avrupa Birliği dışişleri bakanlarını bir araya getiren hafta başındaki Genel İşler ve Dış İlişkiler Konseyi'nde Fransa'nın vetosuna takılan Makedonya, zirveden istediğini aldı. AB liderleri Makedonya'ya "aday ülke" statüsü verilmesine yeşil ışık yaktılar. Bu kararla birlikte aday ülke sayısı üçe yükseldi. AB, "hazmetme kapasitesi" şartını Makedonya için de koyarken herhangi bir takvim dile getirmedi. 
Zirveden İran'a da önemli uyarı çıktı. Tahran'ın İsrail konusunda yaptığı açıklamalar sert bir şekilde kınandı. AB, İran'a ilişkilerin geleceğini Tahran'ın açıklama ve eylemlerinin belirleyeceği mesajını gönderdi. 


</TEXT>
</DOC>
