<DOC>
<DOCNO> 307465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun49.html </URL>
<DATE> 2005/01/18/ </DATE>
<TIME> 22.44 </TIME>
<AUTHOR>  </AUTHOR>
<HEADLINE>
Devlet bakanı Alşit, New York'ta... 
</HEADLINE>
<TEXT>

     BM'ye bağlı 23 üyeli Kadınlara Karşı Ayrımcılığın Önlenmesi Komitesi'nin CEDAW , Türkiye raporunun da ele alınacağı, 32. dönem toplantılarına katılmak üzere New York'a gelen Devlet Bakanı Güldal Akşit, 1997'den bu yana hazırlanan bu ilk rapor konusunda olumlu bir sonuç alınacağına inandığını söyledi. 
     New York'ta AA muhabirine bilgi veren Devlet Bakanı Akşit, ''Katılacağımız toplantı CEDAW komitesinin dört yılda bir yaptığı toplantılardan biri. Türkiye de bu toplantı çerçevesinde 20 Ocak'ta birleştirilmiş dördüncü ve beşinci dönem raporlarını sunacak. Türkiye'nin CEDAW'daki resmi temsilcisi Kadının Statüsü Genel Müdürlüğü'dür. Ancak bu genel müdürlüğün bakanlığıma bağlı olması sebebiyle ben de bu toplantıya katılacağım'' dedi. 
     Türkiye'nin, şu an 179 üyesi bulunan Kadınlara Karşı Ayrımcılığın Önlenmesi Sözleşmesi'ne imza koyan ilk 20 ülke arasında olduğunu kaydeden Bakan Akşit, ''Toplantı benim 30 dakikalık bir sunuş konuşmamla başlayacak. Bu konuda Türkiye'de yapılan çalışmaları anlatacağım. Türkiye en son 1997 yılında bu komiteye bir rapor sunmuş. Biz 1997'den bu yana yapılan çalışmaları, gelişmeleri izah edeceğiz. Ardından da heyetteki bakanlık temsilcileri ile birlikte bize yöneltilecek soruları cevaplandıracağız'' diye konuştu. 
     Toplantıda Türkiye'de kadınlarla ilgili olarak özellikle eğitim, sağlık, istihdam ve hukuki konularda gelinen noktanın anlatılacağını ifade eden Bakan Akşit, ''Sivil toplum kuruluşları da Türkiye'de kadınların durumu konusunda gördükleri noksanlıkları, olması gereken ve talep ettikleri hususları sundukları gölge raporlarla komiteye ilettiler. 20 Ocak'taki resmi toplantıda CEDAW, Türkiye'nin sunacağı rapor ve gölge raporlar hakkında bize sorular yöneltecek ve değerlendirme sürecinden sonra CEDAW'dan bir tavsiye kararı çıkacak. Ben tavsiye niteliğindeki bu kararın olumlu olacağını düşünüyorum'' dedi. 
     Türkiye'nin son dönemde kadın sorunları ile ilgili yasal anlamda pek çok düzenleme yaptığına dikkat çeken Bakan Akşit, şöyle devam etti 
     ''Türk Ceza Kanunu'nda, Türk Medeni Kanunu'nda ve yine İş Kanunu'nda kadınların lehine pek çok düzenlemeler gerçekleştirildi. Dolayısıyla son dönemde ülkemizde yapılan reform niteliğindeki yasal çalışmalarla bu konu çok iyi noktalara taşındı. Bu yasal düzenlemelerin uygulamaları tabii ki belirli bir zaman içerisinde görülecek. Ben öyle inanıyorum ki bu toplantıdan çok olumlu bir sonuç alacağız.'' 
     
</TEXT>
</DOC>
