<DOC>
<DOCNO> 319886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yazar/gureli.html </URL>
<DATE> 2005/03/02/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
İşçi kimliğini arıyor 
</HEADLINE>
<TEXT>


İzmit'te SEKA işçileri... İstanbul Cevizli'de Tekel işçileri... Yine İstanbul'un denizlerinde Şehir Hatları gemilerinin emekçileri... 
İşçi direnişleri birbirini izliyor. 
Bu, öncelikle bir hak arayışı. Ama daha da önemlisi, direnişin özünde işçinin kimlik arayışının var olması, olabilmesi. 
Dileriz ki, her şeye karşın... Emperyalist sömürünün küreselleşme kisvesi altında dayatıldığı, örgütlülüğün cicim gönüllü platformlarından ibaret sayıldığı... Hele sendikalaşmanın tu kaka ilan edildiği bir dönemde... Demirbaş hale gelmiş kimi "sendika önderleri"nin de katkısıyla, işçi kimliğinin aşındırılmaya uğratıldığı bir süreçte... Evet, her şeye karşın, işçilerin yayılan direnişlerinin özünde bir kimlik arayışının filizlerini sezmek, yine tüm olumsuzluklara karşın, umut verici bir gelişme. 
Siyaset ve sendika önderlerinin de bu arayışı sezmeleri ve anlamaları yararlı olur. 
Denizcilerin direnişinin bir başka boyutu var. Bu direniş ayrıca trafik bunalımı yaşayan üç yanı denizlerle çevrili İstanbul'da ulaşım sorununun çözümünü de çağrıştırmalı. Deniz ulaşımına ağırlık vermenin yolunu açmalı. 
İstanbul'un 94 yıllık Şirket-i Hayriye'sinden 1945'te Şehir Hatları İşletmesi'ne devrolan gemiler, 50 yıl sonra şimdi yeni bir devirle belediyeye geçiyor. 
Geçen yıl 2.5 trilyon TL k r eden Şehir Hatları İşletmesi'nin İstanbul'daki 62 gemisinden şu anda 14'ü bakımda, 48'i çalışıyor ve günde ortalama 200 bin yolcu taşıyor. İDO'nun İstanbul Deniz Otobüsleri günlük yolcu sayısı 25 bin, özel motorların ise 30 bin dolayında. 
Şehir Hatları gemilerinin normal ömrü 20-22 yıl olduğu halde, seferdekilerin yaş ortalaması 30. Bu arada, -sıkı durun- Paşabahçe gemisi 53, Fenerbahçe 52 yaşında. 
Devir ya da özelleştirme kapsamında olan 2 bine yakın denizci tedirgin. Bu tedirginlik, AKP iktidarının pek çok kurumda uygulanan kadrolaşma planı çerçevesinde, zaman içinde tasfiye edilme endişesinden kaynaklanıyor. 
Türkiye Denizciler Sendikası Genel Başkanı Turhan Uzun, "Deneyimli çalışanlarımızı istihdam dışı bırakıp, bunların yerine deneyimsiz kişilerin istihdam edilmesi, yakın zamanda yaşadığımız tren faciasının daha beterinin, deniz ulaşımında da yaşanmasına sebep olacaktır" diyor. 

Bir şiir 
Bu haftaki şiir Tekin Gönenç'ten Adam 
"önce bıyık aralarında gizledi yarım kalan gülüşünü sonra sararmış bir gülü özenle çıkarıp kitap sayfalarından yakasına taktı doğrusu delikanlı adamdı başka türlü ağlayamazdı" 



</TEXT>
</DOC>
