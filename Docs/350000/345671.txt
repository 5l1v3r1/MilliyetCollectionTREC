<DOC>
<DOCNO> 345671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy05.html </URL>
<DATE> 2005/05/25/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Mesut Yılmaz Türkiye, AB'nin en tatlı ve kaymak bölümünü kaçırdı 
</HEADLINE>
<TEXT>

     Eski Başbakan Mesut Yılmaz, Türkiye’nin üyelik konusunda, AB’nin en tatlı ve kaymak dönemini kaçırdığını, bugünkü hükümetin eşit koşullarda Türkiye’yi, AB’ye üye yapma şansını görmediğini bildirdi. 
     Eski Başbakan ve ANAP’ın eski Genel Başkanı Mesut Yılmaz, Antalya Sanayici ve İş Adamları Derneği’nin ANSİAD düzenlediği "AB-Türkiye İlişkilerinin Dünü, Bugünü" konulu toplantıda görüşlerini anlattı. 
     AB’nin gelişim süreci ve AB-Türkiye ilişkilerinin tarihi sürecini anlatan Mesut Yılmaz, Türkiye’nin, bugüne kadar üç kez AB üyeliğini kaçırdığını söyledi. 
     Türkiye’nin eşit koşullarda AB’ye üye olma şansının olmadığını belirten Yılmaz, şöyle konuştu 
     "Türkiye’ye 17 Aralık tarihinde müzakerelere başlama tarihi verilmiştir. Ancak siyasi kriterler yerine getirilirken, AB ekonomik kalkınmayı sağlamak için de çeşitli fonlardan kaynak aktarmalıdır. AB, Yunanistan ve İspanya gibi bazı ülkelere büyük destekler sağlamıştır. 
     AB’ye üyelik sürecinde en büyük açmaz, AB’nin Türkiye’ye kaynak aktarımı yapmamış ve yapamaz durumda olmasıdır. AB’nin Türkiye’ye kaynak aktarma şansı yok. Çünkü, Avrupa ekonomisi zayıfladı, işsizlik yüksek. Bunun yanında en büyük açmaz da Güney Kıbrıs ve Yunanistan’ın veto kullanma hakkına sahip olmasıdır." Türkiye’nin, Süleyman Demirel’in başbakanlığında kurulan Milliyetçi Cephe MC Hükümeti döneminde, Erbakan’ın Avrupa’yı "Hıristiyan Kulübü", Bülent Ecevit’in de AET’yi Türkiye’yi sömürecek bir kuruluş olarak görmeleri ve KKTC Cumhurbaşkanı Denktaş’ın da, BM Genel Sekreteri Kofi Annan’ın gündeme getirdiği Annan planını kabul etmemesinden dolayı üç kez AB üyeliğini kaçırdığını öne sürdü. 
     
     BAŞMÜZAKERECİ ATANMASI 
     Hükümetin 3 Ekimde başlayacak olan müzakerelerde, görev yapacak baş müzakereci olarak Devlet Bakanı Ali Babacan’ı atamasının iyi bir gelişme olduğunu kaydeden Yılmaz, ancak bu atamada çok geç kalındığını belirtti. 
     Yılmaz, şöyle devam etti "Hükümetin Başmüzakereciyi ataması iyi bir gelişme. Ancak, Türkiye bu konuda 6 aydır bir adım atmamıştır. 
     Türkiye’nin kutlamalarla vakit geçirecek zamanı yoktur. 17 Aralıkta karar alındıysa 18 Aralıkta Başmüzakereci atanmalıydı. Benim kişisel endişelerim var. İş başındaki hükümetin, eşit koşullarda Türkiye’yi, AB’ye üye yapma şansını görmüyorum. Türkiye’nin eşit koşullarda AB’ye üye olma şansı yok. Eğer işbaşındaki hükümet bu konuda samimi olsaydı, zaman kaybı olmazdı. 
     Zamanında atama yapılamamasından dolayı hem Türk, hem de AB mevzuatında tarama süreci yapılamadı. Mevzuatların filmi çekilecek. AB Mevzuatı Türkçe’ye, Türk mevzuatı da AB ülkeleri dillerine çevrilmesi gerekir. Türkiye’nin 6 ayı boşa geçmiştir. Ciddi çalışmalar yapılmalıydı. Sanki istenilen hedefe ulaşılmış gibi bir rehavete sürüklenildi." Türkiye’nin AB’ye üye olması için bugüne kadar yaptığı değişimlerin dışında çok ciddi değişimleri yapması gerektiğini vurgulayan Yılmaz, "Ancak, bu değişiklikleri yapacak siyasi irade yok. Müzakerelere başlamak veya üyeliğe kabul edilmek kalkınmayı sağlamayacaktır. Sadece çağı yakalayacaktır. Çünkü Türkiye, AB’nin en tatlı ve kaymak dönemini kaçırdı. Türkiye-AB ilişkileri pek iç açıcı değil" dedi. 
     Fransa, Hollanda ve Danimarka’da yeni Anayasa’nın kabulü için referandumlar yapılacağını, bu ülkelerde Anayasanın kabul edilmemesi gibi bir sonucun çıkması halinde, Türkiye-AB ilişkilerinin dondurulacağını ve üyeliğinin geciktirileceğini ifade eden Yılmaz, Türkiye’nin, Güney Kıbrıs’ı da tanıyacağını öne sürdü. 
     "AB-Türkiye ilişkilerinin tarihçesi, aslında bizim yaptığımız yanlışlar tarihçesidir" diyen Yılmaz, şunları söyledi 
     "Annan planı, ekim ayından önce bir mutabakat haline getirilmeli. 
     Ama burada da endişelerim var. Ekim ayına kadar belirli bir mutabakat sağlanmazsa Rumlara veto hakkı doğacaktır. Geldiğimiz nokta budur. 
     Hükümet, daha fazla girişimde bulunmalıdır. Ekim ayına kadar daha zaman var." 
     
</TEXT>
</DOC>
