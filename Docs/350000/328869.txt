<DOC>
<DOCNO> 328869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun41.html </URL>
<DATE> 2005/03/31/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Terri Schiavo öldü... 
</HEADLINE>
<TEXT>

     ABD'de bitkisel hayattaki Terri Schiavo'nun öldüğü bildirildi. 
     Schiavo'nun kocasının avukatı, Terri Schiavo'nun mahkemenin 18 Mart'taki beslenme tüpünün çıkarılması kararından 13 gün sonra öldüğünü açıkladı. 
     
     GÜN GÜN ERİMİŞTİ 

     Bitkisel hayattaki Terri Schiavo'nun ailesinin, hafta başında kızlarına acilen yeniden beslenme tüpü takılması için yaptıkları başvuru, mahkeme tarafından bir kez daha reddedilmişti. 
     Beyni ciddi şekilde hasarlı olan Amerikalı Terri Schiavo'nun ailesi, kızlarının yaşaması için açtıkları son davayı da kaybetmeleri üzerine başka dava açmayacaklarını açıklamıştı. 
     Aile fertleri, Terri'nin yaşaması için kampanya yapanlardan sakin olmalarını talep etmişti. 
     Bob ve Mary Schindler, mahkemeye yaptıkları başvuruda, beslenme tüpünün çıkarılmasından önce kızlarının çeşitli sesler çıkararak ''yaşamak istiyorum'' demeye çalıştığını iddia etmişti. 
     Doktorlar, aç ve susuz kalan Schiavo'nun, bir ya da iki hafta içinde öleceğini söylemişlerdi. 
     1990'da geçirdiği kalp krizinin ardından beyninde hasar oluşan Terri'nin ailesiyle kocası, 41 yaşındaki Terri'nin akıbeti konusunda 7 yıldır mahkemede mücadele ediyordu. 
     
</TEXT>
</DOC>
