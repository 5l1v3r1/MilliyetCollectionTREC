<DOC>
<DOCNO> 335827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun16.html </URL>
<DATE> 2005/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
KKTC'de yeni başbakan Ferdi Sabit Soyer 
</HEADLINE>
<TEXT>

     KKTC'de koalisyon hükümetinin büyük ortağı Cumhuriyetçi Türk Partisi CTP Parti Meclisi, Genel Başkan ve Başbakan Mehmet Ali Talat'ın cumhurbaşkanı seçilmesinin ardından Başkan Vekilliğine Genel Sekreter Ferdi Sabit Soyer'i getirdi. Böylece, yeni CTP-DP koalisyon hükümetinin Soyer başkanlığında kurulması kesinleşti. 
     Cumhurbaşkanlığı görevini pazar günü devralacak CTP Genel Başkanı, Başbakan Mehmet Ali Talat, son kez CTP Parti Meclisi toplantısına başkanlık etti. 
     Toplantıda, partinin yeni başkanının ve genel sekreterinin belirlenmesi amacıyla 21 Mayıs'ta olağanüstü kurultay yapılması kararlaştırıldı. 
     Ferdi Sabit Soyer ise CTP Genel Başkan Vekilliğine getirildi. Toplantıda, Talat'ın cumhurbaşkanı seçilmesiyle mecliste boşalan bir milletvekilliği için haziran sonunda ara seçim yapılması yönünde çalışma başlatılması da karara bağlandı. 
     Mehmet Ali Talat, parti meclisinde yaptığı konuşmada, Kıbrıs Türk halkının iradesiyle cumhurbaşkanı seçildiğini belirterek, halkın iradesi doğrultusunda politikalar belirleneceğini söyledi. 
     Talat, seçim sürecinde yaptıkları çalışmalardan dolayı parti meclisi üyelerine ve partililere teşekkür ederek, bundan sonra parti başkanı olarak değil, halkın cumhurbaşkanı olarak çalışmalarını yürüteceğini kaydetti. 
     2000 yılından bu yana Kıbrıs konusunda yaşanan süreci anlatan Talat, CTP'nin muhalefette olduğu dönemde bile Kıbrıs sorununun çözümü konusunda müzakere yaptığını, bugün gelinen noktada da öncü rol oynadığını ifade etti. 
     Mehmet Ali Talat, seçim sonuçlarıyla ilgili değerlendirmeler yaparak, CTP'nin halkın partisi olduğunu, bunu da yüzde 55.6'lık oy oranıyla bir kez daha gösterdiğini kaydetti. 
     
     DP PARTİ MECLİSİ DE TOPLANDI 
     Koalisyonun küçük ortağı Demokrat Parti'nin DP Parti Meclisi de toplanarak yeni hükümetin programı ve protokolüne ilişkin son durumu değerlendirdi. 
     CTP-DP koalisyon hükümeti, Başbakan Talat'ın yarın istifa etmesiyle daha önce iki parti arasında varılan anlaşma gereği yeniden kurulacak. Ferdi Sabit Soyer başkanlığında kurulması kesinleşen yeni hükümette CTP'nin 7, DP'nin ise 3 bakanlığı olacak. 
     Talat'ın pazar günü cumhurbaşkanlığını devralmasının ardından, pazartesi günü Soyer'i yeni hükümeti kurmakla görevlendirmesi bekleniyor. 
     
</TEXT>
</DOC>
