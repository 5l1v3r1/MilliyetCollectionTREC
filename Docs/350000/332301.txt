<DOC>
<DOCNO> 332301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur21.html </URL>
<DATE> 2005/04/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kalbi 5 kez durdu ama hayata döndü .. 
</HEADLINE>
<TEXT>

     Bıçaklı saldırı sonucu kalbinden yaralanan ve ameliyat sırasında 5 kez kalbi duran kişi, Denizli Devlet Hastanesi'nde yapılan ameliyatla hayata döndürüldü. 
     Alınan bilgiye göre, bir tekstil fabrikasında işçi olarak çalışan Halil Karaca 22 , işten eve giderken, tanımadığı 4 kişinin bıçaklı saldırısına uğradı. 
     Göğsünden yaralanan ve kalbinin sağ karıncık bölgesinde 1.5 santimetrelik kesik olduğu belirlenen Karaca, hemen ameliyata alındı. 
     Denizli Devlet Hastanesi Başhekim Yardımcısı Dr. Bülent Çümen başkanlığındaki 7 kişilik ekibin gerçekleştirilen ameliyat sırasında, Karaca'nın 5 kez kalbi durdu. Ekibin yoğun çabaları sonucu, her defasında kalbin yeniden çalışması sağlanarak, yaralı hayata döndürüldü. 
     Ameliyatla ilgili olarak gazetecilere açıklamada bulunan Dr. Çümen, ''Çok ender rastlanan durum. Ameliyat sırasında 5 kez kalbi duran yaralı, yapılan müdahalelerle hayata döndürüldü. Gerçekleştirilen tıbbi operasyonla kalbe doğru olan 1.5 santimetrelik bıçak yarası tedavi edildi. Kalbe dikiş atılarak kanama durduruldu'' dedi. 
     Karaca'nın hayata dönmesinin mucize olduğunu ifade eden Çümen, ''Hayatta kalma ihtimali yüzde 1 olan bir hasta, hayata döndü. Şu anda sağlığı son derece iyi. Bir süre daha hastanede gözetim altında tutulduktan sonra taburcu edilecek'' diye konuştu. 
     Halil Karaca ise kendisini hayata döndüren ekibe teşekkür etti. 
     Bu arada, Karaca, kendisine saldıranları tanımadığını söyledi. 

     
</TEXT>
</DOC>
