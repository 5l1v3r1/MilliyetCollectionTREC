<DOC>
<DOCNO> 316677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun07.html </URL>
<DATE> 2005/02/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Feith Müttefiklerimiz ABD için kamuoyu yapmalılar... 
</HEADLINE>
<TEXT>

     ABD Savunma Bakanlığı Pentagon'un üç numaralı yetkilisi, Bakan Yardımcısı Douglas Feith, Türk-Amerikan ilişkilerine büyük önem verdiğini belirtti ve Amerikan karşıtlığının kamuoyuna yayıldığı ülkelerle ilişkilerin gerçek anlamda sürdürülebilir olamayacağı mesajını verdi. 
     Feith, Council on Foreign Relations CFR adlı düşünce kuruluşunda düzenlenen panelde, Türkiye'deki Amerikan karşıtlığı konusunda bir soruyu yanıtladı. 
     Feith, ''Türkiye'de ve daha pek çok ülkede dile getirdiğim gibi ABD'nin çok önemli ortaklıkları ve ittifakları var. Bizim hükümet yetkililerimiz, Amerikan halkında ve ABD kongresinde, ortaklarımız ve müttefiklerimizin ne kadar değerli olduğunu anlatmak için çok çalışıyor. Demokratik ilişkilerden bahsettiğiniz zaman, bu ilişkilerin takdir edilmesinin, hükümet yetkililerini aşarak genel anlamda kamuoyuna inmesi gerek. Aksi takdirde ilişki gerçekten sürdürülebilir olmaz'' dedi. 
     Feith, ABD'nin müttefikleriyle ilişkilerini çok değerli kabul ettiğini ve korumak istediğini ifade ederek, ''Umuyoruz ki müttefikimiz olan ülkelerdeki yetkililer de bizim ülkemizde bu ilişkiye yönelik sağladığımız kamuoyu desteğini sağlayacak biçimde kendilerini adarlar. Ben bunun çok önemli olduğunu düşünüyorum'' diye konuştu. 
     Türkiye'yi ziyareti sırasında bir grup sivil toplum örgütü temsilcisi ile biraraya geldiğini hatırlatan Feith, ''Bu tip organizasyonların, benim çok önemli olarak gördüğüm Türk-Amerikan ilişkilerine destek çerçevesinde gereken rolü oynayabileceklerini düşünüyorum'' ifadesini kullandı. 
     
</TEXT>
</DOC>
