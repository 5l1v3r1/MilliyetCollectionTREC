<DOC>
<DOCNO> 332694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur39.html </URL>
<DATE> 2005/04/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TAYAD'lılara Adapazarı'nda linç girişimi 
</HEADLINE>
<TEXT>

     Adapazarı'nda, Trabzon'daki olayları protesto etmek amacıyla açıklama yapmak isteyen bir grup genç, başka bir grubun saldırısına uğradı. Olayların büyümesi, polisin müdahalesiyle önlendi. 
     Sakarya Gençlik Derneği'ne üye 1'i kadın 6-7 kişilik grup, Atatürk Bulvarı'nda, ''Provokasyona son'' başlıklı bildiriyi okumak istedi. Bu sırada, yaklaşık 30 kişilik başka bir grup, açıklama yapmak isteyen gruba saldırdı. 
     
Dernek üyeleri ile diğer grup arasında yaşanan arbedeye müdahale eden polis, gençleri saldırıdan korumak için Türk Telekom Sakarya İl Müdürlüğü binasına soktu. 
     Polisin binaya girmesine izin vermediği diğer grup, Türk Bayrağı açarak, protesto açıklaması yapmak isteyen grup aleyhine sloganlar attı. Bu kişilere, bulvardan geçen bazı vatandaşların da destek verdiği gözlendi. 
     Sakarya Emniyet Müdürü Mustafa Aydın, olay yerine gelerek Telekom binası önünde bekleyen grup ile kendilerine destek veren vatandaşlara sakin olmaları için çağrıda bulundu. Aydın'ın çağrısı üzerine kalabalık dağılırken, binadaki gençlerin arka kapıdan çıkarıldığı öğrenildi. 
     
     "GÖZALTI YOK" 

     Sakarya Emniyet Müdürü Mustafa Aydın, Trabzon'daki olayları protesto etmek amacıyla açıklama yapmak isteyen bir grup gence, diğer grubun saldırısıyla ilgili gözaltına alınan kimsenin bulunmadığını bildirdi. 
     Aydın, AA muhabirine yaptığı açıklamada, polisin zamanında müdahale ederek olayların büyümesini engellediğini belirtti. 
     Olayla ilgili herhangi bir şikayetin bulunmadığını ifade eden Aydın, ''Olayla ilgili geniş kapsamlı soruşturma başlattık. Kamera görüntülerini inceliyoruz. Gözaltına alınan yok'' dedi. 
     
     SUÇ DUYURUSU 

     Adapazarı'nda, Trabzon'da geçen hafta meydana gelen olayları kınamak üzere basın açıklaması yapmak istedikleri sırada, başka bir grubun saldırısına uğrayan Sakarya Gençlik Derneği üyeleri, Cumhuriyet Savcılığı'na suç duyurusunda bulundular. 
     Olay sonrasında Sakarya Adliyesi'ne gelen Dernek Başkanı Sinan Çavdar 24 , üyeler Yücel Yalçın 23 , Özcan Öz 24 , Özkan Yetkin 24 , Engin Göçmen 24 ve Betül Ağabaş 23 , dilekçelerini Sakarya Cumhuriyet Savcılığı'na verdiler. 
     Suç duyurusunda, basın bildirisi okumak için Atatürk Bulvarı'na geldiklerini, ancak belli bir grubun saldırısına uğradıklarını belirten gençler, ''Kendilerine halktan insanlar görüntüsü veren grup, saldırı amacıyla oradaydı. Bu kişilerin fotoğraf ve kamera görüntülerinden tepsini istiyoruz ve haklarında suç duyurusunda bulunuyoruz'' dediler. 
     Dernek Başkanı Çavdar, suç duyurusu sonrasında yaptığı açıklamada ise Türkiye'de 28 ilde faaliyet gösteren Gençlik Federasyonu'na bağlı olduklarını belirterek, ''İnsanları Türkiye genelinde uygulamaya konulan provokasyona karşı uyarmak istiyorduk ama biz provokasyonla karşı karşıya kaldık'' dedi. 
     

     
</TEXT>
</DOC>
