<DOC>
<DOCNO> 335624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur12.html </URL>
<DATE> 2005/04/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Yakalanacağını anlayan hırsız, 4'üncü kattan atladı 
</HEADLINE>
<TEXT>

     Hüseyin TÜCCAR BURSA, DHA 

      BURSA'da hırsızlık için girdiği bir apartmanın 4'üncü katındaki dairenin camından bakan 26 yaşındaki Süleyman Aldan, polislerin çevrede güvenlik önlemi aldığını görünce paniğe kapıldı. Yakalanacağını anlayan Aldan, kendini aşağıya attı. Yere yığılıp, kanlar içinde kalan Aldan, yanına gelen sağlık ekibindeki doktora, "Doktor canım yanıyor. Ne olur iğne yap acımı dindir'' diye yalvardı. 
     Olay, Merkez Yıldırım İlçesi'ne bağlı Mollaarap Mahallesi'nde akşam saatlerinde meydana geldi. Sezgin Sokak üzerindeki apartman dairelerinin zillerine basan Süleyman Aldan, kimsenin olmadığını anladığı Güller Apartmanı'ndaki Asiye Yıldırım'a ait eve hırsızlık için girmeye karar verdi. Tapu Kadastro Müdürlüğü'nde çalışan Yıldırım'ın 4'üncü kattaki evinin kapısını anahtar uydurarak açan Aldan, evde bulunan altın takıları, açılmamış sigara paketlerini ve teyp kasetlerini bir poşete koydu. Daha sonra evden ayrılan Aldan, poşedi sokaktaki bir taşın altına saklayıp, bilgisayarı almak için tekrar eve çıktı. Aldan'ın hareketlerinden şüplenenen çevredekiler, durumu polise bildirdi. Kısa sürede olay yerine gelen polis, çevrede güvenlik önlemi alırken, bilgisayarı alan sanık, çevreyi kontrol etmek için camdan bakınca polisleri gördü. Polislerin dairesinin kapısını çalması üzerine paniğe kapılan Aldan, arka odanın penceresinden atlayıp kaçmak istedi. Kendini boşluğa bırakan Aldan, kanlar içinde beton zemine çakıldı. 
     Havalandırma boşluğuna düşen Aldan, acılar içinde kıvranırken, zanlının yanına gelen polis, 112 Acil Servis'ten yardım istedi. Kısa sürede olay yerine gelen sağlık ekibindeki doktora yalvaran Aldan, "Doktor canım çok yanıyor. Ne olur bi iğne yap da dindir acımı'' dedi. 
     Olayla ilgili soruşturma başlatılırken sağ bacağında kırıklar olduğu belirlenen Süleyman Aldan, Devlet Hastanesi'nde tedaviye alındı. Aldan'ın tedavisinin ardından hırsızlık' suçundan gözaltına alınacağı öğrenildi. 
     
</TEXT>
</DOC>
