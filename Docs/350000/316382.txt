<DOC>
<DOCNO> 316382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun40.html </URL>
<DATE> 2005/02/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bush'u Brüksel'de binlerce protestocu bekliyor 
</HEADLINE>
<TEXT>

     ABD Başkanı George Bush'un gelecek hafta Brüksel'e yapacağı ziyaret süresince, çevrecilerden savaş karşıtlarına kadar binlerce kişinin protesto gösterileri yapması bekleniyor. 
     Çeşitli grupların 3 büyük gösteri planladığı, bunların ilkinin pazar günü Bush'un gelişi öncesinde Brüksel'in merkezinde yapılacağı belirtildi. 
     Çevreci grup Avrupa Dünya'nın Dostları'nın başkanı Martin Rocholl, ''Bush, Belçika'ya Hoşgelmedin'' sloganıyla en büyük gösterinin, salı günkü NATO ve AB zirvesi sırasında yapılmasının beklediğini söyledi. Rocholl, gösteriye binlerce kişinin katılacağını tahmin ettiklerini belirtti. 
     Pazartesi günü de Brüksel'deki ABD Büyükelçiliği önünde bir gösteri yapılması planlanıyor. 
     Yetkililerse zirvenin yapılacağı yerleri korumak için helikopterlerin kullanılacağını ve pazartesi, salı, çarşamba günleri liderlerin geçeceği bazı yolların kapatılacağını söylediler. Bush'un ziyareti süresince 2500 polisin görev yapacağı belirtildi. 
     Avrupa Birliği yetkilileri, güvenlik nedenlerinden dolayı, AB bürokratlarından salı günü çalışmalarını AB merkezi dışındaki binalardan ya da evlerinden yürütmelerinin isteneceğini söylediler. 
     Bush, pazar günü eşi Laura Bush ile birlikte Avrupa'ya hareket edecek ve Belçika'nın yanı sıra Almanya ve Slovakya'yı ziyaret edecek. 
     
</TEXT>
</DOC>
