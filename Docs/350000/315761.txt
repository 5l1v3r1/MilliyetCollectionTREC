<DOC>
<DOCNO> 315761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy02.html </URL>
<DATE> 2005/02/16/ </DATE>
<TIME> 02.09 </TIME>
<AUTHOR>  </AUTHOR>
<HEADLINE>
Gül, Mumcu'nun istifasını yorumladı... 
</HEADLINE>
<TEXT>

     Başbakan Vekili ve Dışişleri Bakanı Abdullah Gül'ün, Erkan Mumcu'nun istifasıyla ilgili olarak AK Parti MYK toplantısında yaptığı değerlendirmede, ''İstifa siyasetin doğasında var. Yolumuza devam edeceğiz. Vatandaş bizden icraatlarımızın devamını bekliyor'' dediği öğrenildi. 
     Olağanüstü toplanan AK Parti Merkez Yürütme Kurulu MYK toplantısında, son gelişmelerin değerlendirildiği bildirildi. 
     Toplantıya, MYK üyelerinin yanı sıra Başbakan Vekili Abdullah Gül, Milli Eğitim Bakanı Hüseyin Çelik ve TBMM Milli Eğitim Komisyonu Başkanı Tayyar Altıkulaç da katıldı. 
     Kültür ve Turizm Bakanı Erkan Mumcu'nun istifasının değerlendirildiği toplantıda, Abdullah Gül'ün, ''Olayın kendi haline bırakılması gerekir. Daha önce de istifa olayını yaşamıştık. Diğer partilerde de istifalar oluyor. İstifa siyasetin doğasında var, yolumuza devam edeceğiz. Vatandaş bizden icraatlarımızın devamını bekliyor'' dediği bildirildi. 
     Öte yandan, Erkan Mumcu'dan boşalan Kültür ve Turizm Bakanlığı'na, Milli Eğitim Bakanı Hüseyin Çelik'in vekalet edeceği öğrenildi. 
     Üniversite öğrenci affının da ele alındığı toplantıda, öğrenci affının 2000-2001 öğretim yılından itibaren geçerli olması kararlaştırıldı. 
     Öğrenci affıyla ilgili, ''1980 yılından itibaren başlanması, daha önceki aflardan yararlananların kapsama alınması'' gibi ara formüllerden de vazgeçildiği öğrenildi. 
     
</TEXT>
</DOC>
