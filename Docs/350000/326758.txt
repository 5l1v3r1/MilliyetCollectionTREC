<DOC>
<DOCNO> 326758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur23.html </URL>
<DATE> 2005/03/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yediz bebek bekleyen Sibel Deniz'in sağlığında bir problem yok... 
</HEADLINE>
<TEXT>

     Türkiye'deki ilk yediz hamilelik vakası olarak tıp literatürüne giren Sibel Deniz'in, sağlığında herhangi bir problem olmadığı, bebeklerin tümünün de sağlıklı gelişimlerini sürdürdüğü bildirildi. 
     Sibel Deniz'in, kontrollerinin yürütüldüğü Central Hospital'dan yapılan yazılı açıklamada, Sibel Deniz'in gebeliğinin 14. haftasında olduğu belirtilerek, Opr. Dr. Özer Gürbüz tarafından yapılan son kontrolde bebeklerin hepsinin sağlıklı bir şekilde gelişimini sürdürdüğünün tespit edildiği ifade edildi. 
     Kontrolden bir gün önce anne adayı Sibel Deniz'in hafif kanaması olduğunun belirtildiği açıklamada, gebelikte oluşan her türlü kanamanın, ''düşük tehdidi'' anlamına geldiği, ancak kanamanın halen devam etmediği ve Sibel Güneş'in sağlık durumunda herhangi bir problem söz konusu olmadığı dile getirildi. 
     Açıklamada, Sibel Deniz'in tetkik ve kontrollerinin ardından, hastanede yatmak istememesi nedeniyle istirahat etmek üzere evine gönderildiği kaydedildi. 
     
     OLASI RİSKLER 
     Sibel Güneş'in yediz bebeklere hamile kalmasının Türkiye'de ilk kez dünyada da 45. kez meydana gelen bir olay olduğunun ifade edildiği açıklamada, dünyadaki diğer yediz hamileliklerde ortaya çıkan sonuçlar ışığında olası riskler şöyle sıralandı 
     ''Dünyada 45 gebelik oluşmuş ancak bunlardan sadece birisi, ABD'de Bayan McCaughey yedisini birden canlı doğurabilmiş ve yedi çocukta yaşatılabilmiş. Fakat daha sonra yaşayan tek yedizlerin üçünde sağlık problemi gelişmiş. Birinde 'Spastik Displeji', diğerinde 'Hipotonik quadrupleji'' olup halen yürüteçle yürütülebiliyor. Üçüncüsü ise bir müddet midesine takılan tüp ile beslenmiş, şimdilerde artık sıvı besinleri yemeye başlamış. Yedizleri tedavi eden doktorlar, bu tür problemlerin normal gebeliklerde de görülebileceğini söylemektedir.'' 
     
</TEXT>
</DOC>
