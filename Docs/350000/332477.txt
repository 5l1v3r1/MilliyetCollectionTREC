<DOC>
<DOCNO> 332477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun34.html </URL>
<DATE> 2005/04/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denktaş'sız ilk seçim... KKTC pazar günü sandık başında... 
</HEADLINE>
<TEXT>

     Kıbrıs Türk halkı, yeni cumhurbaşkanını belirlemek üzere 17 Nisan Pazar günü sandık başına gitmeye hazırlanıyor. 
     Yüksek Seçim Kurulu'nun YSK açıkladığı takvime göre 22 Mart'ta başlayan propaganda dönemi, 16 Nisan Cumartesi günü saat 18.00'de tamamlanacak. 
     Propaganda sürecinde seçmenlerle birebir iletişime ve basına ağırlık verildi. 
     Cumhurbaşkanı Rauf Denktaş'ın aday olmadığı seçimler, Kıbrıs Türk siyasi tarihinde bu yönüyle de önem taşıyor. 1976'dan beri yapılan her seçimde aday olan ve kazanan Denktaş, 7. kez yapılacak cumhurbaşkanlığı seçimine katılmıyor. 
     KKTC'de cumhurbaşkanlığı seçimi 5 yılda bir yapılıyor. Bir adayın cumhurbaşkanı seçilebilmesi için kullanılan geçerli oyların salt çoğunluğunu alması gerekiyor. Hiçbir adayın bu orana ulaşamaması halinde seçimin ikinci turu, 24 Nisan Pazar günü en çok oyu alan iki aday arasında yapılacak. 
     20 Şubat'taki erken genel seçimden 2 ay sonra yapılacak cumhurbaşkanlığı seçiminde 147 bin 823 seçmen oy kullanacak. 
     
     3'Ü BAĞIMSIZ 9 ADAY 
     Seçimde yarışacak 9 aday, oy pusulasındaki sıralamaya göre şöyle 
     Zehra Cengiz Kıbrıs Sosyalist Parti-KSP , Dr. Mustafa Arabacıoğlu Demokrat Parti-DP , Nuri Çevikel Yeni Parti-YP , Mehmet Ali Talat Cumhuriyetçi Türk Partisi-CTP , Dr. Derviş Eroğlu Ulusal Birlik Partisi-UBP , Hüseyin Angolemli Toplumcu Kurtuluş Partisi-TKP , Ayhan Kaymak bağımsız , Arif Salih Kırdağ bağımsız ve Zeki Beşiktepeli bağımsız . 
     Oy pusulası, 20 Şubat 2005 genel seçiminde olduğu gibi renkli basıldı. 
     Yüksek Seçim Kurulu, seçime yönelik son hazırlıklarını yaparken, Enformasyon Dairesi bu seçimde de Saray Otel'de basın merkezi kuracak. Adayların seçim gecesi basın açıklamalarını da Saray Otel'deki basın merkezinde yapması planlanıyor. 
     
     ADAYLARIN ÇALIŞMALARI 
     Propaganda döneminde miting düzenleyen tek parti olan CTP, ''Şimdi çözüm zamanı. Dönem başladı. Çözüm Talat'' sloganlarını kullanıyor. CTP son mitingini 15 Nisan Cuma akşamı Lefkoşa'da düzenleyecek. 
     UBP, cumhurbaşkanı adayı Derviş Eroğlu için, ''Denemeye değil, deneyime oy ver. Çünkü o gerçek devlet adamı'' sloganıyla çalışmalarını sürdürüyor. Ziyaretler, kabuller ve medya aracılığıyla propaganda faaliyetlerini sürdüren Eroğlu'nu Kıbrıs Adalet Partisi'nin KAP destekleyeceği de açıklanmıştı. 
     DP'nin adayı Arabacıoğlu, seçim propagandasında, ''Temiz siyasetin gülen yüzü'', ''Arabacıoğlu bu devlete inanıyor'' sloganlarını kullanıyor. Arabacıoğlu'nun köy ve bölge ziyaretlerini büyük ölçüde tamamladığı ve çalışmalarına yarından itibaren devam edeceği belirtildi. 
     TKP adayı Hüseyin Angolemli, ''Önce Kıbrıs Türkü'' sloganıyla vatandaşa ulaşmayı sürdürüyor. TKP'nin 14 Şubat'ta Lefkoşa İnönü Meydanı'nda planladığı mitingin, gerekli maddi kaynak yaratılamadığı için iptal edildiği açıklandı. 
     YP'nin cumhurbaşkanı adayı Nuri Çevikel, ''tüm makamların tek partide toplanmasının sakıncalarını'' anlattığı propaganda döneminde, vatandaşlarla birebir temaslar ve bildirilerle görüşlerini aktarıyor. 
     Tek kadın aday KSP cumhurbaşkanı adayı Zehra Cengiz de ''Bu sese kulak ver'' sloganıyla çalışmalarını sürdürüyor. 
     Bağımsız adaylardan Zeki Beşiktepeli ''Sen sen olmadan nereye kadar'' sloganıyla seçmeni etkilemeye çalışıyor. Ayhan Kaymak, ''cumhurbaşkanlığında vizyonun önemini'' anlatıyor, Arif Salih Kırdar da ''adalet'' sloganıyla vatandaşlara görüşlerini anlatıyor. 
     
</TEXT>
</DOC>
