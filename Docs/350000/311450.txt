<DOC>
<DOCNO> 311450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur26.html </URL>
<DATE> 2005/02/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbul'da barajların doluluk oranı yüzde 56 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, barajlardaki doluluk oranının yüzde 56 olduğunu belirterek, ''Şu anda su problemimiz yok'' dedi. 
     Topbaş, Sultanbeyli İçme Suyu Şebekesi'nin açılış töreninde yaptığı konuşmada, İstanbul'a yaptıkları ulaşım ve içme suyu yatırımları hakkında bilgi verdi. 
     Topbaş, yeni Büyükşehir Belediye Yasası ile il sınırlarının 5 bin 222 kilometrekareye çıktığını, buna paralel olarak da kentin sıkıntılarının arttığını söyledi. 
     İlk kademe belediyelerinin içme suyu sorununu çözmek için yatırımlar yaptıklarını anlatan Topbaş, İstanbul'un gelecekte su sıkıntısı yaşamaması için su havzalarının korunması gerektiğini bildirdi. Topbaş, ''Su havzalarını korumazsak, hassasiyet göstermezsek, yarın su bulmak için hangi çarelere başvuracağımızı bilemiyorum. Su havzalarını kirleten bir iki kişinin değil, 15 milyonun menfaatini düşünmek zorundayız. Belediye başkanlarından ve halkımızdan su havzalarının korunması konusunda hassasiyet göstermelerini rica ediyorum'' dedi. 
     İstanbul'u susuz bırakmayacaklarını belirten Topbaş, ''Barajlarımızdaki doluluk oranı yüzde 56. Şu anda su problemimiz yok'' diye konuştu. 
     Topbaş, ulaşım için yapılan yatırımlar hakkında bilgi verirken de, Beşiktaş'a kadar uzatılacak Kabataş tramvay hattının, buradan sahil boyunca Sarıyer'e kadar gidecek metro için hazırlık yapılması talimatı verdiğini söyledi. 
     Kadir Topbaş, İstanbul geneline 6 adet çok maksatlı salon yapacaklarını, bunlardan birinin Sultanbeyli'de olduğunu, bunlar hizmete girdikten sonra 10 tane salon daha yapılacağını bildirdi. 
     Sultanbeyli'ye bir lise ve ilköğretim okulu yaptırılacağını da belirten Topbaş, ayrıca otogarın da buraya gelmesiyle ilçedeki ekonomik hayatın canlanacağını kaydetti. 
     İSKİ Genel Müdürü Dursun Ali Çodur da, Sultanbeyli'ye 232 kilometre içme suyu şebekesi döşediklerini ve şu anda şebeke uzunluğunun 452 kilometreyi bulduğunu belirtti. 
     Çodur, atık su şebeke inşaatının da devam ettiğini kaydederek, ''İlçeye 150 trilyon liralık içme suyu şebekesi yatırımı yaptık. Atık su için yapılacak yatırım tutarı da 150 trilyon lirayı bulacak. İlçede 30 kilometre şebeke eksikliğimiz var, onu da bu yıl tamamlayacağız'' dedi. 
     Topbaş, Çodur ve Sultanbeyli Belediye Başkanı Alaattin Ersoy, konuşmaların ardından içme suyu şebekesinin açılışını gerçekleştirdi. 
     Açılışı yapılan şebeke ile Mimarsinan, Battalgazi, Ahmet Yesevi, Turgut Reis, Mecidiye, Akşemseddin, Hamidiye, Yavuz Selim, Necip Fazıl, Fatih ve Mehmet Akif mahalleleri 24 saat içilebilir kalitede içme suyuna kavuştu. 
     
</TEXT>
</DOC>
