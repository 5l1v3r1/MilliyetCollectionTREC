<DOC>
<DOCNO> 338150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy11.html </URL>
<DATE> 2005/04/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
MEB'den ilköğretimde artan şiddet olayları için önlem 
</HEADLINE>
<TEXT>

     Milli Eğitim Bakanlığı, ilköğretim çağındaki öğrenciler arasında son günlerde sıkça görülmeye başlayan şiddet olayları üzerine, okullarda fiziki mekan ayrımına gitme kararı aldı. Bakanlık bir genelgeyle, 1-4’üncü sınıf öğrencilerinin dersliklerinin özellikle zemin ve birinci kat olmak üzere aynı katlarda 5-8’inci sınıf dersliklerinin ise diğer katlarda olmasını istedi. 
     Milli Eğitim Bakanlığı ilköğretim Genel Müdürü Servet Özdemir’in, Bakan Hüseyin Çelik adına imzaladığı genelgeyle, ilköğretim okullarında fiziki mekanlar yeniden düzenlendi. 
     81 il valisine gönderilen genelgede, 2005-2006 öğretim 
     yılından itibaren uygulanmak üzere ilköğretim okullarında insan ve madde kaynakları dikkate alınarak 1-4’üncü sınıflarla 5-8’inci sınıf öğrencilerinin ayrı ayrı katlarda eğitim görmelerinin sağlanacağı kaydedildi. Genelgede, normal öğretim yapan ilköğretim okullarında 1-4’üncü sınıf öğrencilerinin dersliklerinin özellikle zemin ve birinci kat olmak üzere aynı katlara 5-8’inci sınıf öğrencilerinin ise diğer katlara yerleştirileceği belirtildi. İkili öğretim yapılan ilköğretim okullarında ise imkanlar ölçüsünde 1-4’üncü sınıfların aynı devrede öğrenimlerini sürdürmelerinin uygun olacağı bildirildi. Bakanlık, bu uygulamaya ilköğretim öğrencileri arasında yaşanan olumsuzlukları gerekçe gösterdi. Genelgede şöyle denildi "Bakanlığımıza ulaşan yazılı ve sözlü başvurulardan ilköğretim okullarında 1-5’inci sınıf öğrencilerinin okula gidiş-gelişlerinde, teneffüslerde, dershanelere giriş- çıkışlarda ortak kullanım alanlarında, kendilerinden yaş ve fiziki olarak büyük olan 6-8’inci sınıf öğrencileri tarafından baskıya maruz kaldıkları anlaşılmaktadır." Genelgede, okullarda eğitim-öğretimin öğrencilerin fiziki ve duygusal gelişimine uygun olarak yürütülmesinde okul yöneticileri ve öğrencilere ciddi görevler düştüğü belirtilerek, bu nedenle okul giriş-çıkış saatlerinde, teneffüslerde ve öğle tatillerinde yaşanabielcek olumsuzlukların önüne geçmek için nöbet hizmetlerinin de uygun olarak yürütülmesi istendi. 
     
</TEXT>
</DOC>
