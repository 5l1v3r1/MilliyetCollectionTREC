<DOC>
<DOCNO> 332814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo08.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bronz tesellisi 
</HEADLINE>
<TEXT>


Avrupa Serbest Güreş Şampiyonası'nın ilk gününde 74 kiloda Ahmet Gülhan ile 96'da Fatih Çakıroğlu üçüncülük kürsüsüne çıktılar. 60'da Tevfik Odabaşı ise 2. turda turnuvaya veda etti 

HAMİT TURHAN 


Bulgaristan'ın Varna kentinde başlayan Avrupa Serbest Güreş Şampiyonası'nın ilk gününde milli takım iki bronz madalya kazandı. 
22 ülkeden 96 sporcunun katıldığı organizasyonda geçen yılın şampiyonu Tevfik Odabaşı madalya şansını yitirirken, Ahmet Gülhan ile Fatih Çakıroğlu üçüncülük kürsüsüne çıkmayı başardı. 
74 kilo ön eleme müsabakasında Yunan Pavlidis'i rahat geçen Ahmet Gülhan, ilk turda da Makedon Atamasov'a şans tanımadı. Rakibine iki devrede de 6-0'lık skorlarla teknik üstünlük sağlayan Gülhan, 2. turda Rus Vitovski karşısında bekleneni veremedi. Uzatmaya kalan maçta rakibine 6-0 teknik üstünlükle yenilen güreşçimiz, repesaj müsabakasına kaldı. Repesajda Slovak Dancak'i mağlup eden Gülhan, bronz madalya için Beyaz Rus Gaidarov'in rakibi oldu. Gaidarov'u 2-0'la geçen sporcumuz üçüncü sırayı elde etti. 

Tevfik kahroldu 
96 kiloda mindere çıkan Fatih Çakıroğlu, ilk turda Avusturyalı Valach, ikinci turda da Polonyalı Janiszewski'yi eleyerek yarı finale yükseldi. Finale çıkma mücadelesinde Fransız Akai ile güreşen Çakırıoğlu, müsabakanın uzatma bölümünde rakibine verdiği puanla üçüncülük maçına çıkma hakkını kazandı. Repesaj maçında Ukraynalı Tismencckiy'i uzatmada yenen milli sporcumuz bronz madalyayı boynuna taktı. 60 kiloda güreşen Tevfik Odabaşı ise ikinci turda Moldovalı Esir'e mağlup olarak, turnuvaya veda etti. 

Notlar 
Ayık'tan eleştiri 
Şampiyonayı takip eden eski Federasyon Başkanı ve FILA Yönetim Kurulu üyesi Ahmet Ayık sert eleştirilerde bulundu. Ayık, "İyi hazırlanamamışlar. Fatih, nasıl Fransız bir güreşçiye yenilir Fransa'nın gerisinde mi kaldık Tevfik de Moldovyalı'ya elendi. Milli takım antrenörlerinin durumlarını gözden geçirmesi gerekir" diye konuştu. 

Salon boş kaldı 
Şampiyonanın yapıldığı 5 bin kişilik salonun tribünleri boş kaldı. Salonda en kalabalık grup ise yaklaşık 60 kişiyi bulan Türk seyircilerdi. Az sayıdaki taraftar ellerinde bayraklarla sporcularımıza destek verdi. 

Kurallara isyan 
FILA'nın son yaptığı değişiklikler sporcuları ve antrenörleri çıldırttı. Otoriteler, maçların seyir zevkininin düştüğünü, iyi güreşçilerin yaptığı küçük bir hatayı telafi etme imkanı olmaması nedeniyle oyuna girmekten korktuğunu söylediler. 

Nizamoğlu şaşırttı 
Milli Takım Başantrenörü İsmail Nizamoğlu, ilk günkü sonucun hayalkırıklığı yarattığını söyledi.Nizamoğlu, "Mindere kadar sporcuyu hazırlıyoruz ama bundan sonrası güreşçiye aittir. Bir takım sıkıntılarımız var. Ancak şimdi dile getirmek istemiyorum" açıklamasını yaptı. 

Başkan sert çıktı 
Kural değişikliklerinden dert yanan milli takım sporcularına Federasyon Başkanı Recai Ustaoğlu'dan sert tepki geldi. Başarısızlığı değişen kurallara bağlamamak gerektiğinin altını çizen Ustaoğlu, "Bu kurallar diğer sporcular için de geçerli. Güreşçilerimiz beklediğimiz performansı gösteremediler. Bugün yapılan müsabakaların ardından teknik heyetten, sporcularla ilgili ayrıntılı bir rapor alacağım. Bundan sonraki, planlarımı da ona göre yapacağım" açıklamasını yaptı. 

Elvan'ın da fiyatı var 

5 bin metre Dünya Rekortmeni atletimiz Elvan Abeylegesse, bundan sonra paralı yarışlara pazarlık yaparak katılacak. 
Dünyanın en çok kazanan atletleri arasında 9. sırada bulunan Abeylegesse, grand prix yarışlarından gelecek tekliflerde, koşmak için ekstra para talep edecek. Yeni sezon hazırlıklarını Etiyopya'da sürdüren 23 yaşındaki sporcumuz, şartları kabul edilirse ilk olarak Katar Süper Grand Prix'sinde piste çıkacak. 
Milli atletin, Etiyopya kampının son bölümünde, sert zeminde ortaya çıkan aşil tendonundaki ağrılar dışında ciddi bir sakatlığı bulunmuyor. 
Abeylegesse'nin antrenörü Ertan Hatipoğlu, bu sezon tüm çalışmalarının Helsinki'de düzenlenecek Dünya Şampiyonası'na yönelik olduğunun altını çizerek, "Golden League yarışlarını da unutmayacağız" diye konuştu. 

Özerklere müjde 

AYŞE YEŞİN 

Gençlik ve Spor Genel Müdürlüğü, özerklik yasasında değişiklik yaparak, bu statüye kavuşan federasyonlara devlet desteğini sürekli hale getirecek. 
12 Mart 2004'te yürürlüğe giren Özerklik Yasası'nın, federasyonların üç yıl boyunca devletten bütçe alması, daha sonra ise öz gelirlerinin yüzde 15'i kadar bir pay verilmesini öngören maddesi kaldırılacak. 
Yasa değişikliği önerisine göre olimpik branşlarda özerkliğe geçen federasyon öz gelirlerinin yüzde 75'ini devletten bütçe olarak almaya devam edecek. Olimpik olmayan branşlarda ise bu miktar yüzde 30 ve yüzde 50 arasında değişecek. Bu oranın belirlenmesindeki kriter, federasyonun faaliyetlerinin fazlalığı ve Türkiye çapındaki yaygınlığı olacak. 
Tasarının TBMM'de bir an önce gündeme alınması için milletvekilleri devreye girecek. Milletvekillerinin önerge olarak vereceği tasarı Bütçe ve Plan Komisyonu'nda görüşüldükten sonra TBMM Genel Kurulu'na gönderilecek. Özerk federasyonları önemli ölçüde rahatlatacak ve faaliyetlerini daha geniş imkanlarla yapmasını sağlayacak tasarının, bu ayın sonuna kadar yürürlüğe girmesi planlanıyor. 

Kırıkkale yürüdü 

Herkes İçin Spor Federasyonu'nun Kırıkkale'de düzenlediği sağlık yürüyüşüne 5 bin kişi katıldı. Vali Mustafa Bahrettin Demirez, Emniyet Müdürü Murat Aykaç ve protokolün katılımıyla tam bir festival havasına dönüştürülen yürüyüş 4 kilometre sürdü. Federasyon Başkanı Göksel Arsoy "Parola sağlıklı yaşam, hedef ihtiyarlamak değil, sağlıklı, güzel yaşlanmak. Hafta içi küçük gruplar, hafta sonları bu günkü gibi büyük gruplar halinde hareket, spor ve aktivite içinde olmalısınız" dedi. 

Tekvandoda dev sınav 

Tekvandoda yılın en büyük organizasyonu olan Dünya Şampiyonası bugün İspanya'nın başkenti Madrid'de başlıyor. 
16 sporcuyla şampiyonaya katılacak olan milli takım, 1 Nisan'dan bu yana İspanya'da çalışmalarını sürdürüyor. 100 ülkenin katılacağı organizasyonda başarılı olmak için gerekli tüm hazırlıkları yaptıklarını ifade eden antrenör Ali Şahin, "Mevcut kapasitemizi, hazırlık devrelerinde en iyi şekilde kullanmaya çalıştık. Ülkemizi en iyi şekilde temsil edeceğiz" dedi. Şampiyonanın ilk gününde bayanlar 63 kiloda Azize Tanrıkulu ile erkekler 72'de Abdullah Sertçelik tatamiye çıkacak. 

Turhan'dan Uzakdoğu seferi 

Görme engelli milli atlet Necdet Turhan, 'Beş kıtada beş maraton' hedefinin Asya etabını gerçekleştirmek için Japonya'ya gidiyor. Tsuchiura kentinde 17 Nisan'da düzenlenecek Kasumigaura Maratonu'na katılacak olan Turhan, "Elimden gelenin en iyisini yapacağım" dedi. 


</TEXT>
</DOC>
