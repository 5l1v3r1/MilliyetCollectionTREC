<DOC>
<DOCNO> 322044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/siyaset/axsiy02.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayak görüntüleri olmasa öveceklerdi 
</HEADLINE>
<TEXT>


Fransız medyasında "polis dayağı" görüntüleri, Fransız Ulusal Meclisi'nde yapılan Türkiye konulu panelin seyrini değiştirdi 

MİNE G. KIRIKKANAT Paris 


Fransa parlamentosunda düzenlenen "Türkiye ve İnsan Hakları" konulu panelde, İstanbul'daki 8 Mart Dünya Kadınlar Günü eyleminde yaşanan polis dayağı sahneleri kınandı. 
Fransa ve Türkiye'deki insan hakları derneklerince Fransız Ulusal Meclisi'nde gerçekleştirilen konferansın konuşmacıları, AB'nin Türkiye'de insan hakları konusunda atılan önemli adımları görmesi gerektiğini vurguladı. Ancak Fransız televizyonlarında yer alan pazar günkü olayların görüntüleri, konferansın havasını değiştirdi. Söz alan katılımcılar, kadına yapılan saldırıyı üzüntüyle karşıladıklarını kaydetti. 
Polisin sertliğini kınayan avukat Eren Keskin, "Dayak yiyen ya da gözaltına alınan kadınlar arasında arkadaşlarım da var. Biber gazı da atılmış. Üzüntümün derecesini anlatamam" dedi. Türkiye İnsan Hakları Vakfı TİHV Başkanı Yavuz Önen de AB'yi insan hakları konusunda ikiyüzlü olmakla suçladı. Önen, "Türkiye'nin, Irak ve Afganistan müdahalelerine destek veren bir AB'ye girmesini istemem" diye konuştu. 

Kürdistan tartışması 
Eren Keskin ve Diyarbakır Barosu ve İHD Diyarbakır Şube Başkanı Sezgin Tanrıkulu'nun konuşmalarında "Kürdistan" ifadesini kullanması, salonda soğuk bir rüzg r estirdi. Söz alan Türk Büyükelçiliği temsilcisi, "Kürdistan diye bir bölge yoktur. Türkiye bir bütündür... Zaten bildiğimiz kadarıyla Kürdistan diye bir ülke de yoktur" diyerek itiraz etti. 


</TEXT>
</DOC>
