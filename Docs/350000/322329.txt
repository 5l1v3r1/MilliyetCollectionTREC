<DOC>
<DOCNO> 322329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonyas13.html </URL>
<DATE> 2005/03/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sigara bırakma ilacını geliştirmek için yarış... 
</HEADLINE>
<TEXT>

     Dünyanın önde gelen ilaç şirketleri, yüksek kolesterol, ereksiyon bozukluğu ve mide asidi hastalığının tedavisi gibi sigara alışkanlığının da bir hapla bırakılmasını sağlayacak kazançlı bir ilaç geliştirmenin yarışı içinde. 
     Özellikle 50 milyon tiryakinin bulunduğu ABD'nin önde gelen ilaç şirketleri, sigara bağımlılığını kimyasal seviyede sona erdirecek bir aşı ya da nikotinsiz bir ilacın potansiyel olarak milyarlarca dolar satış yapabileceğini hesaplıyor. 
     Columbia Üniversitesi'nden Psikiyatri Öğretim Üyesi ve bağımlılık konusunda araştırmacı Dr. Herbert D. Kleber, en büyük bağımlılığın ABD'de olduğunu belirterek, ''Bağımlıların sigarayı bırakmalarına yardım edebilmek ve bunu bir hapla sağlamak gerçekçi mi Yanıtın evet olduğunu düşünüyorum ve bunun için çalışıyoruz'' dedi. 
     Nikotin yakıları, sakızlar, pastiller ve spreyler sigara tiryakilerinin nikotin bağımlılıklarını yavaş yavaş azaltırken, araştırmacılar haplara benzer ya da nikotinin vücuttaki kimyasal tepkisini engelleyecek bir ilaç üzerinde çalışıyor. 
     
     VARENICLINE 
     Amerikan Pfizer ilaç şirketinin araştırmacıları, nikotine tepki vermeyecek bir beyin reseptörünü hissi sinirin uyarıları alan ucu tanımladılar ve bunu aynı yerde engelleyecek ''Varenicline'' adını verdikleri bir ilaç tasarladı. 
     Varenicline, şu an Amerikan Gıda ve İlaç Yönetimi'nin onayı için gerekli son adımdan bir önceki deneme aşama olan 3. devrede bulunuyor. 
     Pfizer araştırmacıları, ilacın nikotin reseptörlerini beyinde yakalamasını ve sigarayı bırakmaya çalışan birisinin önüne geçilmez arzusunu frenlemesini umuyor. 
     İlacın piyasaya çıkmasıyla yılda en az 500 milyon dolarlık bir satış rakamına ulaşmasının beklendiği belirtilirken, Pfizer yetkilileri, ''tütün kullanımından ölüm oranının çok yüksek olduğunu ve doktorlarla tiryakilerin bu bağımlılıktan kurtulmak için ellerinde yeterince silah olmadığını, bu nedenle bir an önce bu ilacın geliştirilmesi gerektiğini'' vurguluyor. 
     
     RIMONABANT-ACOMPLIA 
     ''Rimonabant'' adını verdiği bir ilacı kısa süre önce geliştirdiğini açıklayan Fransız Sanofi-Aventis şirketi de, bu yıl FDA'dan onay isteyeceğini bildirdi. 
     Sigara alışkanlığıyla birlikte aşırı yeme isteğini de kestiği belirtilen ilacın, ''Acomplia'' adıyla piyasaya sunulması bekleniyor. 
     İlacın, obezlerin kilo vermesini hızlandırmasının yanı sıra uyuşturucu kullanımından sonra mide kazınması hissine yol açan beyindeki reseptörlerin çalışmasını durdurduğu belirtiliyor. 
     Bu niteliğiyle ilaç, kilo alacağım korkusuyla sigarayı bırakmaya yanaşmayanları da ikna edecek görünüyor. 
     
     NICVAX AŞISI 
     ABD'nin Florida eyaleti merkezli Nabi ilaç şirketi de, ''Nicvax'' adını verdiği ve bir nikotin aşısı olarak kullanılabilecek ilacı geliştirerek ilerde piyasaya girmeye hazırlanıyor. 
     Nicvax, nikotin moleküllerini bağlayacak antikorların üretimini sağlayarak, bunların beyindeki reseptörlere tepkisine engel olacak. 
     Amerikan Ulusal İlaç İstismarı Kurumu tarafından sağlanan finansmanla geliştirilen ilacın yıl sonunda deneme aşamasına geleceği belirtiliyor. 
     Buna benzer bir başka ilacın da İngiltere'de Xenova tarafından geliştirildiği ve denemelerine başlandığı haber veriliyor. 
     
</TEXT>
</DOC>
