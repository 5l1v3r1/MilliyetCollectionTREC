<DOC>
<DOCNO> 315320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yazar/uras.html </URL>
<DATE> 2005/02/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
CarrefourSa fiyatları 30 Mart'a kadar dondurmuş 
</HEADLINE>
<TEXT>


CarrefourSa ürünlerinin fiyatları 30 Mart 2005 tarihine kadar dondurulmuş. O tarihe kadar hiçbir malın fiyatı artırılmayacakmış. CarrefourSa mağazalarında "En Ucuz No 1" etiketi ile 1200 tüketim ürününde fiyat garantisi veriliyormuş. Bu etiketi taşıyan tüketim mallarının başka yerlerde daha ucuza satılmadığı garanti ediliyormuş. 
Bunları, geçen hafta sonu Maltepe'de CarrefourSa mağazasının açılışına katılan Başbakan'a anlattılar da... Ben de öğrendim. 
Carrefour dünyanın ikinci büyük hipermarket zinciri. Bir numarada Amerikan WallMart zinciri var. Carrefour'un ilk mağazası 1963 yılında Paris yakınlarında açılmış. 
Şimdilerde Asya, Avrupa ve Amerika kıtalarında 31 ülkede 9 bin mağaza işletiyor. Yıllık 115 milyar dolar dolayında cirosu var. 
Carrefour Türkiye'de ilk mağazasını 1993 yılında Kozyatağı'nda açtı. 1996 yılında Sabancı Grubu ile ortaklık kurdu. Mağazaların ismi "CarrefourSa" oldu. 

800 milyon dolar mağaza yatırımı 
Güler Sabancı, Başbakan'a CarrefourSa'daki ortaklık ilişkileri hakkında bilgi verirken şunları söyledi "Carrefour ile Sabancı ortaklığının 9 yıllık geçmişi var. Bu 9 yılda bir büyük deprem, bir büyük ekonomik kriz yaşadık. Bu 9 yılda 8 hükümet değişti. Bu şartlara rağmen büyüme devam etti. CarrefourSa 12 hipermarket, 7 süpermarket açtı. Türkiye'de 800 milyon dolar yatırım yapıldı. Halen mağazalarda 4 bin kişi çalışıyor. Yıllık ciro 1 milyar dolara, yıllık ihracat 300 milyon dolara ulaştı." 
CarrefourSa'nın geçen hafta sonu Maltepe'de açılan alışveriş merkezine 90 milyon dolar yatırım yapılmış. Merkezde 20 bin metrekarelik alışveriş merkezi 11 bin metrekarelik hipermarket ve 2 bin 500 araçlık otopark varmış. 
Bu açılış için Fransa'dan gelen Carrefour'un tepe yöneticilerinden CFO Jose Luis Duran diyor ki "2004 yılında CarrefourSa mağazalarını 60 milyon kişi ziyaret etti. 2004 yılını 675 milyon euro 875 milyon dolar ciro ile kapattık. Satışlar nedeniyle tüketiciden 80 milyon euro 100 milyon dolar katma değer vergisi tahsil ederek devlete ödedik. Türkiye'nin gücüne inanıyoruz. Bu sebeple 2007 yılına kadar yatırımlarımızı iki katına çıkaracağız." 

25 bin bakkal kapandı 
Maltepe mağazasının açılışını yapan Başbakan, "bakkal - market rekabeti"ne değindi. "Market gerçeğini görmezden gelemeyiz. Marketlerin yayılmasını önleyemeyiz. Ama bakkalların ezilmemesi için de bir şeyler yapmak hükümetin sorumluluğudur. Bakkalların market çatısı altında birleşmesini teşvik edeceğiz" dedi. 
Satış alanı 2500 metrekareden büyük mağazalara "hipermarket", 400 - 2500 metrekare arasındakilere "süpermarket", 50 - 100 metrekare satış alanı olanlara "market", satış alanı 50 metrekareden küçüklere de "bakkal" deniliyor. 
AC Nielsen araştırma firmasının tespitlerine göre, 2004 yılı başında Türkiye'de 143 hipermarket, 4099 süpermarket, 14537 market ve 124283 bakkal vardı. Son 5 yılda 25 bin bakkal kapandı. 
Perakendeci pazarında bakkalların payı 5 yılda yüzde 49.8'den yüzde 33.1'e düşerken, hipermarketler ile süpermarketlerin payı yüzde 23.6'dan yüzde 56.6'ya yükseldi. Sadece bakkallar değil marketler de sayıları artmasına rağmen pazar paylarını kaybetti. 
Büyük satış zincirlerinin cirolarıyla ilgili son rakamları bulamadım. Mağaza büyüklüğüne göre ilk sırada 328 bin metrekare mağazaya sahip Migros Türkiye mağazaları var. Sonra 185 bin metrekare mağaza ile CarrefourSa, 117 bin metrekare mağaza ile Tansaş, 102 bin metrekare mağaza ile Gima ve 38 bin metrekare mağaza ile Tesco - Kipa geliyor. 

Perakendeci pazarında marketlerin payı 1999 Pazar payı 1999 Mağaza sayısı Adet 2003 Pazar payı 2003 Mağaza sayısı Adet Hipermarket 6.5 110 10.4 143 Süpermarket 17.1 2311 36.2 4099 1000 - 2500 m2 4.6 251 11.4 367 400 - 1000 m2 5.4 567 12.1 968 400 m2 7.1 1493 12.7 2764 Market 50 - 100 m2 12.4 13.247 8.3 14.537 Bakkal 50 m2 49.8 148.925 33.1 124.283 Diğerleri 14.2 12.0 


</TEXT>
</DOC>
