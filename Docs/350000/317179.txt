<DOC>
<DOCNO> 317179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun40.html </URL>
<DATE> 2005/02/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bush'tan Suriye ve İran'a sert uyarı... 
</HEADLINE>
<TEXT>

     ABD Başkanı George Bush, Suriye'nin Lübnan'daki işgalini sona erdirmek zorunda olduğunu söyledi. 
     Bush, Brüksel'de yaptığı konuşmada, ''Suriye, tıpkı Irak'ta ayaklanma ve şiddeti destekleyenleri durdurmak için sert tedbirler almak zorunda olduğu, İsrail ve Filistin arasındaki barış umudunu yıkmak isteyen terörist gruplara desteğini kesmek zorunda olduğu gibi Lübnan'daki işgalini de sona erdirmek zorunda'' dedi. 
     Bush, İsrail-Filistin barışının da erişilebilir olduğunu belirterek, ''En yakın hedefimiz bu'' dedi. 
     Atlantik ittifakının bütün dünyada barış ve refah için vazgeçilmez olduğunu belirten Bush, ''Hiçbir güç bizi ayıramaz'' dedi. Bush, ''En büyük fırsatımız ve yakın hedefimiz Ortadoğu'da barıştır'' diye konuştu. 
     ABD Başkanı, İran'ın da nükleer silah geliştirmemesi gerektiğini de söyledi. 
     
     Suriye, Lübnan'daki birliklerini çekmeye hazırlanıyor 

     Suriye'nin, komşu Lübnan'daki birliklerini çekmek için adım atmaya hazırlandığı bildirildi. 
     Arap Birliği Genel Sekreteri Amr Musa, Suriye Devlet Başkanı Beşşar Esad ile Şam'daki görüşmesinden sonra yaptığı açıklamada, Esad'ın görüşmede, Lübnan'daki iç savaşı sona erdiren Taif anlaşmasının ve bu anlaşma uyarınca Lübnan'daki Suriye birliklerinin çekilmesi planının uygulanmasına ilişkin niyetlerini vurguladığını söyledi. 
     Taif anlaşması ve çekilme konularının Suriye'nin siyasetinin bir parçası olduğunu belirten Musa, bu konularda çok yakında görüşmeler olacağını ve adımlar atılacağını bildirdi. 
     Sözünü ettiği görüşmeler ve adımlar hakkında ayrıntıya girmeyen Musa, Esad'ın, geçen hafta Lübnan'ın eski Başbakanı Refik Hariri'nin öldürülmesiyle ilgili soruşturmada BM'nin rol almasından memnuniyet duyduğunu kaydetti. 
     Lübnan'daki 1975-1990 iç savaşını sona erdiren 1989 Taif anlaşması, Suriye'nin bu ülkedeki birliklerinin yeniden konuşlanmasını öngörüyor. Bu anlaşma uyarınca, Suriye ve Lübnan'ın birliklerin çekilmesi için bir takvim üzerinde anlaşmaları gerekiyor. 
     Suriye, Lübnan'daki birlikleriyle ilgili olarak bu anlaşmaya uygun biçimde bazı düzenlemelere gitmişti. Ancak Suriye'nin Lübnan'da hala 14 bin askeri bulunuyor. 
     Lübnan muhalefeti, Suriye birliklerinin çekilmesi yönünde yapılan çağrılara geçen Ekim'de katılan Hariri'nin ölümünden Şam'ı sorumlu tutuyor. 
     
</TEXT>
</DOC>
