<DOC>
<DOCNO> 323684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko41.html </URL>
<DATE> 2005/03/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arçelik'ten teknoloji ve tasarım yarışması... 
</HEADLINE>
<TEXT>

     Arçelik, teknolojik yaratıcılığı özendirmek ve teşvik etmek amacıyla, üniversite öğrencilerine yönelik ''Yenilikçi Teknoloji ve Endüstriyel Tasarım Proje Yarışması'' düzenledi. 
     Arçelik'ten yapılan açıklamaya göre, ''Yeni Bir Fikrim Var '' isimli yarışmayla, Türk sanayiinin araştırma-geliştirme gücüne katkı sağlanması amaçlanıyor. 
     Şirketin 50. kuruluş yılında TÜBİTAK işbirliği ile düzenlenen yarışma, tüm lisans ve lisansüstü öğrencilerin katılımına açık olacak. İki aşamadan geçecek projeler, teknoloji ve endüstriyel tasarım alanlarında uzman akademisyenler ve uluslararası profesyoneller tarafından değerlendirilecek. 
     ''Yenilikçi Teknoloji'' ve ''Endüstriyel Tasarım'' başlıkları altında iki farklı kategoride düzenlenen yarışmaya, Arçelik A.Ş.'nin faaliyet alanlarına yönelik ürün tasarımları ile birlikte, yenilikçi ve yaratıcı içeriği olan farklı proje önerileri de gönderilebilecek. 
     Yarışmaya katılacak projelerin görsel ve veya teknolojik yenilik sunması, tüketicinin yaşam konforunu artırması, katma değer yaratması, kullanım kolaylığı sağlamasının yanı sıra kaynak kullanımı konusunda, ekonomik, çevreye duyarlı ve enerjiden verimli yararlanması bekleniyor. 
     Yarışmaya katılmak isteyen öğrenciler, www.arcelikas.com.tr adresinde yer alan online başvuru formunu doldurarak 31 Mayıs 2005 tarihine kadar başvurabilecekler. Yarışma şartnamesi, üniversitelerin ilgili fakülte sekreterliklerinin yanı sıra Arçelik'in kurumsal web sitesinden de elde edilebilecek. 
     Projelerin teslimi için belirlenen son tarih ise 12 Ağustos 2005. ''Yeni Bir Fikrim Var '' yarışmasına katılan projeler Eylül ayında düzenlenecek ön elemede seçici kurul tarafından değerlendirilecek. Ön elemeyi geçen proje sahipleri Ekim ayında İstanbul'da gerçekleştirilecek final değerlendirmesine davet edilecekler. 
     Final değerlendirmesinin ardından, dereceye giren projeler ve sahipleri düzenlenecek ödül töreni ile kamuoyuna açıklanacak. 
     
</TEXT>
</DOC>
