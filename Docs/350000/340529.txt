<DOC>
<DOCNO> 340529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur15.html </URL>
<DATE> 2005/05/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Mersin'de terör örgütü operasyonu 1'i kadın 2 kişi yakalandı... 
</HEADLINE>
<TEXT>

     Mersin’de, bölücü terör örgütüne yönelik düzenlenen operasyonda, eylem hazırlığında oldukları belirtilen 1’i kadın 2 kişinin yakalandığı bildirildi. 
     Mersin Emniyet Müdürlüğü’nden yapılan açıklamaya göre, Terörle Mücadele Şube Müdürlüğü’nün istihbarat unsurları işbirliğiyle, terör örgütünün yurtdışı kampında eğitim alarak Mersin’e gönderildikleri tespit edilen "Hamdiye Doğan" sahte kimlikli, "Derya" kod adlı H.D ile M.E.Ş, yakalanarak gözaltına alındı. 
     Yakalanan 2 kişinin, kamu kurum ve kuruluşları binalarına ve ekonomik tesislere yönelik eylem hazırlığında oldukları belirlendi. 
     Zanlılarla birlikte, 7 gram plastik patlayıcı madde, 2 parça tesirli savunma tipi Rus yapımı el bombası, 9 fünye, patlayıcı madde ile doldurulmuş el yapımı boru bomba düzeneği, 6 adet bomba düzeneği yapımında kullanmak amacıyla hazırlanmış cep telefonu, 2 adet bomba düzeneği yapımını ve şemalarını gösteren kitapçık, 1 seyyar dipçikli otomatik silah, susturucu, 132 mermi, 1 sahte kimlik, çok sayıda örgütsel doküman ve bomba yapımında kullanılan malzeme ele geçirildi. 
     Yetkililer, zanlıların "bölücü terör örgütü üyesi olmak, örgüt adına eylem ve faaliyetlerde bulunmak, patlayıcı madde bulundurmak ve koymak, ruhsatsız silah bulundurmak, terör amaçlı sahte kimlik temin etmek ve kullanmak" suçlarından adliyeye sevk edildiğini kaydettiler. 
     
</TEXT>
</DOC>
