<DOC>
<DOCNO> 305045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun13.html </URL>
<DATE> 2005/01/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Avrupa'dan yeni Kıbrıs planı 
</HEADLINE>
<TEXT>

     Avrupalı anayasa uzmanlarının, Kıbrıs'ta Annan Planı'na alternatif olarak bir çözüm planı hazırladıkları, planın bir ay içinde Atina ve Ankara ile Kıbrıs Türk ve Rum taraflarına sunulmasının beklendiği iddia edildi. 
     Rum radyosunun haberine göre, yeni planı hazırlayan anayasa uzmanı grubun başında Frankfurt Üniversitesi siyasal bilimler enstitüsü profesörlerinden Alman Vilder Oberdorfer bulunuyor. 
     Oberdorf, ''Annan Planı'nın Avrupa normlarına uygunluğu incelenmeden Kıbrıslılara sunulmasının skandal olduğunu'' ifade ederek, ''adada varılacak çözümün, insan hakları ve demokratik öğeleri temel alması gerektiğini'' belirtti. 
     Habere göre, Avrupalı anayasa uzmanları, hazırladıkları çözüm planı tamamlandıktan sonra Avrupa Parlamentosu ve Komisyonuna başvurarak, Brüksel'in sorunun çözümü konusunda devreye girmesini isteyecek. 
     Rum Yönetimi Dışişleri Bakanı Yorgos Yakovu ise ''Kıbrıs sorununun çözümü konusunda gelecek 6 ay içinde herhangi bir hareketlilik beklenmediğini'' söyledi. 
     Yakovu, Brüksel dönüşünde yaptığı açıklamada, buna gerekçe olarak da KKTC'deki seçimler ve ABD'de Dışişleri Bakanlığı'na yapılan yeni atamayı gösterdi. 
     
     OMIRU ANNAN PLANI YENİDEN KALEME ALINMALI 
     Öte yandan, Rum hükümetinin en küçük ortağı olan sosyalist EDEK partisinin lideri Yannakis Omiru, ''Annan Planı'nın önemli değişikliğe uğramadan arka kapıdan sürece sokulamayacağını, planın taksim unsurları içerdiği için Rum halkı tarafından reddedildiğini'' söyledi. 
     Omiru, Fileleftheros gazetesine yaptığı açıklamada, ''Rum tarafının bir diyaloga katılmaya ve Kıbrıs sorununun çözümü yönünde yeni girişim çağrısına olumlu yanıt vermeye hazır olduğu'' görüşünü savanarak, şöyle devam etti 
     ''Ancak bizler geçmişe gidemeyiz, ne de aynı malzemelerle bu planı pişirebiliriz. Geçmişin metotlarını benimseyecek herhangi bir taraf bulunacağını da sanmıyorum. Herhangi bir girişimin ileriye gitmesi için peşinen hakemlik ve önceden bir anlaşmaya varmadan referanduma gidilmesi ihtimal dışı edilmelidir. Baskıcı bir takvim olmadan özgür müzakereler yapılmalı ve bunun ürünü referanduma götürülmelidir. 3 Ekim Türkiye'nin AB'ye karşı yükümlülükleriyle ilgili bir tarihtir ve ne 'Kıbrıs' ne de Kıbrıs sorunuyla hiçbir ilişkisi yoktur. Yeni müzakerelerde bir takvimin oluşturulması için temaslar yapılması gerekmektedir.'' Rum halkının Annan Planı'na 'hayır'' dediğini, bunun unutulmamsı gerektiğini kaydeden Omiru, şunları söyledi 
     ''Halk iradesine göre bu planda taksim unsurları vardı ve o nedenle reddedildi. Bu plan kabul görmesi için temel değişikliklere uğramalı ve yeniden kaleme alınmalıdır. Bu planın sınırlı veya göstermelik değişikliklerle Kıbrıs Elenizmi tarafından kabul edilebileceği görüşüne katılmıyorum. BM Genel Sekreteri ölü olduğunu söylediği planı şimdi hayatta olarak görüyorsa Güvenlik Konseyi kararları, 1977-1979 doruk anlaşmaları, 1989 Ulusal Konsey önerileri, insan hakları ve temel özgürlüklerle ilgili yeni AB anayasasına göre müzakere temeli oluşturmalıdır.'' 
     
</TEXT>
</DOC>
