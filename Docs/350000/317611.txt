<DOC>
<DOCNO> 317611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo34.html </URL>
<DATE> 2005/02/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fenerbahçe'de Luciano da antrenmana katıldı... 
</HEADLINE>
<TEXT>

     Fenerbahçe, UEFA Kupası 3. turunda perşembe günü İspanya'nın Real Zaragoza takımı ile yapacağı rövanş maçının hazırlıklarını sürdürdü. 
     Sarı-lacivertliler, Samandıra Tesisleri'nde, Teknik Direktör Christoph Daum yönetiminde basına kapalı çalıştı. 2 saat 15 dakika süren antrenmanda, sakatlığı nedeniyle bir süredir takımdan ayrı kalan Brezilyalı oyuncu Luciano da yer aldı. Dünkü antrenmanda sakatlanarak çalışmayı yarıda bırakan Semih ise antrenmana çıkmadı. 
     Düz koşu ve yeni sahadaki istasyon çalışmasıyla başlayan antrenman, dar alanda ve tam sahada yapılan taktik ağırlıklı maçlarla tamamlandı. 
     Fenerbahçe, Real Zaragoza maçı için yarın 10.30'da Sabiha Gökçen Havaalanı'ndan özel uçakla İspanya'ya gidecek. Sarı-lacivertliler, akşam da maçın oynanacağı La Romareda Stadı'nda antrenman yaparak hazırlıklarını tamamlayacak. 
     
</TEXT>
</DOC>
