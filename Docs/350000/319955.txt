<DOC>
<DOCNO> 319955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko13.html </URL>
<DATE> 2005/03/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kara liste 2005'e büyüyerek başladı 
</HEADLINE>
<TEXT>

     Bankaların "kara listesi", 2005'e de büyüyerek başladı. Ocak ayında, büyük bölümü kredi kartı borçluları olmak üzere 17.5 bin kişi "kara liste"ye alındı. 
     Listedekilerin toplam sayısı 503 bine yaklaştı. 
     ANKA'nın Merkez Bankası'ndan edindiği verilere göre, bankaların negatif nitelikli tüketici kredisi ve kredi kartı adetlerine ilişkin listeye, ocak ayında 17 bin 500 kişi daha eklendi. 
     Bunların 16 bin 245'ini kredi kartı borçluları oluşturdu. Ocak ayında kredi kartı borcunu ödemedikleri için listeye alınanların sayısı 16 bin 151, gecikmeli ödedikleri için listeye alınanların sayısı ise 94 olarak gerçekleşti. 
     Tüketici kredisi borçları nedeniyle listeye alınanların sayısı ise 1255 düzeyinde oluştu. Bunların 1231'inin borcunu ödemediği, 24'ünün ise gecikmeli olarak ödediği belirlendi. 
     
     TOPLAM 
     Yer alan isimlerin belli bir süre sonra sonra silindiği "Kara liste"dekilerin toplam sayısı da büyüyor. Ocak ayı sonunda listedekilerin toplam sayısı 502 bin 846'ya çıktı. 
     Bunların 433 bin 324'ünü borcunu ödemeyenler, 69 bin 522'sini ise gecikmeli olarak ödeyenler oluşturdu. 
     Listedeki toplam kredi kartı borçlularının sayısı ocak sonu itibariyle 417 bin 995 olarak gerçekleşti. Bunların 359 bin 500'ünün borcunu ödemediği, 58 bin 495'inin gecikmeli olarak ödeme yaptığı belirlendi. 
     Tüketici kredisi borçlularının sayısı ise 73 bin 824'ü borcunu ödemeyenler, 11 bin 27'si gecikmeli olarak ödeyenler olmak üzere toplam 84 bin 851 oldu. 
     
     BÜYÜK BÖLÜMÜ 2001'DEN KALDI 
     Listedekilerin büyük bölümünü kriz yılı olan 2001 yılından kalanlar oluşturdu. Listede 2000 yılından kalan 58 bin 447, 2001 yılından kalan 158 bin 460, 2002 yılından kalan 56 bin 158, 2002 yılından kalan 69 bin 215 kişi yer aldı. 2004 yılında listeye girenlerin toplam sayısı ise 143 bin 66 olarak gerçekleşti. 
     
</TEXT>
</DOC>
