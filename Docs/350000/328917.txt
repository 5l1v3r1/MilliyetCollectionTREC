<DOC>
<DOCNO> 328917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko33.html </URL>
<DATE> 2005/03/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
BDDK'dan Borsa'ya Turkcell yazısı... 
</HEADLINE>
<TEXT>

     Bankacılık Düzenleme ve Denetleme Kurumu BDDK , Yapı ve Kredi Bankası'nın mülkiyetinde bulunan Turkcell hisselerine ilişkin olarak Çukurova Grubu'na tanınan satın alma opsiyonunun 31 Ocak 2005 tarihi itibariyle sona erdiği görüşünü tekrarladı. 
     BDDK Başkan Yardımcısı Sabri Davaz imzasıyla Borsa'ya dün gönderilen açıklamada, Sermaye Piyasası Kurulu'ndan alınan 29 Mart 2005 tarihli yazıda BDDK'nın 1 ve 2 Şubat 2005 tarihli Borsa Bültenlerinde ilan edilen açıklamasında, Yapı ve Kredi Bankası A.Ş.'nin YKB mülkiyetinde bulunan Turkcell İletişim Hizmetleri A.Ş. ve Turkcell Holding A.Ş. hisselerine ilişkin olarak Çukurova Grubu'na tanınan satın alma opsiyonunun 31 Ocak 2005 tarihi itibariyle sona erdiğinin belirtildiği anımsatıldı. 
     SPK yazısında, Çukurova Holding A.Ş.'nin 1 ve 2 Şubat 2005 tarihli Borsa Bültenlerinde ilan edilen açıklamasında ise söz konusu opsiyonun bitiş tarihinin, YKB'nin satışı için Çukurova Grubu'na tanınmış olan sürenin sona ereceği tarih olan 31 Ekim 2005 olduğunun ifade edildiği belirtilerek, bu çerçevede kamuoyunda oluşan belirsizliğin giderilmesini teminen konuya ilişkin BDDK değerlendirmelerinin iletilmesinin istendiği kaydedilen açıklamada, BDDK'nın konuya ilişkin değerlendirmelerinin 2 Şubat 2005 tarihinde bildirildiği belirtildi. 
     Sabri Davaz imzasıyla Borsa'ya gönderilen 2 Şubat 2005 tarihli yazıda, ''31 Ocak 2003 tarihli sözleşme hükümleri uyarınca Yapı ve Kredi Bankası'nın mülkiyetinde bulunan Turkcell hisselerine ilişkin olarak Çukurova Grubu'na tanınan satın alma opsiyonu 31 Ocak 2005 tarihi itibariyle sona ermiştir'' deniliyordu. 
     
</TEXT>
</DOC>
