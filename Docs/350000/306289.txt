<DOC>
<DOCNO> 306289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/ekonomi/aeko.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şirketleri kıymete bindi 
</HEADLINE>
<TEXT>


Türk şirketlere yabancılardan talep yağıyor. T.Telekom'la 10, çimento fabrikaları ile 9, Milli Piyango ile 8, Tekel Tütün'le 4, Erdemir'le 5 yabancı şirket ilgileniyor 

Orhan Tekeoğlu 

Özelleştirme kapsamına alınarak, veya Tasarruf Mevduatı Sigorta Fonu TMSF aracılığı ile satışa çıkarılan Türk şirketlerine adeta talep yağıyor. Türk Telekom'la ilgilendiği bilinen yabancı şirket sayısı 10'a çıktı. Tekel'in tütün kısmıyla dört yabancı ilgileniyor. Milli Piyango'ya Rotschild ailesi dahil toplam sekiz yabancı şirket ilgileniyor. 
Uzanlar'dan TMSF'ye geçen çimento şirketleri ile dünyanın en büyük çimento üreticisi dokuz şirket ilgileniyor. Tüpraş'ın ilk ihalesine katılan veya sonradan ilgisini açıklayan beş yabancı şirket var. Aynı şekilde Türk demir çelik sektörünün en önemli şirketi Erdemir'e de yine dünyanın en büyük demir çelik üreticileri talip olduklarını açıklamış durumda. 

Sağlam şirketler 
Özelleştirme kapsamındaki Türk Telekom, Tekel Tütün, Milli Piyango, Erdemir gibi şirketlere bu kadar yoğun yabancı ilgisinin nedeni, k rlı oluşları, sağlam finansal yapıları, iç piyasadaki pazar payları... Yabancılar, bu şirketleri veya satışta olan kısımlarını aldıkları taktirde, iç piyasada önemli oyuncular haline geleceklerini biliyorlar. 
TMSF'nin satışı gündemde olan üç varlığı da yabancıların dikkatini çekiyor. En çok ilgi gören Çimento fabrikaları. Uzanlar'dan fona geçen çimento fabrikalarını alan, pazarın en önemli oyuncularından birisi olacak. 
Bu arada Star Medya Grubu ve Telsim de ilgi görüyor. Telsim, GSM piyasasının iki numaralı oyuncusu. Star Medya Grubu da, Türkiye'de bu pazara girmek isteyen yabancılar için önemli bir fırsat olarak değerlendiriliyor. 

Tüpraş, Petkim... 
Tüpraş, piyasadaki konumu dolayısıyla yabancıların ilgisini çeken şirketlerden birisi. Son ihalede şirketi alan Tatneft ilgisini sürdürdüğünü açıkladı. Daha önce talipleri arasında Shell, BP, Rus TNK, Kazak Salamat gibi şirketlerin adları geçmişti. Bu şirketlerin ilgilerini sürdürdüğü belirtiliyor. 
Petkim'in de Uzanlar'a satışla sonuçlanan ihalenin iptalinden sonra satışı yeniden gündemde. Özelleştirme programına alınan Petkim'le İran Milli Petrol Şirketi'nin ilgilendiği belirtiliyor. 
Turkcell'in özelleştirilmesi veya satışı söz konusu değil. Ancak, Yapı Kredi'de bulunan payını, Çukurova Grubu'nun 31 Ocak'a kadar alamaması durumunda satışı gündeme gelecek. Turkcell'in yabancı ortağı TeliaSonera'nın şirketteki payını artırmak niyetinde olduğu, bunun için Yapı Kredi'deki payı alma seçeneği üzerinde durduğu biliniyor. Birçok alıcının harekete geçmek için, Çukurova'nın opsiyon hakkı ile ilgili durumun netleşmesini beklediği ifade ediliyor. 

Bankalara yoğun ilgi Geçen yıl Unicredito Koçbank'a, BNP Paribas ise TEB'e ortak oldu. Şekerbank'a Hollandalı Rabobank talip. Bu ortaklık için görüşmeler sürüyor. Yabancıların en çok ilgilendiği bankalardan biri de Yapı Kredi'deki Çukurova payı. Bu bankanın özellikle bireysel bankacılık alanındaki başarısı yabancıların ilgisini çekiyor. Şu anda Koç ve ortağı olan Unicredito ile pazarlık sürüyor. Yapı Kredi ile ilgilenen diğer yabancı ise Citibank. 
BDDK Başkanı Tevfik Bilgin, bankacılık sektöründe halen yüzde 4 civarında olan yabancı payının üç yıl içinde yüzde 30 - 35'i bulacağını açıkladı. Birleşmeler ve satın almalar konusunda, bu yıl ve izleyen yıllarda hareketlenme bekleniyor. 

AB, süreci hızlandıracak Türkiye'nin AB süreci için tarih almasından sonra yabancıların Türkiye'ye bakışı olumlu yönde değişti. Özellikle İtalyanlar, Ege ve İzmir yöresindeki şirketlerle ilgilenmeye başladı. 
Yabancı Sermaye Derneği Genel Sekreteri Mustafa Alper, "2001'de dibe vuran şirketlerin değeri makul düzeye inmesine rağmen yabancılar gelmemişti. Çünkü istikrar yoktu. Kelepir fiyatlara düşen şirketler bile ilgi görmemişti. Ancak şimdi, siyasi istikrarın sağlanması ve AB sürecine girilmesi yabancıların Türkiye'ye bakışını değiştirdi. Geçen yıl 1.2 milyar dolar olan yabancı sermaye girişinde, bu yıl 3 - 4 milyar dolara ulaşılmasını bekliyoruz" dedi. 


</TEXT>
</DOC>
