<DOC>
<DOCNO> 308713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur25.html </URL>
<DATE> 2005/01/23/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Kırıkkale-Ankara Karayolu'nda buzlanma... 
</HEADLINE>
<TEXT>

     Sabah saatlerinde başlayan ve yer yer devam eden kar yağışı sonucu buzlanma meydana gelen Kırıkkale-Ankara karayolunun 48. kilometresinde bazı araçların kayarak yoldan çıkması nedeniyle karayolu bir süre trafiğe kapalı kaldı. 
     A.A muhabirinin Bölge Trafik ekiplerinden aldığı bilgiye göre, zincirsiz yola çıkan araçlardan bazıları, Kırıkkale-Ankara karayolunun 48. kilometresinde buzlanma nedeniyle kayarak yoldan çıktı. Karayolunun bir süre trafiğe kapanması üzerine, Kurban Bayramı tatilinin sona ermesi nedeniyle dönüşe geçen tatilcilerin araçları, yolda uzun konvoy oluşturdu. 
     Karayolları ekiplerinin tuzlama çalışmaları yapmalarının ardından, yol yeniden trafiğe açıldı. 
     Öte yandan, zincirsiz araçların yola devam etmelerine izin vermeyen Bölge Trafik ekipleri, araç sürücülerini zincir takmaları konusunda uyarıyor. 
     Bu arada, Ankara'nın çeşitli bölgelerinde buzlanma nedeniyle ulaşımda zaman zaman sorunlar yaşanırken, belediyeye bağlı tuzlama ekipleri, bazı bölgelerde tuzlama çalışmalarını sürdürüyor. 
     
</TEXT>
</DOC>
