<DOC>
<DOCNO> 321348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/guncel/gun06.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anzak mezarları tahrip edildi' 
</HEADLINE>
<TEXT>


DIŞ HABERLER SERVİSİ 

Avustralya'da yayımlanan The Herald Sun gazetesi, Gelibolu'ndaki Anzak Koyu'nda, Anzak askerlerine ait mezarların yol genişletme çalışmaları sırasında kazılıp, askerlerin kemiklerine zarar verildiğini öne sürdü. 
Gazete, 10 bin 721 Avustralya ve Yeni Zelanda askerinin hayatını kaybettiği koydaki tahribat üzerine gelen tepkiler nedeniyle çalışmaların durdurulduğunu, ancak Türk yetkililerin daha sonra çalışmalara devam kararı verdiğini yazdı. Gelibolu'da yaşayan Avustralyalı yazar ve tarihçi Bill Sellar da The Herald Sun'a yaptığı açıklamada, "Anzak Koyu'na verilen zararı görünce gözyaşlarımı tutamadım" dedi. 
Yeni Zelanda Başbakanı Helen Clark da, haberin yayımlanmasından sonra konuyla ilgili araştırma yapılmasını istedi. Başbakanlık sözcüsü, Clark'ın Dışişleri Bakanlığı'na, konuyla ilgili bilgi edinme talimatı verdiğini söyledi. 



</TEXT>
</DOC>
