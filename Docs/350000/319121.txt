<DOC>
<DOCNO> 319121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/ekonomi/eko02.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'ye piyasa inanıyor 
</HEADLINE>
<TEXT>


Son derece başarılı işler yapmasına karşın Merkez Bankası özerklik ve faiz indirimi konusunda ciddi eleştirilere maruz kalıyor. Oysa tek haneli enflasyonun arkasında bankanın özerkliğinin ve bu özerkliğe halel getirmeyen başkanın imzası var 

SONGÜL HATISARU Finans atölyesi 

Geçen cuma itibariyle dolar YTL kuru 1.295 seviyesine geriledi. İçlerinde bazı köşe yazarlarının da bulunduğu kesimler Merkez Bankası'nın MB döviz kurunun yönünü yukarı çevirmesi için faizleri daha hızlı düşürmesinden yana. Ana hedefi fiyat istikrarı olan MB, şubatta faizleri sadece yarım puan düşürerek bu kesimleri hayal kırıklığına uğrattı. 
MB, son derece rasyonel davranarak Türkiye'nin uzun vadeli çıpaları AB, IMF konusunda henüz net ilerlemeler sağlanmadığı bir ortamda hızlı faiz indirim sürecine girmedi. 8 Mart'ta yapılacak ve faiz kararına ilişkin tavsiyenin şekilleneceği Para Politikası Kurulu toplantısında da MB'nin her ne kadar bazı köşe yazarları ve iktisatçıları kızdıracak olsa da 50 baz puanlık faiz indiriminin üstünde bir indirimi tercih etmeyeceğini düşünüyoruz. 

Merkez haklı 
Bizce Merkez bankası enflasyonla mücadele sürecinin vazgeçilmez unsurlarını bünyesinde bulunduran yeni IMF programına ilişkin net sinyaller almadıkça faiz indirim sürecinde hızlanmayacaktır. Son derece başarılı bir şekilde beklenti yönetimi yapan Merkez'in enflasyonla mücadele konusunda AB ve IMF gibi önemli bir çıpayla ilgili gelişmeleri beklemesi kadar doğal bir süreç olamaz. Öte yandan hükümetin IMF ile yeni stand - by için apar topar 17 Ekim öncesinde el sıkışmasına karşın henüz anlaşmanın hayata geçirilmemesi Merkez'in ihtiyatlı politikalarının ne kadar doğru olduğunu gösteriyor. 
Bu noktada finans kesimi aktörleriyle sürekli görüşen birisi olarak biliyoruz ki piyasa inatçı bulduğu faiz indirimlerinde geç kalmakla eleştirdiği Merkez Bankası Başkanı Süreyya Serdengeçti'yi şimdi daha iyi anlıyor. 

MB özerktir 
MB özerk bir kurum, özerklik bankanın ekonomik birimler nezdinde daha güvenilir olmasını sağlaması nedeniyle fiyat istikrarına ulaşmada daha başarılı olmasına katkıda bulunuyor. Merkez bankalarının özerk bir yapıya kavuşturulması tabii ki önemli. Ancak Türkiye pratiğinde biliyoruz ki kurumların özerk olması birazda buraların başında bulunan bürokratların cesur uygulamalarıyla hayat buluyor. 
MB örneğinde ise bu cesaretin hem iktidara, hem kurdaki düşüş nedeniyle k r marjları daralan ihracatçı kesimlere, hem de döviz yatırımcılarına ve en önemlisi katrilyonların döndüğü piyasalara karşı yapılması gerekiyor. MB'nin bu noktada her kesimi kısa vadede mutlu edecek fakat uzun vadede Türkiye'ye ciddi zarar verebilecek popülist uygulamalardan uzak durduğunu görüyoruz. 
Son dönemde ortaya atılan MB'nin özerk olmadığına ilişkin mesnetsiz yorumlar karşısında Serdengeçti'nin geçen hafta yaptığı özerkliğe ilişkin açıklamanın da yerinde olduğunu düşünüyoruz. 

Piyasa beklentileri gerçekleşmelerle örtüşüyor Merkez Bankası'nın yaptığı açıklamalardan çok gerçekleştirdiği eylemlerin özerkliği konusunda şüpheye yer bırakmadığını görüyoruz. Dikkat edilirse daha önce hükümet yetkililerinin MB'ye faizler ve döviz kuru ile ilgili olarak yaptığı göndermelerin hiçbiri banka tarafından dikkate alınmamıştı. 
Dolayısıyla uygulanan IMF programı, hükümetin yoğun çabaları ve tabii ki MB'nin istikrarlı para politikası uygulamalarıyla yaklaşık 50 yıldır mücadele ettiğimiz, kriz dönemlerinde yüzde 150'lere kadar yükselen enflasyonun tek haneli seviyeye çekilmesinin başarılmış olması bir tesadüf olamaz. 
Öte yandan MB'nin şubat ayı ikinci dönem beklenti anketinde, piyasa oyuncularının yıl sonu TÜFE tahminlerinin resmi hedef olan yüzde 8'e paralel bir seviyede oluştuğu gözleniyor. Dolayısıyla MB, son üç yıldaki başarısına paralel olarak 2005'in henüz ikinci ayı dolmadan kredibilite açığını sıfırlamayı başardı. Beklentilerin gerçekleşmelere yakınlaşması enflasyon hedeflerinin Süreyya Serdengeçti, başkanlığındaki para politikası uygulaması sayesinde üst üste üç yıl tutturulmasından kaynaklanıyor. Geçmiş dönemlere kıyasla enflasyon gerçekleşmeleri ve piyasa beklentileri arasındaki marj giderek daralıyor. 


</TEXT>
</DOC>
