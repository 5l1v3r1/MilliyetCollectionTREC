<DOC>
<DOCNO> 309845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun35.html </URL>
<DATE> 2005/01/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
'Çakal Carlos'un hücre başvurusuna red 
</HEADLINE>
<TEXT>

     Avrupa İnsan Hakları Mahkemesi AİHM , ''Çakal Carlos'' lakaplı uluslararası terörist Ilich Ramirez Sanchez'in ''uzun süredir hücrede tutulmasının, insan hakları ihlali olduğu'' gerekçesiyle Fransız devleti aleyhine yaptığı şikayet başvurusunu reddetti. 
     AİHM'den bugün yapılan açıklamada, terörist faaliyetlerden dolayı Fransa'da ömür boyu hapis cezasına çarptırılan ve yaklaşık 8 yıldır tecrit hücresinde bulunan Carlos'un, Avrupa İnsan Hakları Sözleşmesi'nin AİHS kötü muamele ve işkencenin yasaklanmasıyla ilgili 3. maddesinin ihlal edildiği yolunda yaptığı başvurunun kabul edilmediği bildirildi. 
     Carlos, başvurusunda, uzun süredir hücrede tutulmasının insan hakları ihlali olduğunu ileri sürmüştü. 
     AİHM, bununla birlikte Carlos'un, AİHS'nin ''etkin başvuru yolu bulunması hakkıyla'' ilgili 13. maddenin ihlal edildiği yolundaki başvurusunu kabul etti. 
     Bu ihlal ile ilgili maddi tazminata gerek görmeyen AİHM, sadece mahkeme masrafı olarak teröriste Fransa tarafından 5 bin euro ödenmesine karar verdi. 
     Çakal Carlos'un avukatlarının, müvekkillerinin, Fransız polisi tarafından hukuk kurallarına aykırı biçimde Sudan'da tutuklanarak Paris'e getirildiği gerekçesiyle AİHM'ye yaptıkları ilk başvuru daha önce reddedilmişti. 
     Carlos'un, son eylemlerinde, Paris'te düzenlediği bombalı saldırıda bir kişi, hızlı trene yerleştirdiği bombanın patlamasıyla 5 kişi, Marsilya tren garındaki patlama sonucunda da 3 kişi ölmüştü. 
     
</TEXT>
</DOC>
