<DOC>
<DOCNO> 337312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun24.html </URL>
<DATE> 2005/04/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KKTC'de yeni hükümetin listesi yarın Meclis'e sunulacak 
</HEADLINE>
<TEXT>

     KKTC'de Ferdi Sabit Soyer başkanlığında kurulan, Cumhurbaşkanı Mehmet Ali Talat'ın dün onayladığı Cumhuriyetçi Türk Partisi CTP -Demokrat Parti DP koalisyon hükümetinin listesi, yarın Cumhuriyet Meclisi'ne sunulacak. 
     Cumhuriyet Meclisi'nin yarınki genel kurul toplantısında, yeni kabine milletvekillerinin bilgisine sunulacak. 
     Hükümet Programı'nın meclise ne zaman sunulacağı ise yarın yapılacak Cumhuriyet Meclisi Başkanlık Divanı toplantısında belirlenecek. 
     Anayasaya göre, cumhurbaşkanınca atanan bakanlar kurulunun listesinin Cumhuriyet Meclisi'ne sunulmasından sonra, hükümet programının en geç bir hafta içinde başbakan veya bir bakan tarafından Meclis'te okunması gerekiyor. 
     Hükümet programı üzerindeki görüşmeler, programın okunmasından iki tam gün geçtikten sonra başlayacak ve görüşmelerin bitiminden bir tam gün sonra da güvenoylaması yapılacak. 
     Meclis İç Tüzüğü'ne göre, hükümetin güvenoyu alması için, açık oyla yapılacak oylamada güvenoyu verenlerin sayısının ret oyu verenlerden fazla olması yeterli. 
     Güvenoyu alan bakanlar kuruluna karşı, güvenoylamasından sonra üç ay geçmedikçe güvensizlik önergesi verilemiyor. Güvenoyu alamayan başbakanın ise istifasını cumhurbaşkanına sunması gerekiyor. 
     CTP-DP koalisyon hükümeti'nin 50 sandalyeli Cumhuriyet Meclisi'nde 23'ü CTP, 6'ı DP olmak üzere 29 çoğunluğa sahip bulunuyor. 
     Meclis'te ana muhalefet Ulusal Birlik Partisi'nin UBP 19, Barış ve Demokrasi Hareketi'nin BDH 1 milletvekili var. Mehmet Ali Talat'ın cumhurbaşkanı seçilmesi nedeniyle milletvekilliği düştüğü için Meclis'te 1 milletvekilliği boş bulunuyor. 
     
</TEXT>
</DOC>
