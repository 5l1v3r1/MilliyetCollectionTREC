<DOC>
<DOCNO> 306206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur11.html </URL>
<DATE> 2005/01/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ankara Siyasal'da Alman Büyükelçi'ye protesto 
</HEADLINE>
<TEXT>

     Ankara Üniversitesi Siyasal Bilgiler Fakültesi'nde düzenlenen sempozyum öncesinde bir grup öğrenci, Avrupa Birliği AB karşıtı sloganlar attı, sempozyuma katılmak için gelen Almanya'nın Ankara Büyükelçisi Wolf Ruthard Born'u protesto etti. 
     Siyasal Bilgiler Fakültesi'nde düzenlenen kamu idaresinin sorunlarıyla ilgili sempozyum öncesinde bir grup öğrenci fakülte bahçesinde toplandı. 
     ''Kahrolsun AB emperyalizmi'', ''AB'ye geçit yok'', ''Kurtuluşumuz Avrupa'da değil, sosyalizmde'', ''Bu memleket bizim, kahrolsun emperyalizm'' şeklinde sloganlar atan grup, fakülte binasına Türkçe ve Almanca olarak ''Niyetinizi biliyoruz, izin vermiyoruz'' yazılı pankart astılar. 
     Grup adına yapılan açıklamada, emperyalistlerin Türkiye'deki emirlerine izin verilmeyeceği savunuldu. 
     Açıklamanın yapıldığı sırada fakülteye gelen Almanya'nın Ankara Büyükelçisi Wolf Ruthard Born, öğrenciler tarafından protesto edildi. 
     Öğrencilerin protestosunu gülerek izleyen Born, ''Tamam, okey'' diyerek toplantının yapılacağı salona geçti. 
     
</TEXT>
</DOC>
