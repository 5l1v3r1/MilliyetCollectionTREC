<DOC>
<DOCNO> 321866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy15.html </URL>
<DATE> 2005/03/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Akşit Umarım baş müzakareci kadın olur 
</HEADLINE>
<TEXT>

     Devlet Bakanı Güldal Akşit, Türkiye'nin AB sürecini yönetecek başmüzakerecinin ''kadın olması dileğinde'' bulunurken, ''Ama halen erkek egemen bir toplumda yaşıyoruz. Bunu unutmamak gerekir'' dedi. 
     Akşit, Kadın Girişimciler Derneği Başkanı Meltem Kurtsan ve yönetim kurulu üyeleri ile Hilton Oteli'nde öğle yemeğinde bir araya geldi. 
     KAGİDER üyeleri ile birlikte olmaktan duyduğu memnuniyeti dile getiren Akşit, Türk ve dünya kadınlarının ''8 Mart Dünya Kadınlar Günü''nü kutladı. 
     Akşit, girişimci ruha sahip olmanın önemli olduğunu kaydederek, ''Gönlümüz istiyor ki, her kadınımız aynı vasıflara sahip olsun. Girişimci ruha sahip olmak çok önemli bir vasıf. Bu, Allah vergisi, sonradan edinilecek ve eğitimle gelecek bir şey değil'' dedi. 
     Kadınların geniş bir alanda hizmet verdiklerinin bilinmediğini ve bunların kamuoyunda duyurulmadıklarını belirten Akşit, daha etkin politikalar uygulayarak, Türkiye'de kadınların olması gereken noktaya daha iyi taşınması için çalışmalarına sivil toplum örgütleri ile devam edeceğini bildirdi. 
     Sivil toplum hareketi önemine işaret eden Akşit, ''Ben ve milletvekili arkadaşlarım devletin yasama ve yürütme görevlerini üstlendik götürüyoruz ama gerçek hayatta sizler varsınız. Bizler düzenlemeleri yapıyoruz ama hayata geçiren sizlersiniz. Yeriniz ve konumunuz çok önemli'' diye konuştu. 
     Kendisinin de özel sektörden geldiğini anımsatan Bakan Akşit, '''İş dünyasında yer almak farklı bir duygu. Gerçekten kendinizden bir şeyler verdiğinizi, kattığınızı hissediyor ve yaşıyorsunuz. O bakımdan şanslısınız. Benim için o sayfa şimdilik kapandı. En azından politika olduğu sürece böyle bir imkan yok'' dedi. 
     
     ''BAŞMÜZAKERECİ KADIN OLSUN'' 
     KAGİDER Başkanı Meltem Kurtsan da Türkiye'nin AB ile müzakere sürecinde önemli rol oynayacak başmüzakerecinin seçimi sırasında kadın adayların da dikkate alınmasını istedi. Kurtsan, şunları kaydetti 
     ''Hükümetimize önerimiz, Türkiye'nin Avrupa Birliği'ne entegrasyonu sürecini yönetecek müzakere heyetinde erkeklerle eşit sayıda kadının yer almasıdır. Başmüzakerecinin yetkinliğine ve vasıflarına karar verilmesini takiben bu görevi başarı ile yapabilecek aday arayışı sırasında kadın adaylar da dikkate alınmalıdır. Adaylar arasında kadınlar olması halinde tercihin kadın adaylardan yapılması AB sürecine olumlu katkıda bulunacaktır.'' Akşit de bu istek üzerine, ''Diliyorum ki baş müzakereci kadın olur. Kadınlar her zaman tedbirli ve temkinli, el attıkları işin üstesinden gelirler. Halen erkek egemen bir toplumda yaşıyoruz, bunu unutmamak gerekir. Şu an dilemekten başka bir şey yapamıyoruz'' dedi. 
     
</TEXT>
</DOC>
