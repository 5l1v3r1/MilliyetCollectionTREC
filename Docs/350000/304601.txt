<DOC>
<DOCNO> 304601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/okur.html </URL>
<DATE> 2005/01/08/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Yapı Kredi satışı 
</HEADLINE>
<TEXT>


Gündemimizde TMSF ve BDDK, önümüzde ise üç önemli konu var. Birincisi, Çukurova Holding'in Turkcell ve Yapı Kredi Bankası'yla yolculuğu. İkincisi, Star televizyonunun satışı. Üçüncüsü, Merkez Yayıncılık ile TMSF'nin yolculuğunda ana borçlu Dinç Bilgin'in yeni protokol anlaşmasıyla ilgili durumu. 
Öncelikle ilk konudan başlayalım. 
Çukurova Holding, İstanbul Yaklaşımı'na bağlı olarak BDDK ile yürüttüğü protokol çerçevesinde yüzde 53 oranında sahip olduğu Yapı Kredi Bankası hisselerinin satışıyla ilgili ne yapacak 

İki talip var 
Bilindiği gibi danışman JP Morgan çalışıyor. Yapı Kredi'yle ciddi olarak ilgilenen iki banka var. Biri yabancı, diğeri yerli. Koç Grubu, JP Morgan'la konuyla ilgili olarak görüşmelerini sürdürüyor. Yabancı bankanın ismi sır gibi saklanıyor Ama Societe Generale özel bir avukatlık bürosu kanalıyla uzun süredir görüşmelere devam ediyor. 
Yapı Kredi'yle ilgili bu gelişmeler olurken, üzerinde durulan asıl nokta Turkcell. Turkcell'de yüzde 42 oranında paya sahip olan Çukurova Holding ne yapacak Hisselerini satıp Yapı Kredi'ye olan borçlarını mı kapatacak Yoksa yapılan protokol gereği, kendisi borçlarını mı ödeyecek Veya yüzde 37 oranındaki hissesiyle Turkcell'in ikinci büyük ortağı Telia Sonera'yla dayanışma içine mi girecek 
İşte bu noktada netlik yok. 
Çünkü Çukurova Grubu'nun BDDK ve TMSF'ye olan toplam borcu faiziyle birlike 5.2 milyar dolar. BDDK ile İstanbul Yaklaşımı çerçevesinde görüşmeler sürüyor. Ancak hafta başında İstanbul Yaklaşımı çerçevesinde grubun BDDK'ya olan 145 milyon dolarlık ödemesinin 100 milyon doları ödenemedi. 60 günlük yasal süre içinde ödeme yapılacağı bildirildi. 
TMSF ile yapılan anlaşma gereği 15 milyon dolarlık ödemelerin 4 taksiti ödendi. Ocak ve şubatta 30 milyon dolar ödeme yapılacak. Ama mart itibariyle 125 milyon dolarlık ödemeler başlayacak. Ve yıl içinde 1 milyar 250 milyon dolar ödeme yapılacak. 

Digitürk'ün borcu 
Turkcell'in ortaklıktan gelen pay nedeniyle Yapı Kredi Bankası'ndaki yüzde 13 hissesi başta olmak üzere, toplam yüzde 39 hissesi TMSF'de rehinli. Üstelik, hafta başı Yapı Kredi'nin önemli iştiraklerinden Digitürk, Turkcell'e " Sana olan 100 milyon dolar borcumu ödemek için borç anlaşmasını bir an önce imzala" dedi. Çünkü bu ay içerisinde Digitürk'ün satışına ilişkin gelişmeleri görme şansımız olacak. Oysa Digitürk'ün 200 milyon dolarlık bir borcu var. Bunun 100 milyon doları Yapı Kredi Bankası'naydı. Bu borç 2010 yılına kadar yeniden yapılandırıldı. Digitürk'ün Turkcell ve onun yan şirketi Global'e de 100 milyon dolarlık bir borcu bulunuyor. Digitürk ve Turkcell, borçların yeniden yapılandırılması konusunda anlaştı. Fakat imza atılmadı. Eğer Turkcell bu imzayı atmazsa ocak ortasında satış ilanlarına çıkacak Digitürk, bu borcu ancak Yapı Kredi'nin yeniden yapılandırılmasına bağlı olarak ödeyecek. 

Star TV satışı 
Bu durumda Digitürk'ün satışı ile Star televizyonunun satışı arasında da paralellik kurmak gerekiyor. Digitürk'e talip olan üç önemli yabancı gruptan biri, aynı zamanda Star televizyonuyla da ilgileniyor. Peki Star nasıl satılacak Üstelik Star'ın pazarından çok farklı bir pazara sahip olan Digitürk arasında niye böyle bir bağlantı kuruyoruz 
Çünkü RTÜK, lisans devriyle ilgili bir yasal değişiklik yapılması kararı aldı. Hazırlanan taslak çok kısa süre içinde Meclis'in gündemine gelecek. TMSF, işi sıkı tutuyor. Hem Star'ı hem de Digitürk'ü yakından izleyen yabancılar ise ona göre fiyat belirleyecekler. 



</TEXT>
</DOC>
