<DOC>
<DOCNO> 321320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonyas01.html </URL>
<DATE> 2005/03/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye interneti 12 yaşında... 
</HEADLINE>
<TEXT>

     Türkiye interneti 12 yaşında... İnternetin Türkiye'ye gelişinin yıldönümünü de kapsayan İnternet Haftası, 11-24 Nisan 2005 tarihleri arasında kutlanacak. 
     Ulaştırma Bakanlığı bünyesindeki İnternet Kurulu, bu yıl İnternet Haftası'nın 11-24 Nisan 2005 tarihleri arasında kutlanmasını kararlaştırdı. 
     İnternet Kurulu üyesi Doç. Dr. Mustafa Akgül, AA muhabirine yaptığı açıklamada, ilk bağlantısı 12 Nisan 1993'te gerçekleştirilen internetin bu yıl Türkiye'ye gelişinin 12. yılını kutlayacaklarını ifade etti. İnternet Haftası etkinliklerinin Ankara'da 12 Nisan'daki ''Doğum Günü Partisi'' ile resmen başlayacağını kaydeden Akgül, hafta kapsamında ülke genelinde çeşitli etkinlikler planladıklarını söyledi. 
     Geçen yıl 50 ilde etkinlik yapıldığını, bu yıl ise ülkenin tamamında etkinlik gerçekleştirmeyi hedeflediklerini ifade eden Akgül, vatandaşlardan, kamu yöneticilerinden, KOBİ'lerden ve okullardan etkinlik önerileri beklediklerini, bu sayede panel, konferans ve seminer gibi faaliyetlerle interneti tanıtmak ve kullanıcılarda bilinci artırmak istediklerini kaydetti. 
     Akgül, bu yılki etkinliklerde ağırlıklı olarak e-devlet ve e-Türkiye konularını ele alacaklarını, Türkiye internetini geliştirmek için bütün sivil toplum örgütlerini etkinliklere aktif destek vermeye çağırdıklarını dile getirdi. 
     
     8 YILDIR KUTLANIYOR 
     Türkiye'de 8 yıldır İnternet Haftası kutlaması yapıldığını anımsatan Akgül, başta öğrenciler olmak üzere internetin daha geniş kitlelere ulaştırılmasında İnternet Haftası'nı bir fırsat olarak gördüklerini ifade etti. Bugün 10 bine yakın okula internet bağlantısı sağlandığını dile getiren Akgül, ''Artık Türkiye interneti büyüdü. 1998'de interneti bilen insan sayısı çok azdı ama bugün başta profesyoneller, interneti çok iyi kullanıyorlar. KOBİ'lerde önemli ölçüde kullanılmaya başlandı. Okullar internetle tanıştılar. Büyük kuruluşlar interneti çok etkin kullanıyorlar'' diye konuştu. 
     Akgül, Türkiye internetinin birkaç yıl öncesine göre önemli mesafe aldığını ancak bunun gelişmiş ülkelerle karşılaştırıldığında çok yetersiz kaldığını ifade etti. AB'nin de baskısıyla dünyadaki gelişmelerin paralelinde Türkiye'ye de bir rüzgar geldiğini kaydeden Akgül, sektörde liberalleşmenin tam sağlanamamasının özel sektörün gelişmesine engel olduğunu, bunun paralelinde de fiyatlarda beklenen düşüşün sağlanamadığını dile getirdi. 
     Türkiye internetinin önünde ''koordinasyonsuzluk sorunu''nun en önemli sorun olduğunu vurgulayan Akgül, Devlet Planlama Teşkilatı bünyesinde e-icra Kurulu'nun kurulmasını önemsediklerini ancak yine de yeterince koordinasyon sağlanamadığını savundu. 
     
     1 MİLYON AFİŞ 
     Ulaştırma Bakanlığı bünyesinde 1998 yılında çalışmalarına başlayan İnternet Kurulu, ülkede internetle ilgili kesimleri biraraya getiren yarı sivil bir oluşum niteliği taşıyor. 
     Kurul, İnternet Haftası kutlamalarıyla toplumda internet bilinci yaratmayı, interneti tanıtmayı ve büyütmeyi, yeni projeler başlatmayı, sorunları ve çözüm yollarını tartışmayı amaçlıyor. İnternet Haftası'nın tanıtımını da geniş şekilde yapmak isteyen Kurul, bu yıl, okul, kütüphane, banka, belediye otobüsleri, internet kafeler ve postanelere 1 milyon afiş asmayı planlıyor. 
     
</TEXT>
</DOC>
