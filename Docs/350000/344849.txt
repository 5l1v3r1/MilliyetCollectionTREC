<DOC>
<DOCNO> 344849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo22.html </URL>
<DATE> 2005/05/22/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Galatasaray'da 100. yıl hüsranı... 
</HEADLINE>
<TEXT>

     Derbi maçta Fenerbahçe’ye 1-0 yenilerek şampiyonluğu ezeli rakibine kaptıran Galatasaray, ayrıca Trabzonspor’un ardından 3. sıraya düşerek, büyük bir düş kırıklığı yaşadı. 
     Kuruluşunun 100. yılında Türkiye Kupası’nın ardından lig şampiyonluğunu da hedefleyen sarı-kırmızılılar, Kadıköy’de aldıkları yenilgiyle büyük yara aldı. 
     Şampiyonluğu ezeli rakibine kaptıran "Cim Bom", haftaya 2. giren Trabzonspor’un kendi evinde Samsunspor’u yenmesiyle, son hafta öncesi 3. sıraya indi. 
     Trabzonspor, ligin son haftasında İstanbul’da, ligden düşmesi kesinleşen İstanbulspor ile karşılaşacak. Galatasaray ise evinde Denizlispor’u ağırlayacak. 
     Öte yandan sarı-kırmızılılar, teknik direktör Gheorghe Hagi yönetiminde bu sezon ilk kez derbi yitirdi. 
     Sarı-kırmızılı futbolcular, karşılaşma sonrasında büyük üzüntü yaşadılar. Galatasaray’ın sahada bulunan az sayıda taraftarı da maçtan sonra büyük düş kırıklığı yaşadı. 
     
     MONDRAGON’UN BAŞINA YABANCI MADDE GELDİ 
     Karşılaşmanın 75. dakikasında Mondragon’un arkasında bulunan tribünden sahaya yabancı madde yağdı. 
     Taraftarlar, ellerinde bulunan maytapları yakmadan sahaya fırlatırken, bunlardan birisi Kolombiyalı kalecinin kafasına geldi. 
     Maytaplardan kaçmak için ceza alanının önüne dek gelen Mondragon, burada yere çökerek bir süre bekledi. 
     
     BAŞKAN BIÇAKÇI 10 DAKİKA ERKEN GİTTİ 
     Federasyon başkanı Dr.Levent Bıçakcı, karşılaşmanın bitiminden 10 dakika önce stattan ayrıldı. 
     Bıçakcı ile birlikte UEFA Asbaşkanı Şenes Erzik de stadı terketti. 
     
</TEXT>
</DOC>
