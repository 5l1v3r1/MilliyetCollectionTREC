<DOC>
<DOCNO> 342402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/siy03.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehdit gibi sözler 
</HEADLINE>
<TEXT>


6 yıldır başbakanlara mektup yazdığını söyleyen ve Baykal'ı eleştiren Öcalan, "Üzerimize gelirlerse, seçeneksiz olmadığımızı bilsinler" dedi 

NAMIK DURUKAN 


Abdullah Öcalan, 6 yıldır başbakanlara mektup yazdığını, ancak ciddiye alınmadığını belirterek, "Yeni yargılamayla birlikte bu çizgimi derinleştirerek sürdüreceğim" dedi. Öcalan, "Operasyonlar sürerse seçeneksiz değiliz" tehdidini savurdu. 
Mezopotamya Haber Ajansı, Öcalan'ın avukatlarıyla yeniden yargılamaya ilişkin yaptığı görüşmeyi yayımladı. Öcalan, şunları kaydetti "Baykal'ın ve hükümetin tavrını kınıyorum. Baykal'ın kızıl elmacılar gibi dar politik hesap içine girmesi, parti hesabıyla çıkış yapmaları, Türkiye için kayıptır. Sivil Genelkurmay Başkanı gibi konuşan Baykal gibi operasyonlarla üzerimize gelirlerse, bu yöntemler çoğalırsa seçeneksiz olmadığımızı bilsinler. 6 - 7 yıl adımlar attım. Mesele güç gösterisi yapma meselesi değildir. Gücümüz vardı, yenildiğimiz, güçsüz olduğumuz için değildi, sağlam yol olmadığını düşündüğüm içindi. Ama anlamadılar." 
Öcalan, şöyle devam etti "Türkiye aydınlarını defalarca uyardım. 6 yıldır başbakanlara mektuplar yazdım. Ciddiye alınmadım. Yeniden yargılanmayla birlikte bu çizgimi derinleştirerek sürdüreceğim. Temel çözüm stratejimi, demokratik bütünlük stratejisi içinde kalarak sürdüreceğim. Devlete de söylüyorum dışarıda 20 yıl bağırdım çağırdım. Ama her şeyi yaptıramadım. Görüşlerimden yararlanmalısınız." 

'Soğukkanlı olunmalı' 

AİHM'nin 'Öcalan kararı'nı eski DEP milletvekilleri de değerlendirdi. 'Soğukkanlı olunmalı' diyen DEP'lilerin açıklamaları şöyle 
Hatip Dicle Yeniden yargılanma, Kürt sorununun demokratik çözümünde bir aşama olabilir. Yeni çözüm önerileri Öcalan tarafından geliştirilebilir. Devlet yöneticileri soğukkanlı olmalı. 
Sırrı Sakık Öcalan'ın yargılanması dünyanın sonu değil, Türkiye'nin bölünmesini de getirmez. 
Sedat Yurttaş Belirli çevreler bunu AB ve Kürt karşıtlığına dönüştürürse sorumluluk onlara ait olur. 


</TEXT>
</DOC>
