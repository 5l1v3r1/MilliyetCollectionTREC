<DOC>
<DOCNO> 308234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko09.html </URL>
<DATE> 2005/01/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Seka çalışanları Bizi canlı canlı mezara koyuyorlar 
</HEADLINE>
<TEXT>

     SEKA İzmit İşletmesi'nin kapatılmasını protesto etmek için fabrikaya kapanan SEKA işçileri, Kurban Bayramı'nı buruk kutluyorlar. 
     İşletmenin kapatılmasını protesto için arife günü fabrikaya kapanan yaklaşık 750 SEKA işçisi, bayramın ikinci günü, kendilerini ziyarete gelen eş ve çocuklarıyla bayramlaştı. Evden getirilen tatlı, şeker ve çikolataları alan işçiler, eş ve çocuklarıyla hasret giderdi. 
     SEKA İzmit İşletmesi'nde 17 yıldır çalışan 3 çocuk babası Ökkeş Sayan 40 , işyerlerinin kapatılmasını engellemekte kararlı olduklarını söyledi. 
     SEKA'nın kapatılmasının, çalışanların sonu olacağını belirten Sayan, ''İşyerimizi kapatıp ekmeğimizi elimizden alıyorlar. Bu bizi canlı canlı mezara koymaktır'' dedi. Çocuklarının en büyüğünün 12, en küçüğünün 2 yaşında olduğunu ifade eden Sayan, şunları kaydetti 
     ''SEKA, devletin bir kuruluşu. Devlette iş garantisi var diye bu kuruma girdim. İlkokul mezunuyum. 17 yıldır kağıt üretimi yapıyorum. Fabrika kapatıldığında ben ve arkadaşlarım ne iş yapacak. Bize 50 ila 65 milyar lira arasında tazminat verileceği söyleniyor. Bunlar gerçek değil. Ben 17 yıllık işçiyim alacağım tazminat yaklaşık 30 milyar liradır. Bu parayla çocuklarımın geleceğini nasıl sağlarım. Bugün okula başlamanın maliyeti bir milyarın üstünde. Ayrıca bizi geçici işyerlerinde çalıştırarak değerlendirmeyi düşünüyorlarmış. Verecekleri para 400 milyon lira. Bu parayla hangi masraflarımızı karşılayacağız.'' 
     
     İYİ HABER BEKLENTİSİ 
     SEKA işçilerinden Erdal Baydar da 2 yıllık evli olduğunu, 7 ay önce bir çocuğu dünyaya geldiğini belirterek, Başbakan Recep Tayyip Erdoğan'dan, fabrikanın kapatılmayacağı yönünde bir açıklama beklediklerini söyledi. 
     Çalışanların büyük çoğunluğunun seçimlerde AK Parti'ye oy verdiğini kaydeden Baydar, '' Başbakanımızdan SEKA ile ilgili güzel haberler bekliyoruz. Bizi mağdur etmeyeceğine inanıyoruz'' dedi. 
     Bu arada 12 yaşındaki Beyza Özkan da ilk kez babasından uzak bir bayram kutladığını söyledi. 
     Babasına destek vermek için annesi ve kardeşiyle birlikte eylemlere katıldığını anlatan Özkan, ''SEKA kapatılmasın. Kapatılırsa babam bize ekmek getiremez'' diye konuştu. 
     
</TEXT>
</DOC>
