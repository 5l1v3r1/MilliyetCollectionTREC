<DOC>
<DOCNO> 319964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko22.html </URL>
<DATE> 2005/03/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erdemir, 2009'da 10 milyon ton yassı demir üretme hedefinde... 
</HEADLINE>
<TEXT>

     Orhan Akyüz AA 

Ereğli Demir ve Çelik Fabrikaları ERDEMİR T.A.Ş Genel Müdürü Kerim Dervişoğlu, ERDEMİR- İskenderun Demir ve Çelik Fabrikaları İSDEMİR birlikteliği ile 2007'de 7 milyon ton, 2009'da da 10 milyon ton yassı mamul üretmeyi hedeflediklerini bildirdi. 
     ERDEMİR'de AA muhabirinin sorularını yanıtlayan Dervişoğlu, devam eden yatırımlarının ERDEMİR'de 493 milyon dolar, İSDEMİR'de ise 610 milyon dolar olduğunu söyledi. 
     İSDEMİR'in toplam yatırım miktarının 2 milyar dolara ulaşacağını, Türkiye'nin de dünya demir-çelik sektöründe söz sahibi olduğuna işaret eden Dervişoğlu, şöyle konuştu 
     ''2005 yılı yatırım miktarımız, ERDEMİR olarak 286 milyon dolar. Öncekilerle 300-450 milyon dolar civarında olması beklenen yatırımların tümü, tabii ki bu yıl gerçekleşmeyecek. Yatırımlar arasında üretim kapasitemizi 540 bin ton yıldan 1 milyon ton yıla çıkarmak istediğimiz I. Sıcak Haddehane ile 3 milyon ton yıldan 3 milyon 500 bin ton yıla yükseltmeyi hedeflediğimiz II Sıcak Haddehane'nin modernizasyonu var.'' 
     
     ''YASSI MAMUL ÜRETİMİ'' 

     Dervişoğlu, gelişmiş ülkelerde fert başına demir-çelik tüketiminin 350-400 kilogram, Türkiye'de ise 218 kilogram olduğunu belirtirken, şöyle dedi 
     ''Fert başına çelik tüketimini, yatırımlarımızla artırarak daha iyi noktaya geleceğiz. ERDEMİR-İSDEMİR birlikteliği ile 2007'de 7 milyon ton, 2009'da da 10 milyon ton yassı mamul üretmeyi hedefliyoruz. Kalite yönünden dünyadaki ülkelerin tamamına ihracat yapabiliyoruz. Geçen yıl 325 milyon dolarlık, 600 bin ton ihracata imza attık. Sanayiciye 6 ay vadeli sıfır faizsiz ürün veriyoruz. İsteseydik, 1 milyon 500 bin ton ihracat yapabilirdik. Ancak bizler iç piyasayı düşünüyoruz.'' 
     
     ''PIRLANTA YÜZÜK TAŞI'' 

     Dervişoğlu, kamu ağırlıklı sektör olsun diye kurulan fabrikalarının, özel sektör gibi çalıştığına dikkati çekerken, şöyle devam etti 
     ''Özel sektör zannettiğim bu fabrikada, 1967'de çalışmaya başladım. Türkiye'nin gelişmesine büyük katkılar sağlayan pırlanta yüzük taşı fabrikamız, kuruluşundan bugüne kadar ülkesine 10 milyar dolar katma değer sağlamıştır. Birçok özel sektörden ilerideyiz. Ancak fabrikalara politika girdiğinde sıkıntı oluyor, bu da geçmiş dönemlerde yaşandı. Çünkü 1992'de ERDEMİR'den, politikalar nedeniyle ayrılmak zorunda kalmıştım. Bugün ise mevcut hükümetin yönetimimize vermiş olduğu destek, başarımızda etkin rol oynamaktadır. Fakat yanlış yaparsak hesabımızı da vermeye hazırız.'' 
     
     ''HAM ÇELİK ÜRETİMİ'' 

     ERDEMİR, İSDEMİR ve Karabük Demir ve Çelik Fabrikaları ile 16-17 ayrı özel sektörün elektrik ark ocakları sayesinde, Türkiye'nin 22 milyon 900 bin ton ham çelik üretimi kapasitesine sahip olduğunu ifade eden Dervişoğlu, şunları kaydetti 
     ''Geçen yıl 20 milyon ton ham çelik üretilmiş, 16 milyon 600 bin ton tonun üzerinde de tüketim olmuştur. Türkiye çelik üretiminde, ERDEMİR- İSDEMİR ile birlikte dünyada 48. ve Avrupa'da da 8. sırada yer almaktadır. Ülkemizde yassı mamulü 3 milyon 600 bin ton olarak sadece biz üretiyoruz. BORÇELİK ise 700 bin tona yakın kapasiteye sahip. Ülkemizde yüzde 15 yassı, yüzde 85 uzun mamul üretilmektedir. Bu oran gelişmiş ülkelerde yassı da yüzde 60, uzun da yüzde 40 olacaktır. İSDEMİR', yassı mamule çevirmek için Özelleştirme İdaresi Başkanlığı'ndan satın aldık.'' 
     
     İHRACAT 

     Dervişoğlu, ihracat konusunu değerlendirirken, 2004'de ABD, Mısır, Çin Halk Cumhuriyeti, İtalya, İspanya, Romanya ve Yunanistan gibi ülkelere yaklaşık 600 bin ton ihracat gerçekleştirdiklerine işaret etti. 
     Genel müdür Dervişoğlu, ''ihracat hedefimiz bu yıl da aynı miktarda olacak. Fabrikamızın kalitesi belirlenmiş. İç piyasada daralmalar olduğunda, ihracata yönelmemiz lazım. Çünkü, piyasada izimizin kaybolmaması gerekiyor. Geçen yılın 9 ayında 320 milyon dolar karımız oldu'' diye konuştu. 
     
</TEXT>
</DOC>
