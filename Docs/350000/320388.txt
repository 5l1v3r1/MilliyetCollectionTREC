<DOC>
<DOCNO> 320388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo04.html </URL>
<DATE> 2005/03/03/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Hagi yine Rumen istedi Kirita 
</HEADLINE>
<TEXT>

     Hagi, Samsun’daki maç sonrası Kirita’nın ismini yönetime iletti. Fatih Gökşen Rumen oyuncuya, menaceri aracılığıyla haber gönderdi. 
     
     Listedeki ikinci isim 

     Gelecek sezonun transfer hamlelerini şimdiden yapma kararı alan Galatasaray, listesindeki isimlerin nabzını yoklamaya başladı. Daha önce Rizesporlu Fahri için Karadeniz ekibinin kapısını çalan Sarı-Kırmızılılar’ın bu seferki hedefi Samsunspor’un Rumen oyuncusu Giani Kirita. Hagi’nin, vatandaşını uzun süredir takip ettiği ve Samsun’daki maç sonrası son kararını verdiği ifade edildi. Teknik adamın, orta saha oyuncusunun transferini yönetimden istediği belirtildi. 
     
     Sezon sonunda serbest 

     Futbol şubesi sorumlusu Fatih Gökşen’in, ilk hamleyi yaparak, menaceri aracılığıyla Kirita’ya ulaştığı ifade edildi. Samsun’daki performansıyla dikkatleri çeken Rumen futbolcunun Cim Bom’a sıcak baktığı ve ön görüşmenin önümüzdeki hafta içerisinde İstanbul’da yapılacağı kaydedildi. Daha önce Rumen futbolcu transferine sıcak bakmayan Başkan Canaydın ve ekibi ise Kirita’nın sezon sonunda serbest kalacak olması nedeniyle tavrını değiştirdi. 
     
</TEXT>
</DOC>
