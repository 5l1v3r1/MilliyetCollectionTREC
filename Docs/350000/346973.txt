<DOC>
<DOCNO> 346973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sontur07.html </URL>
<DATE> 2005/05/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bombalı suikast olayında gizli numara kime ait 
</HEADLINE>
<TEXT>

     DHA 

MERSİN’in Silifke İlçesi’ne bağlı 15 bin nüfuslu Atakent Beldesi Belediye Başkanı DYP’li Fevzi Doğan’ın bombalı suikastle öldürülmesiyle ilgili soruşturma sürdürülürken, olayın rant kavgasından kaynaklandığı iddiaları üzerinde duruluyor. 63 yaşındaki Başkan Fevzi Doğan'ın suikast öncesinde 8 kişiyle telefon görüşmesi yaptığı saptandı. Kimlikleri saptanan bu kişiler soruşturulurken, belediyenin ihaleleri mercek altına alındı. Olaydan hemen önce Başkan Doğan evindeyken gelen numarası belli olmayan telefonun sahibinin de bu 8 kişi arasında olduğu belirtildi, ancak henüz gözaltına alınan olmadı. 
     Perşembe akşamı belediyeden ayrılıp, makam otomobiliyle evine giden Belediye Başkanı Fevzi Doğan, saat 19.00 sıralarında cep telefonundan arayan bir kişiyle görüştükten sonra evden çıktı, 19.30 sıralarında da kendisine ait narenciye bahçesinde bombalı suikast sonucu öldürüldü. Doğan'ın eşi 3 çocuk annesi Teslime Doğan, telefon görüşmesi sırasında isim teleffuz edilmediğini, eşinin de evden çıkmadan önce telefonla arayan kişinin numarasını gizlediğini söyledi. 
     Başkan Doğan'ın kendisini evdeyken arayan kişinin numarasının ekrandan silmesine karşın, telefon kayıtlarından bu kişi saptandı. Doğan'ın, suikastten önceki yarım saat içinde 8 kişiyle görüştüğü de kayıtlardan alaşıldı, bu telefon numaralarının sahiplerinin kimlikleri ve adresleri belirlendi. 
     
     BOMBA AĞIRLIĞA DUYARLI 

     Bu arada, suikastte kullanılan bomba türü ile ilgili bulgular el yapımı ve parça tesirli olduğu yönünde kuvvetlendi. İçinde, çivilerin de olduğu çok sayıda metal parça da bulunan bombanın, içeriği ve türü Ankara’da Jandarma Genel Komutanlığı’nın kriminal incelemesi sonucu belirlenecek. 
     Bombanın üzerine konulan ağırlığın kaldırılması sonucu patladığını sandıklarını belirten üst düzey bir jandarma yetkilisi şunları söyledi 
     Bu cinayette, bombanın düzeneği, telefon görüşmeleri ve belediye çalışmalarının en ince detayına kadar araştırılmasıyla sonuca gideceğimize inanıyoruz. Ayrıca, başkanın özel hayatı ve yaşam biçimi de araştırılıyor. Başkanın o saatte bahçesine gitmesini sağlayacak önemli bir neden olduğunu düşünüyoruzö dedi. 
     Başkan Doğan'ın, telefonda Hemen geliyorumö dediğini de değerlendiren jandarma yetkilisi, Başkan bu konuşmanın hemen ardından evden çıkmış. Konuştuğu kişiden birşey almaya gitmiş olabilir. Tuzağa düşürelen Başkan'ı öldürenler tanıdık olabilirö diye konuştu. 
     Görgü tanıklarının ifadesine göre, patlamanın ardından olay yerinden uzaklaşan ve bir motosiklete ait 63 KL 971 plakanın takılı olduğu Doğan marka otomobil de tüm aramalara karşın henüz bulunamadı. 
     
     KAÇAK BİNALARI YIKTI, SAHİLİ AÇTI 

     Mersin’in tatil yöreleri arasında, 10 ilometre sahilili, güneşi ve kumsalıyla tatilcilerin gözde mekanı olan Atakent Beldesi’nde yardımseverliği ile tanınan aynı zamanda narenciye ve sera bahçeleri sahibi olan Başkan Fevzi Doğan, siyasete atıldığı 1989 yılında bağımsız olarak seçimi kazanıp Atakent’in ilk belediye başkanı oldu, ardından ANAP’a geçti. 
     1994’te bu partiden ikinci kez seçilen Doğan, 1999’da seçimi MHP’li Hasan Uslu’ya kaptırdı. Geçen yılki yerel seçimlerde MHP’li Hasan Uslu ile Fevzi Doğan AKP’den aday adayı olunca, aynı partide rakip oldu. AKP’nin Uslu’yu aday göstermesi üzerine Doğan da DYP’den seçime katılıp, üçüncü kez başkan seçildi. 
     Doğan’ın ilk icraatı sahildeki çirkin yapılaşmaya son vermek, kumsalda imara aykırı ve kaçak inşa edilen, son yıllarda da fuhuş bataklığına dönüştürüldüğü öne sürülen gazino ve barları yıktırmak oldu. Başkan Doğan, bu çalışması ile tatilcilerin ve yöre halkının takdirini kazanıp, halktan destek görürken, işyerleri yıkılanların da tepkisini çekti. Bu durum dikkate alınarak, Başkan Doğan’a yönelik bombalı suikastın soruşturması da rant kavgasına odaklandı. 
     Doğan’ın kimlerle husumeti bulunduğunu araştıran jandarma, özellikle sahili işgal ederek, kaçak bar ve gazino yapan ancak belediyeceiş yerleri yıkılan kişileri de araştırmaya başladı. Jandarma bünyesinde oluşturulan uzman bir ekip de belediyenin tüm ihaleleri, imar işlemleri, verilen ve reddedilen ruhsat işlemleri dahil ranta yönelik her türlü çalışmaları soruşturmaya başladı. 
     
     MHP'Lİ BAŞKANIN SÖZLERİ 

     Başkan Doğan’ın cenaze töreninde konuşan Silifke Belediye Başkanı MHP'li Bayram Ali Öngel de cinayet nedenini ranta bağladı. Saldırıyı hain eylem olarak nitelendiren Ali Öngel, Rantçılar ve rantiyeciler tasarlayarak, planlayarak bu menfur olayı gerçekleştirdiler. Bir çok belediye başkanımız böyle olaylarla karşı karşıyadırö dedi. 
     
</TEXT>
</DOC>
