<DOC>
<DOCNO> 324356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun50.html </URL>
<DATE> 2005/03/17/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
TBMM hayetinin Washington temasları... 
</HEADLINE>
<TEXT>

     Washington'da Amerikan Kongresi'nin çalışmasıyla ilgili incelemelerde bulunan 8 kişilik TBMM heyeti, ABD'deki temaslarında Beyaz Saray, ABD Kongresi ve ABD Savunma Bakanlığı'nda Pentagon gördüğü sıcak ilgiden memnun oldu. 
     Türkiye'nin Washington Büyükelçiliği'nde basın toplantısı düzenleyen TBMM Demokrasi Komitesi'nin Başkanı, AK Parti Çorum Milletvekili Agah Kafkas, ''ABD'den olumlu bir izlenimle dönüyoruz. İlişkilerin olumsuz olduğu yorumları yapılan bir dönemde Washington'da çok sıcak karşılandık. Olumsuz bir hava olmadığını gördük'' dedi. Kafkas, ABD'deki temaslarında özenli bir davranış, anlama ve dinleme gayreti gördüklerini belirtti. 
     Agah Kafkas, Amerikan Kongresi'nin çalışma şeklini incelerken, bazı konularda Türk parlamenter sisteminin, ABD Kongresi'nden daha önde olduğunu gördüklerini ve bunun kendilerine güven verdiğini, bazı konularda ise örnek alınabilecek yönler gördüklerini kaydetti. Kafkas, belli bir ülkenin sistemini tamamen alma niyeti olmadığını, ABD'den sonra 5 Avrupa başkentinde de benzer bir incelemede bulunarak, Türk sistemini geliştirmeyi hedeflediklerini anlattı. 
     TBMM Demokrasi Komisyonu, Amerikan Ulusal Demokratik Enstitüsü ve Türk Demokrasi Vakfı gibi sivil toplum kuruluşlarıyla birlikte çalışarak bir yıl boyunca, ABD ve Avrupa'da parlamenter sistemin işleyişiyle ilgili incelemelerde bulunacak. Komisyon, her üç ayda bir çalışmalarıyla ilgili rapor hazırlayacak. 
     Washington'ı ziyaret eden TBMM heyetinde, AK Parti Çorum Milletvekili Agah Kafkas'ın yanı sıra AK Parti'den Kocaeli Milletvekili Nevzat Doğan, Bursa Milletvekili Faruk Çelik, Konya Milletvekili Orhan Erdem ve İstanbul Milletvekili Nimet Çubukçu bulunuyor. CHP'den ise İstanbul Milletvekili Zeynep Damla Gürel, Kars Milletvekili Selami Yiğit ve Ankara Milletvekili Muzaffer Kurtulmuşoğlu yer alıyor. 
     CHP İstanbul Milletvekili Gürel de toplantıdaki konuşmasında, ABD Kongresi'ndeki incelemelerinde danışma hizmetleri ve bütçe konusunda yaptıkları incelemelerin yararlı olduğunu anlattı. 
     Sözde Ermeni soykırımı iddialarına ilişkin bir soru üzerine Kafkas, Türkiye'nin içine kapalı ve savunmada olmaktan kurtulması gerektiğini söyledi. Kafkas, Washington'daki temasları sırasında, ABD'nin eski dışişleri bakanlarından Madeleine Albright ile de bir görüşme yaptıklarını ve bu görüşmede de Türkiye'nin ABD'deki lobi faaliyetlerini artırmasının önemine işaret edildiğini kaydetti. 
     
     ''ERMENİ MESELESİNDE OLUMSUZ BİR HAVA GÖRMEDİK'' 
     Türkiye'nin, lobi faaliyetlerindeki eksikliklerini son çabalarıyla telafi etmeye çalıştığını, ancak daha fazla yoğunlaşılması gerektiğini söyleyen Kafkas, Washington'daki temaslarında, Ermeni sorununa ilişkin Türkiye'nin görüşlerini anlatma imkanı bulduklarını ve bu konudaki çalışmaların, ''sivil inisiyatif'' olarak sürdürülmesinin önemli olduğunu belirtti. 
     Kafkas, Başbakan Recep Tayyip Erdoğan ve CHP Genel Başkanı Deniz Baykal'ın arşivlerin açılması yönündeki ortak girişiminin Washington'da büyük ilgi gördüğünü ve ''Türkiye'nin elini güçlendirdiğini'' de kaydetti. 
     ABD'deki ilginç gözlemlerinden birinin, iktidar ve muhalefetin, ulusal politikalarda birlikte hareket etmesini görmek olduğunu belirten Kafkas, ABD'de bu konuda bir ülke kültürü oluştuğunu söyledi. 
     Ermeni soykırımı iddialarına ilişkin bir tasarının ABD Kongresi'nden geçme ihtimalini değerlendiren Kafkas, ''Bu yönde olumsuz bir hava görmedik, ancak daha fazla çalışmamız lazım'' dedi. 
     ''Yeni Türk Ceza Kanunu'nun basını cezalandırmada çabuk, ancak siyasilere daha anlayışlı olduğu'' yönündeki görüşle ilgili bir soru üzerine Kafkas, basın özgürlüğünü sonuna kadar savunduklarını ve eksikliklerin giderilmesine sistem içinde bakılacağını söyledi. 
     Kafkas, milletvekili hak ve özgürlüklerinin Türkiye'de ve dünyadaki durumunu ise komisyon olarak değerlendirip kamuoyuyla paylaşacaklarını belirtti ve parlamenter demokrasi anlayışı içinde bunun paylaşılabileceğini kaydetti. 
     AK Parti İstanbul Milletvekili Nimet Çubukçu da, daha önce Devlet Bakanı Beşir Atalay tarafından bir basın şurası düzenlendiğini ve basından bu yönde bir şikayet gelmediğini söyledi. Dokunulmazlıklara ilişkin değerlendirmeye de ihtiyaç bulunduğunu belirten Çubukçu, sistem gerektiği gibi işleyince, bu konuda da gelişmeler olabileceğini kaydetti. 
     Heyet, Washington'da ABD Kongresi, ABD Savunma Bakanlığı, Dışişleri Bakanlığı ve Beyaz Saray'da yetkililerle bir araya geldi, Musevi temsilcileriyle, sivil toplum ve düşünce kuruluşlarıyla temaslarda bulundu. TBMM heyeti, bugün temaslarını tamamlamasının ardından, Washington'dan Türkiye'ye hareket edecek. 
     
</TEXT>
</DOC>
