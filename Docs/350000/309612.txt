<DOC>
<DOCNO> 309612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo27.html </URL>
<DATE> 2005/01/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Muhsin Ertuğral Mısır Ligi'nde başarılı bir performans sergiledi... 
</HEADLINE>
<TEXT>

     Mısır Süper Futbol Ligi'nde 2. sırada bulunan İsmailiye takımının başına geçen Türk teknik direktör Muhsin Ertuğral, 5 maçta 4 galibiyet ve 1 beraberlikle başarılı bir performans ortaya koydu. 
     Muhsin Ertuğral, dün Arap Şampiyonlar Ligi grup maçında, takımı İsmailiye'nin, Suudi Arabistan Ligi Şampiyonu El Hilal takımını İsmailiye Stadı'nda 2-0 yenmesinden sonra, kent halkının gönlünde adeta taht kurdu. 
     İsmailiye, Arap Şampiyonlar Ligi'nde, böylece grubunda 9 puanla liderliğe yükseldi. El Hilal ise 6 puanla 2. sırada bulunuyor. Grupta bu 2 takımın yanısıra, Tunus'tan Africa ve Ürdün'de Faysal takımları da mücadele ediyor. 
     İsmailiye kentindeki tek Türk fabrikasının çalışanları da Ertuğral'a maçta Türk bayraklarıyla destek verdi. Mısır basını, tribünlerdeki Türk bayraklarına büyük ilgi gösterdi. 
     İsmailiye Valisi Sabri El Adavi'nin de hazır bulunduğu maçı 15 bin kişi izlerken, TV kanalları da maçı canlı olarak yayınladı. Mısır Ligi'nde Ehli takımının ardından 31 puanla 2. durumda bulunan İsmailiye, 30 Ocak Pazar günü Zamalek ile Kahire'de önemli bir maça çıkacak. 
     Muhsin Ertuğral, A.A muhabirine yaptığı açıklamada, ''Bugün Arap Şampiyonlar Ligi'nde Suudi Arabistan'ın El Hilal takımı yenerek çeyrek finale çıkmayı hemen hemen garantiledik. Bize bundan sonra 1 puan dahi yetiyor. İsmailiye, genç ve yetenekli oyunculardan oluşan bir takım. 5 maçta 4 galibiyet ve 1 beraberlik aldık. Ligde Ehli takımı şampiyonluğu garantiledi. Biz ise ikinciliği alıp gelecek sezon yine Şampiyonlar Ligi'ne katılmak ve orada şampiyon olmak istiyoruz'' dedi. 
     Türk kamuoyuna da sitem eden Ertuğrul, ''Türk basınının, benim Mısır'ın önemli takımı İsmailiye'ye gelmeme yer vermemesini çok ilginç buluyorum. Türk vatandaşıyım ve pasaportu taşıyorum ama çocukluğumdan beri yurtdışındayım. Yıllardan beri yurtdışında görev yaptım. Afrika Kupa Galipleri Kupası'nı kazandım. Zaire Milli Takımı ile Afrika Kupası'nda çeyrek final oynadım. Tunus ve Avusturya'da da başarılı bir dönem yaşadım'' diye konuştu. 
     Ertuğral, ''Almanya, Avusturya ve İsviçre'de ismim geçerken Türkiye'nin beni halen yabancı insan statüsünde sanmasına çok üzülüyorum. Herhalde pasaportumu yabancı olarak değiştirsem o zaman herhalde daha çok ilgi duyacaklar'' dedi. 
     Mustafa Denizli'nin de İran'a transfer olmasını çok ilginç bulduğunu belirten Ertuğral, ''Denizli'nin oradaki başarılarını duyuyorum. Hocamız yurtdışında bizi tanıtmış, ona başarılar diliyorum'' diye konuştu. 
     
</TEXT>
</DOC>
