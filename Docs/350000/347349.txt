<DOC>
<DOCNO> 347349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/siyaset/siy09.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursunun kaderi Sezer'e bağlı 
</HEADLINE>
<TEXT>


GÖKÇER TAHİNCİOĞLU Ankara 


Yeni Türk Ceza Kanunu'ndaki TCK değişiklikleri kabul eden TBMM, Cumhurbaşkanı Ahmet Necdet Sezer'i de çözülmesi zor bir denklemin içinde bıraktı. Değişikliklerin yarın yeni TCK ile birlikte yürürlüğe girip girmeyeceği, Sezer'in bugün vereceği kararla belli olacak. Karar, tartışmalı birçok sonuç doğuracak. 
CHP'nin tepkisine rağmen, özellikle İslamcı basının büyük eleştirilerine neden olan yeni TCK'nın izinsiz Kuran kurslarıyla ilgili 263. maddesi değiştirildi. Sezer, Kuran kursları ya da imar affı ile ilgili düzenlemeyi veto ederse, değişikliklerinden hiçbiri yarın yeni TCK ile birlikte yürürlüğe girmeyecek. Sezer düzenlemeyi onaylarsa, kaçak Kuran kursu açanların cezaevine girmemesine de onay vermiş olacak. 
Değişikliklere onay verir, ancak Kuran kursları düzenlemesinin iptali için Anayasa Mahkemesi'ne başvurursa, mahkemenin maddeyi iptali, hükümetin yeni düzenleme çıkarmaması halinde kursların açılması yaptırımsız kalacak. 


</TEXT>
</DOC>
