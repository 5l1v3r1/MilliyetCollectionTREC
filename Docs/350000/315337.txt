<DOC>
<DOCNO> 315337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun16.html </URL>
<DATE> 2005/02/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
The Guardian ABD, Kuzey Irak'a yığınak yapıyor 
</HEADLINE>
<TEXT>

     ABD ve AB'nin, Türkiye'nin Irak'ın kuzeyine olası müdahalesine karşı olduğu savunulurken, ABD'nin Kuzey Irak'a yığınak yaptığı ifade edildi. 
     İngiliz The Guardian gazetesinin haberine göre, Başbakan Recep Tayyip Erdoğan'ın üzerinde, Kerkük konusunda iç baskı artarken, bakanlar, "yenilenmiş bir askeri müdahalenin işaretlerini" verdi. Bunun, Ankara'nın ABD ile ilişkilerinde yeni gerginliklere yol açacağına dikkat çekilen yazıda, adı verilmeyen bir Türk diplomatın sözlerine de yer verildi. 
     
     "KERKÜK KUDÜS GİBİDİR" 

     Diplomatın, "Kerkük şu anda bir numaralı güvenlik meselesi ve kamuoyu kaygısıdır. Kerkük, potansiyel barut fıçısıdır. Bizim için özel statüsü vardır. Kudüs gibidir. 
     Tüm insanlara aittir. Irak'a müdahale etmek istemiyoruz. Ama kırmızı çizgilerimiz var Kerkük ve etnik azınlıklara saldırılar" sözlerine dikkat çekildi. 
     Kerkük'ü kontrol edenin, Irak'ın bilinen petrol rezervinin yüzde 40'ını kontrol edeceğine işaret edilen yazıda, böylesi bir zenginliğin, bağımsız bir Kürt devletini ekonomik olarak kendi ayağının üzerinde tutabileceği kaydedildi. 
     
     "ABD'NİN PKK İSTEKSİZLİĞİ ANKARA'YI HAREKETE GEÇİREBİLİR" 

     ABD'nin, Irak'ın kuzeyindeki yaklaşık 4 bin PKK militanınını ortadan kaldırma konusunda gösterdiği isteksizliğin, Ankara'yı "işi yapmak" için harekete geçirebileceğine de dikkat çekildi. ABD Dışişleri Bakanı Condoleezza Rice'ın geçen hafta Ankara'da gerçekleştirdiği görüşmelerde olayları yatıştırmaya çalıştığı ifade edildi. 
     
     BUSH'UN AÇIKLAMASI VE ABD'NİN "ÖNLEMİ" 

     Yazıda şöyle denildi 
     "Batılı güçler Kürt bağımsızlığına karşı olmaya devam etse de ABD gibi, AB de herhangi bir müdahaleye kaşlarını çatacaktır. Kuzey Irak'taki ABD üslerinin önlem olarak takviye edildiği bildiriliyor." Tam bağımsızlığın, çoğu Kürt için bir umut olarak kalmaya devam ettiği belirtilen yazıda, "İstedikleri federal anayasal güvenceleri elde etse de ve eski iç düşmanlıklar ortadan kalkmış olda da Kürtler , er ya da geç, George Bush'un son dönemde bir evrensel hak olarak ilan ettiği özgürlük ve self determinasyon hakkı arayışında olacaklardır" denildi. 
     Yazının son bölümünde ise, Kürdistan Demokratik Partisi lideri Mesut Barzani'nin, "Türkiye iç işlerimize müdahale etmemeli. Böyle bir müdahalenin sonucu bir felaket olur" tehdidi de anımsatıldı. 

     
</TEXT>
</DOC>
