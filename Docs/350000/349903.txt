<DOC>
<DOCNO> 349903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun04.html </URL>
<DATE> 2005/06/08/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Bush ve Blair Afrika ülkelerinin borçlarının hafifletilmesini görüştü 
</HEADLINE>
<TEXT>

     ABD Başkanı George Bush ve İngiltere Başbakanı Tony Blair’in Beyaz Saray’da yaptıkları görüşmede, demokratik reformlara bağlı Afrika ülkelerinin borçlarının hafifletilmesi ele alındı. 
     Bush, Blair ile görüşmesinden sonra düzenlenen ortak basın toplantısında, "bu ülkelerinin dağ gibi borç yükünden kurtarılmaları gerektiğini" belirterek, İngiltere Başbakanı ile, bu konuda çalışmak için anlaştıklarını ifade etti. 
     ABD Başkanı Bush’un açıklamasına göre Blair, bu ülkelerin tüm borçlarının silinmesini önerdi. Bush ise, bu konunun iki ülke arasında müzakere edileceğini belirterek, "borç yükünün hafifletilmesinden" söz etti. 
     Blair, bu ülkelerin borçlarının hafifletilmesiyle ilgili bir planı, gelecek ay İskoçya’da toplanacak olan G-8 doruğuna sunacağını kaydetti. Tony Blair, "bu dorukta, yoksul ülkelerin borçlarının silinmesi konusunda anlaşmaya varacağımızı umuyorum" dedi. 
     Bush, Afrika ülkelerine 674 milyon dolar yardım vaat etti. 
     
     KÜRESEL ISINMA 
     Küresel ısınma konusunda ABD’nin, Kyoto protokolünü imzalamamasından ötürü bir çok ülke tarafından eleştirilen tutumunu savunmayı sürdüren Bush, kirliliğin önlenmesi konusunda ise çaba gösterileceğini taahhüt etti. 
     Bush, "iklim değişikliği konusundaki araştırmalara en büyük kaynağı ABD ayırıyor" dedi. George Bush, kirliliğin önlenmesi konusunda da, temiz enerji kaynaklarının kullanılması konusunda ülkesinde yapılan çalışmalardan söz etti, bunları gelişmekte olan ülkelerle paylaşmak istediklerini ifade etti. 
     
     IRAK’IN İŞGALİ VE İSTİHBARAT RAPORLARI 
     "Yanlış istihbarat raporlarının, ABD’nin Irak’ı işgalini ve bu konuda İngiltere’nin desteğini alma çabasını haklı göstermeye yaradığı" yolundaki eleştirilere de değinen Bush, "hiç bir şey, doğrulara çok uzak değildi. Her iki ülke de orduyu kullanmamaya gayret etti. Bu, bizim son seçeneğimizdi" dedi. 
     Blair de, "istihbarat bilgilerinin belirli bir şekle sokulması, çarpıtılması gayreti içinde olunmadığını" söyledi. 
     
</TEXT>
</DOC>
