<DOC>
<DOCNO> 310776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy15.html </URL>
<DATE> 2005/01/30/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
Ağar ''Türkiye'de milli sermaye yok edilmekte'' 
</HEADLINE>
<TEXT>

     DYP Genel Başkanı Mehmet Ağar, Türkiye'de milli sermayenin yok edilmekte olduğunu iddia etti. 
     Ağar, partisinin Kırklareli İl Kongresi'nin yapıldığı Deva Düğün Salonu'ndaki konuşmasında, hükümetin ekonomi anlayışında çiftçinin bulunmadığını, Türk çiftçisinin dünyanın en pahalı mazot, ilaç ve tohumunu kullanmak zorunda kaldığını öne sürdü. 
     Bu şartlarda Türk çiftçisinin Avrupalı çiftçiyle mücadele etmesinin mümkün olmadığını ifade eden Ağar, ''Türkiye'de milli sermaye yok edilmektedir'' dedi. 
     Ağar, ''Türkiye'ye yabancı sermaye yatırım için gelmiyor. Sıcak para dediğimiz tahvil almak için geliyor. Bunların karşılığı da bizim alın terimiz, emeğimiz ve vergilerimizle ödeniyor. Bu tahvilleri alıp, yurtdışına götürüyorlar'' diye konuştu. 
     Türkiye'de tarımın yüzde 2 küçüldüğünü ve çiftçinin cebindeki paranın da yüzde 2 azaldığını belirten Ağar, buna rağmen çiftçiye yüzde 1 bile vergi indirimi yapılmadığını söyledi. 
     Irak'ta 70'e yakın Türk şoförünün öldürüldüğünü anımsatan Ağar, şunları kaydetti 
     ''Herkes kendi güvenliğini sağlasınmış... Siz ne iş yapar, neye yararsınız 5 güvenlik görevlimizi katlettiler. Bunun hesabını kim verecek. Ama biz sormasını biliriz. Bu hükümet Türkiye'nin manevi ağırlığını bitirmiştir. Türkiye bu yüzyılın en güçlü devleti olacak, fakat bu hükümetin politikalarıyla değil. Bu hükümet içeride efe, dışarıda efendi politikası yapıyor.'' İl Başkanı Hasan Hersek de yörede her geçen gün işsizliğin arttığını, esnafın siftah yapamadan dükkan kapattığını, çiftçinin durumunun her geçen gün kötüye gittiğini ve hayvancılık yapan yetiştiricilerin zarar ettiğini söyledi. 
     
</TEXT>
</DOC>
