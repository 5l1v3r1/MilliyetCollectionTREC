<DOC>
<DOCNO> 320739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo13.html </URL>
<DATE> 2005/03/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Formula 1'de yeni sezon heyecanı... 
</HEADLINE>
<TEXT>

     Formula 1 Dünya Şampiyonası'nda yeni sezon Avustralya Grand Prix'si ile start alıyor. 
     Avustralya'nın Melbourne kentinde, 6 Mart Pazar günü yapılacak yarışla başlayacak olan yeni sezonda, toplam 10 takım, umut bağladıkları yeni pilotları ve geliştirdikleri araçlarıyla puan mücadelesi verecek. 
     
     İLK RANDEVU ALBERT PARK'TA 

     2005 sezonunda kendilerini zorlu bir şampiyonluk mücadelesi bekleyen F1 takımları, ilk randevularına Avustralya Grand Prix'sinde çıkacak. 
     Melbourne kentinde yer alan ve 5 bin 303 metre uzunluğundaki Albert Park Pisti'nde yapılacak mücadelede 58 tur atacak olan F1 pilotları, damalı bayrağı görebilmek için toplam 307.574 metre yol kat edecekler. 
     Düzgün hatlara sahip olan Albert Park, hızlı virajlar, çok geniş kavisler ve sert 'u' virajların birarada olduğu, pilotlara rahat geçiş olanağı sağlayan heyecanlı bir pist olma özelliğini taşıyor. 
     F1 pilotlarının 225 kilometre hıza dek çıktığı Avustralya Grand Prix'sinde, en hızlı tur rekorunu Ferrari'nin 7 kez Dünya Şampiyonu olan Alman pilotu Michael Schumacher 1.24.125'lik derecesiyle kırarken, geçen sezonki yarışı da yine Formula 1'de kırılması zor birçok rekorun sahibi olan Schumacher kazandı. 
     Rubens Barrichello'nun ikinci olduğu yarışta, Ferrari takımı sezona 'duble' yaparak başlamıştı. 
     
     TÜRKİYE'NİN F1 HEYECANI 

     Türkiye, uzun süredir yarış takvimine girmek için mücadele ettiği Formula 1'de mutlu sona ulaştı. 
     21 Ağustos tarihinde İstanbul Kurtköy Otodrom Pisti'nde gerçekleşecek yarış için hazırlıklar tüm hızıyla sürerken, yeni sezonun yarış takvimi ise şöyle oluştu 
     6 Mart Avustralya. 
     20 Mart Malezya. 
     3 Nisan Bahreyn. 
     24 Nisan San Marino. 
     8 Mayıs İspanya. 
     22 Mayıs Monaco. 
     29 Mayıs Avrupa. 
     12 Haziran Kanada. 
     19 Haziran ABD. 
     3 Temmuz Fransa. 
     10 Temmuz İngiltere. 
     24 Temmuz Almanya. 
     31 Temmuz Macaristan. 
     21 Ağustos Türkiye. 
     4 Eylül İtalya. 
     11 Eylül Belçika. 
     25 Eylül Brezilya. 
     9 Ekim Japonya. 
     16 Ekim Çin. 
     
</TEXT>
</DOC>
