<DOC>
<DOCNO> 336103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo03.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazar randevusu 
</HEADLINE>
<TEXT>


Galatasaray İkinci Başkanı Ergun Gürsoy, Nihat Özdemir'in açıklamalarına canlı yayında yanıt vereceğini söyledi. Gürsoy, "Her dakika konuşmaya gerek yok. Zamanı gelince gereken cevapları vereceğiz" dedi 

ERHAN TELLİ 


Sarı - Kırmızılı kulübün İkinci Başkanı Ergun Gürsoy, Fenerbahçe İkinci Başkanı Nihat Özdemir'in Denizlispor ile oynadıkları maç sonrasında kendisi hakkında söylediği sözlere pazar gününe kadar cevap vermeyeceğini açıkladı. 
Gürsoy, Özdemir'in, Denizli kupa maçına Selçuk Dereli'nin tayin edilmesinde kendi açıklamalarının etkili olduğu yolundaki iddiaları dikkatle dinledi. Galatasaray İkinci Başkanı, "Zırt pırt konuşmanın anlamı yok. Zamanı gelince konuşuruz. Gerekli cevabımı, pazar günü Diyarbakır maçı öncesinde ve sonrasında canlı yayında vereceğim" ifadesini kullandı. 

Canaydın istedi 
Galatasaray İkinci Başkanı Gürsoy'un, pazar gününe kadar suskun kalma kararının ardında Özhan Canaydın ile yaptığı görüşmenin etkili olduğu öğrenilirken, Başkan'ın da kendisi hakkında konuşan İkinci Başkan Özdemir'i muhatap almayarak cevap vermeyeceği öğrenildi. 
Fenerbahçe ile yaşanan gerginliğin büyümemesi için diğer Sarı-Kırmızılı yöneticilerden de aynı tavrı sergilemelerini isteyen Başkan Canaydın'ın, gelişmeleri yakından takip ettiği bildirildi. 

Hasan Şaş alarmı 

Galatasaray'da, Diyarbakırspor maçı öncesinde Hasan Şaş'ın sakatlığının sürmesi teknik kadroyu kara kara düşündürüyor. Trabzonspor karşılaşmasında ayağına darbe alan yıldız futbolcu, dün yapılan antrenmana katılmadı. Kulüp doktoru Murat Çevik, yapılan kontroller sonrasında Hasan Şaş'ın ayağında yumuşak doku zedelenmesi tespit ettiklerini ve son kararı bugün vereceklerini dile getirdi. 

En önemli sınav 
Teknik Direktör Hagi, Diyarbakırspor maçı öncesinde futbolcularıyla toplantı yaparak, zirve yarışındaki heyecanı kaybetmemek için kazanmak zorunda olduklarını söyledi. Rumen teknik adam, "Fenerbahçe'ye bir kez daha yaklaştığımız bu dönemde artık hata yapmamalıyız. En önemli viraja giriyoruz. Diyarbakır karşısında sezonun ilk yarısında bıraktığımız puanları geri istiyorum. Mutlaka kazanmalıyız ve yarışa devam etmeliyiz" dedi. 

Kasetleri izliyor 

RAŞİT ALTUN 

Galatasaray Teknik Direktörü Hagi'nin, yeni sezon için gündemine aldığı Japon yıldız Nakamura'nın maç kasetlerini getirttiği öğrenildi. Rumen hocanın, Reggina'da forma giyen orta saha oyuncusunun transfer edilmesinde ısrarcı olduğu bildirildi. Sportif Direktör Bülent Tulun'un önümüzdeki günlerde İtalya'ya gidip, Nakamura'nın menajeriyle bir araya gelmesi bekleniyor. 

'İki final oldu' 

Cim - Bom'un yıldızları, Fenerbahçe'yi hem ligde, hem de kupa finalinde yeneceklerini iddia ettiler 

Şampiyonluk yarışında Fenerbahçe ile kıyasıya bir mücadeleye girişen Galatasaray'da, Türkiye Kupası Finali'nin de ezeli rakiple oynanacak olması motivasyonu iyice artırdı. Sarı - Kırmızılılar, artık önlerinde çift final maçının olduğunu belirtip, Fenerbahçe'yi iki maçta da yeneceklerini iddia ettiler. 
Hakan Şükür, Olimpiyat Stadında oynanacak olan Türkiye Kupası Finali'nin, Şampiyonlar Ligi Finali öncesinde en az onun kadar heyacanlı ve futbol dolu geçeceğine inandığını da dile getirdi. Golcü futbolcu, "Fenerbahçe ile hem kupada, hem de ligde oynayacağımız her iki maçta sahaya kazanmak için çıkacağız. Geçtiğimiz yıl güzel karşılaşmalar oynadığımız bu statta, kupayı kazanacağımıza inanıyoruz" dedi. 
Necati Ateş de kendileri için rakibin fark etmediğini ve iki maçı da kazanıp, taraftarlarını sevindireceklerini dile getirdi. 

Özel hazırlık 

Futbol Federasyonu, Olimpiyat Stadı'ndaki dev kupa finali için 60 bin bilet bastıracak 


Galatasaray ile Fenerbahçe arasında 11 Mayıs'ta oynanacak Türkiye Kupası Finali'nin, tarihe seyirci ve hasılat rekoru olarak geçmesi hedefleniyor. 
Futbol Federasyonu iki ezeli rakip arasında oynanacak olan final maçı için 60 bin kişilik bilet bastırmaya hazırlanıyor. 
Atatürk Olimpiyat Stadı'nda oynanacak kupa finaline her iki takım için 30'ar bin kişi ile eşit sayıda yer ayırmayı planlayan federasyon, bilet fiyatlarını iki kulübün görüşünü alıp belirlemeyi hedefliyor. Kazanan takımın yüzde 60, kaybedenin de yüzde 40 pay alacağı hasılatın asgari 1.5 milyon YTL olmasının beklendiği vurgulandı. 
Kupa maçının Şampiyonlar Ligi finali öncesi son prova olması nedeniyle her türlü önlem alınacak. Güvenlik amacıyla ayrı yollardan stada ulaşacak olan Fenerbahçe ve Galatasaray taraftarlarının araçları da ayrı otoparklara yerleştirilecek. 

Temeller atılıyor 

Yeniden inşaa edilmek için yıkılan Ali Sami Yen Stadı'nın eski açık tribünün temelleri yarın yapılacak olan törenle atılacak. Diyarbakırspor karşılaşması öncesinde Sarı - Kırmızılı yöneticilerin de katılacağı temel atma töreniyle birlikte yeni tribünün yapımına başlanacak. 


</TEXT>
</DOC>
