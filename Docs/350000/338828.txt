<DOC>
<DOCNO> 338828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun29.html </URL>
<DATE> 2005/05/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bush, Gorbaçov ve Kohl'e 'Point-Alpha' ödülü 
</HEADLINE>
<TEXT>

     ABD’nin eski Başkanı George Bush ile eski SSCB Devlet Başkanı Mihail Gorbaçov ve eski Almanya Başbakanı Helmut Kohl’e, iki Almanya’nın yeniden birleşmesi ve Avrupa’nın entegrasyonu için harcadıkları çabalardan dolayı 50 bin avro değerindeki "Point-Alpha" ödülü verilecek. 
     Ödülü bu yıl ilk kez verecek "Alman Birliği" adlı kuruluşun Başkanı Christine Lieberknecht, bu konuda yaptığı açıklamada, Bush, Gorbaçov ve Kohl’ün 15 yıl önce Almanya ve Avrupa’nın birleşmesi için gerekli şartları hazırladıklarını söyledi. 
     Kurumun 2 yıl önce kurulduğunu ve geçmişteki olayların unutulmaması için çalışmalar yaptığını belirten Lieberknecht, ödüle ismini veren "Point Alpha"nın Soğuk Savaş döneminde ABD askerlerinin Avrupa’daki en önemli kontrol noktası olduğunu kaydetti. 
     Bush, Gorbaçov ve Kohl’e ödülleri, 17 Haziranda Hessen ve Thüringen eyaletleri arasındaki sınır bölgesinde düzenlenecek törende verilecek. 
     
</TEXT>
</DOC>
