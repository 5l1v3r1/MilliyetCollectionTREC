<DOC>
<DOCNO> 309912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko51.html </URL>
<DATE> 2005/01/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
BTC şirketi Proje yüzde 93 oranında tamamlandı 
</HEADLINE>
<TEXT>

     Azerbaycan petrollerini batılı pazarlara ulaştırmayı öngören Bakü-Tiflis-Ceyhan BTC boru hattı projesinin, 9 Ocak tarihi itibarıyla yüzde 93 oranında tamamlandığı bildirildi. 
     BTC şirketinden yapılan açıklamada, proje çerçevesinde inşa edilen Ceyhan Deniz Terminali'nde, 10 milyon adam saatlik çalışmanın, bir tek iş günü kaybı olmadan kazasız tamamlandığı belirtildi. 
     Açıklamada, hattın Akdeniz'deki son noktasını oluşturan Ceyhan Deniz Terminali'nin denizde ve karada sürdürülen inşaat ve montaj çalışmalarında 10 milyon adam saatlik işgücü kullanımının, ''kazaya bağlı iş günü kaybı'' olmadan tamamlandığı ifade edildi. 
     Aynı zamanda, terminalin inşaat ve montaj çalışmaları çerçevesinde projeye ait muhtelif nakil araçları ile 15 milyon kilometre kazasız yol katetme başarısının da gösterildiği bildirildi. 
     Açıklamada, Ceyhan Deniz Terminali'nin şu anda yüzde 98 oranında tamamlanmış bulunduğu belirtilen açıklamada şöyle denildi 
     ''2005 yılının ikinci yarısında Ceyhan'dan ilk petrolün sevk edilmesini sağlayacak olan BTC Ham Petrol Boru Hattı Projesi'ndeki inşaat çalışmaları tüm hızıyla devam ediyor. 
     İnşaat çalışmaları süresince elde edilen bu başarılar, BTC Şirketi, BOTAŞ ve tüm müteahhitlerinin, en yüksek uluslararası SEÇ standartlarını benimsemesinin ve titizlikle uygulamasının bir sonucu olarak değerlendiriliyor. 
     Dünyada inşaat sanayiindeki çalışmalarda, yaklaşık her 1 milyon saat çalışma süresince 1 işgünü kayıplı kaza ve 1 milyon kilometrede 1 trafik kazası yaşandığı biliniyor.'' 
     
     BTC PROJESİ HIZLA DEVAM EDİYOR 
     Açıklamada, boru hattının yapım çalışmalarının, hattın geçtiği üç ülke olan Azerbaycan, Gürcistan ve Türkiye'de hızla devam ettiği bildirildi. 
     Açıklamada, 1.760 kilometre uzunluğundaki hattın 1.076 kilometrelik kısmının Türkiye üzerinde yer alacağı hatırlatılarak, ''Proje 9 Ocak 2005 itibariyle yüzde 93 oranında tamamlanmış olup, Ceyhan Terminali'nden ilk petrolün 2005 yılının ikinci yarısında ihraç edilmesi bekleniyor'' denildi. 
     Depolama tanklarının tamamlandığı ve devreye alma aşamasından önceki test çalışmalarına başlandığı ifade edilen açıklamada, saha içi borulama ve ekipman montajında son aşamaya gelindiği belirtildi. 
     Açıklamada, iskele üzerindeki petrol yükleme kollarının montajının tamamlandığı, usturmaça montajı ve boru hatları hidrolik testlerinin ise halen devam ettiği bildirildi. 
     
</TEXT>
</DOC>
