<DOC>
<DOCNO> 326653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko39.html </URL>
<DATE> 2005/03/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hisarcıklıoğlu Bizde siyasetin yeri olmaz... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, TOBB'da siyasetin etkisi olmayacağını belirterek, ''Bizde siyasetin etkisi olmaz, biz tamamıyla delegelerimizin kendi inisiyatifi doğrultusunda hareket ediyoruz'' dedi. 
     TOBB Başkanı Hisarcıklıoğlu, İstanbul Ticaret Odası İTO Yönetim Kurulu Başkanı Murat Yalçıntaş ve beraberindeki yeni yönetim kurulu üyelerini kabul etti. 
     Hisarcıklıoğlu ve Yalçıntaş, yaklaşık 2.5 saat süren görüşmenin ardından ortak açıklama yaptılar. 
     Hisarcıklıoğlu, 364 oda ve borsada mart ayında seçim olduğunu hatırlatarak, İTO'nun da TOBB'un en büyük ve en geniş üyeye sahip odası olduğunu söyledi. Hisarcıklıoğlu, ''Tabii önümüzde yapacağımız çok iş var, hep beraber, bütün camiamızla beraber. Bu ziyaret vesilesiyle hem Türkiye ekonomisinde neler var, TOBB ile İTO ne yapabiliriz hep beraber bunları görüştük'' dedi. 
     
     İTO BAŞKANI YALÇINTAŞ 
     İTO Başkanı Murat Yalçıntaş da, İTO'da seçimlerin tamamlandığını ve TOBB'un kendilerinin çatı kuruluşu olduğunu söyledi. ''Dolayısıyla da biz başkanı ziyarete geldik. Önümüzdeki döneme ilişkin görüş alışverişinde bulunduk'' diyen Yalçıntaş, İTO'nun TOBB'un en büyük ve en önemli odası olduğunu söyledi. 
     Yalçıntaş, ''Dolayısıyla TOBB'un ve Başkan'ın en büyük destekçisi de İTO'dur'' dedi. 
     ''İTO bu zamana kadar TOBB'un yönetiminde yer almadı. Bundan sonra yer alması söz konusu mu'' şeklindeki soru üzerine Hisarcıklıoğlu, ''Daha seçim platformuna çok var. 364 oda ve borsamız var. 1400 delegemiz var. Seçim sürecine girildiği zaman hep beraber değerlendireceğiz'' dedi. 
     Yalçıntaş da aynı soruyu, İTO'nun Türkiye'nin en büyük odası olduğunu belirterek, ''Geçen 10 sene ne yazık ki çeşitli nedenlerden dolayı İTO, TOBB'da gerektiği şekilde temsil edilmedi. Benim İTO Başkanı olarak arzum, önümüzdeki dönemde odamın TOBB'da hak ettiği şekilde temsil edilmesidir. Bununla ilgili tüm çalışmaları yapacağımdan da tüm oda üyelerinin hiçbir şekilde şüphesi olmasın'' diye yanıtladı. 
     İTO Heyeti'nin ayrılmasının ardından gazetecilerin ''ATO 10 yıl boyunca TOBB'da temsil edilemedi, girdikten sonra yönetimi ele geçirdi. İTO gelince aynı şey olur mu'' şeklindeki soru üzerine de Hisarcıklıoğlu, ''Sonra başkan olur öyle mi Bu bir bayrak yarışı. Biz bir de devrim niteliğinde bir şey yaptık. TOBB Kanunu çıkarken Türkiye'de ilkti. Bizim talebimiz doğrultusunda iki dönemden fazla kimse başkanlık yapmayacak. Odalarımıza bunu kanun olarak getirdik. Bu herkesin önünün açılması, demokratik platformun iyi değerlendirilmesi için büyük bir fırsattır. Onun için biz demokrasiye inandığımız için herkesin önü açık'' dedi. 
     
     SİYASETİN ETKİSİ... 
     ''TOBB için siyaset endişeniz var mı'' şeklindeki bir başka soruyu da Hisarcıklıoğlu, şöyle yanıtladı 
     ''Yok böyle bir şey. Biz şu anda 364 oda ve borsanın nabzının nasıl attığını, nerde ne olduğunu en iyi şekilde takip ediyoruz. Bizde siyasetin etkisi olmaz. Biz de tamamıyla delegelerimizin kendi inisiyatifi doğrultusunda hareket ediyoruz.'' ''İTO Başkanı'nın AKP ile güçlü bir bağlantısı var. Nasıl muhalefet yapacak'' şeklindeki soru üzerine de Hisarcıklıoğlu, ''Onu bana değil, ona soracaktınız. Ona soracağınız soruyu bana soruyorsunuz'' dedi. 
     Bu işin bir rozet işi olduğunu kaydeden Hisarcıklıoğlu, şöyle devam etti 
     ''Kim nereyi, hangi kurumu temsil ediyorsa, o kurumun gereklerini yapar. Bugün Türkiye'deki katılımın bu kadar yüksek olduğu bir başka dönem yaşanmadı. Anadolu'da birçok yerde yüzde 90-95'leri buldu seçimlere katılım oranı. Bu neyin göstergesi. Artık odalarımız ve borsalarının, TOBB'un bir cazibe merkezi olduğunun açık delili bu. Bu noktada herkes taktığı rozetin gereğini yerine getirecek. Bir siyasi görüşü, beklentisi olmayan vatandaşımız mı var Yok. Herkesin bir görüşü muhakkak olacak. Ama o makama oturduğunda o kurumun gerçek kimliği neyi istiyorsa, üyesi neyi istiyorsa, tabanı ne istiyorsa, Meclis'i neyi istiyorsa o şekilde hareket edecek.'' ''Başbakan'ın TOBB'u ziyaretini neye yorumluyorsunuz, TÜSİAD'la ilişkilerin biraz gerildiği bir dönemde'' şeklindeki soru üzerine de Hisarcıklıoğlu, ''Ben tabii gerildi mi, gerilmedi mi o kısmını bilmiyorum. Ama Sayın Başbakan, Başbakan olduğu zamanlarda çeşitli defalarca yönetim kuruluna geldi. Biz ekonomi hakkındaki görüşlerimizin ne olduğunu kendisine arz etmek istedik. O da davetimizi kabul etti. Ortamda buluştuk, anlattık'' diye konuştu. 
     
</TEXT>
</DOC>
