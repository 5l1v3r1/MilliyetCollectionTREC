<DOC>
<DOCNO> 316363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun21.html </URL>
<DATE> 2005/02/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fransa Sosyalist Partisi Referandum, iktidarla hesaplaşma değil 
</HEADLINE>
<TEXT>

     Fransa'da muhalefetteki Sosyalist Parti'nin Genel Sekreteri François Hollande, ''AB Anayasası için düzenlenecek referandumun, sağcı iktidarla hesaplaşma günü olmadığını'' bildirdi. 
     Europe-1 radyosunun sorularını yanıtlayan Hollande, ''seçmenlerin, referandumu sağcı iktidarı ve Cumhurbaşkanı Jacques Chirac'ı cezalandırmak için bir fırsat olarak görmemeleri gerektiğini'' söyledi. 
     Bu referandum sonucuyla cumhurbaşkanının değişmeyeceğini belirten Hollande, ''Eğer bu düşünceyle hareket edersek, sadece Avrupa'ya zarar veririz'' dedi. 
     Hollande, seçmenlerin sağ ile esas hesaplaşma gününün 2007 yılında düzenlenecek cumhurbaşkanlığı seçimleri olduğunu söyledi. 
     Sosyalist Parti yönetimi, pazartesi günü düzenlediği basın toplantısıyla AB Anayasası için ülke genelinde ''evet'' kampanyası başlatmıştı. Fransa'da referandum, Mayıs veya Haziran ayı başında düzenlenecek. 
     
</TEXT>
</DOC>
