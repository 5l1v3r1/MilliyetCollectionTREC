<DOC>
<DOCNO> 348510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun17.html </URL>
<DATE> 2005/06/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
The Guardian Türkiye'de AB hevesi azalmaya başladı 
</HEADLINE>
<TEXT>

     Fransa ve Hollanda’da yapılan referandumlar sırasında Türkiye’nin AB üyeliğine karşı çıkılması nedeniyle Türkilerin 40 yılık Avrupa hayali ile ilgili heveslerinin aşınmaya başladığı belirtildi. 
     İngiliz The Guardian gazetesi, "40 yıllık hayalin hevesi azalmaya başladı" başlıklı haberinde "Fransa ve Hollanda’daki hayır oylarını artıran Türkiye’nin AB üyeliğine olan muhalefet nedeniyle Türklerin 40 yıllık Avrupa hayali hevesleri aşınmaya başladı" yorumunu yaptı. 
     Türkiye’nin referandumların en büyük kurbanı olacağı uyarılarının, yıllarca sürecek müzakelere başlamanın değer olup olmadığını sorgulayan iş dünyası liderleri arasında alarm yarattığını yazan gazete, TÜSİAD Başkan Yardımcısı Pekin Baran’ın "Hayat çok daha zorlaştırılacak. Bizim en büyük kaygımız, tam üyeliğin kredibilitesinin kamuoyunun gözünde azalmış olmasıdır" sözlerine yer verdi. 
     Tüm tarafların üyelik müzakerelerinin öngörüldüğü gibi 3 Ekim’de başlamasını beklediğini belirten The Guardian, "Ancak Fransız ve Hollandalı seçmenlerin Türkiye’nin AB üyeliğine olan büyük muhalefetini dile getirmelerinden sonra müzakerelerin yıllarca sürebileceğinden veya hiç sonuçlanmamasından korkuluyor" diye yazdı. 
     The Guardian’a konuşan Avrupa Reform Merkezi Direktörü Charles Grant da, Türkiye’nin hayalinin gerçekleşmesini görmesi halinde şanslı olacağını belirterek "Türkiye ile müzakerelere başlayacağımızı hala düşünüyorum. Uzun vadede genişleme çok zor ve bu Türkiye için kötü haber. Müzakereler başlayacak ancak çok yavaş ilerleyebilir" dedi. 
     Fransız seçmenlerin Türkiye’nin üyeliğini güçlü bir biçimde reddetmesinin birçok Türk’ü şaşırttığını öne süren gazete, buna karşın gerek Brüksel’in, gerek Londra’nın müzakerelerin 3 Ekim’de başlayacağı yolundaki açıklamalarına dikkat çekti. 
     
</TEXT>
</DOC>
