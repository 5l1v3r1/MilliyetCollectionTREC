<DOC>
<DOCNO> 327611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur16.html </URL>
<DATE> 2005/03/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Endüstri Holding... Polis, Şekerbank'ın eski müdürü ve aracıyı arıyor 
</HEADLINE>
<TEXT>

     ''Endüstri Holding'' operasyonu kapsamında, Şekerbank Konya Merkez Şubesi eski müdürü Nevin Kaya ile çıkar amaçlı suç örgütüne kredi verilmesine aracılık yaptığı öne sürülen Hüdaverdi Şahin'in arandığı bildirildi. 
     Geçen hafta, Konya, Ankara, İzmir, Afyon ve İstanbul'da düzenlenen operasyonlarda Endüstri Holding'in içini boşalttıkları ve zimmetlerine para geçirdikleri iddia edilen holdingin eski yöneticileri ile bunlara yardım ettikleri öne sürülen 34 kişi yakalanmış bunlardan 18'i tutuklanarak cezaevine gönderilmişti. 
     Mahkemenin, Nevin Kaya, Hüdaverdi Şahin, Erkan Özkan ve Şemsettin Kaya'nın tutuksuz yargılanmak üzere serbest bırakılmasına savcılığın itirazı üzerine bir üst mahkeme, söz konusu 4 kişi hakkında tutuklama kararı çıkarmıştı. Karardan sonra yakalanan ve dün Adliye'ye çıkarılan Erkan Özkan ve Şemsettin Kaya'nın haklarında bulunan gıyabi tutuklama kararı, vicahiye çevrildi. 
     Yetkililer, halen firari olan, haklarında gıyabi tutuklama kararı bulunan Şekerbank Konya Merkez Şubesi eski müdürü Nevin Kaya ile çıkar amaçlı suç örgütüne kredi verilmesine aracılık yaptığı öne sürülen Hüdaverdi Şahin'in arındığını bildirdi. 
     Hüdaverdi Şahin'in adı, daha önce Dilaver Şahin olarak bildirilmişti. 
     
</TEXT>
</DOC>
