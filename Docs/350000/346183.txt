<DOC>
<DOCNO> 346183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/dunya/dun03.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Abbas'ı Beyaz Saray'da kabul etti 
</HEADLINE>
<TEXT>



Filistin Devlet Başkanı Mahmud Abbas'ı dün Beyaz Saray'da kabul eden ABD Başkanı George W. Bush, 50 milyon dolarlık yardım sözü verdi. Bush, görüşme sonrası düzenlenen ortak basın toplantısında, ABD'nin, Gazze'den çekilme planının başarılı olması için Filistin Yönetimi'ne, Gazze'de yeni inşaat ve altyapı projelerinde kullanılmak üzere 50 milyon dolar sağlayacağını açıkladı. Bu yardımın, Gazze'de yaşayan Filistinlilerin yaşam kalitesini artırmada kullanılacağını belirten Bush, İsrail'in Gazze'den çekilmesinden önce Dışişleri Bakanı Condoleezza Rice'ı da Kudüs ve Ramallah'a göndereceğini kaydetti. Bush, hem Filistinlilerin, hem de İsrail'in Ortadoğu barışı olarak bilinen "yol haritası" uyarınca yükümlülüklerini yerine getirmelerini istedi. 


</TEXT>
</DOC>
