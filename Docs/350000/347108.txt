<DOC>
<DOCNO> 347108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun25.html </URL>
<DATE> 2005/05/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Amerikalı milletvekilleri KKTC'de... 
</HEADLINE>
<TEXT>

     ABD Kongresi alt kanadı Temsilciler Meclisi Türkiye Dostluk Grubu eş başkanı Ed Whitfield başkanlığındaki Amerikalı milletvekilleri, üst düzey temaslarda bulunmak üzere Ercan havaalanı üzerinden KKTC’ye geldi. 
     Heyete, Türkiye-ABD Parlamentolararası Dostluk Grubu Başkanı AK Parti İstanbul Milletvekili Egemen Bağış eşlik ediyor. Heyeti Ercan havaalanında KKTC’nin Washington Temsilcisi Osman Ertuğ, Cumhuriyetçi Türk Partisi Milletvekili Salih İzbul ile diğer yetkililer karşıladı. 
     Egemen Bağış, havaalanında yaptığı kısa açıklamada, "hayatının en mutlu anlarından birini yaşadığını" ifade ederek, "Çok mutlu, gururlu bir an yaşıyoruz" dedi. 
     Bağış, heyetin Ercan havaalanından girişiyle ilgili bir soru üzerine "Her şey o kadar belirgin ki, bir şey anlatmaya gerek yok. 
     Bütün dünya, bir kez daha kimin sözünden yana olduğunu görüyor" diye konuştu. 
     Heyetin VIP salonundan ayrılışı sırasında KKTC Şehit Aileleri ve Malül Gaziler Derneği, "KKTC’nin tanınmasını istiyoruz", "Artık yeter, insan hakları nerede" yazılı pankartlar açarak, heyete çiçek verdi. 
     Amerikan heyetinin Ercan havaalanına gelişini Kıbrıs Rum basını da görüntüledi. 
     Havaalanında basın mensupları ile güvenlik görevlileri arasında zaman zaman gerginlik olduğu gözlendi. Basın mensupları, rahat görüntü alamadıkları gerekçesiyle alkışlarla güvenlik görevlilerini protesto etti. 
     Amerikan heyeti, bugün saat 13.00’te ABD’nin Güney Kıbrıs Büyükelçisi Michael Klosson ile ABD Büyükelçiliği’nin KKTC’deki ofisinde bir araya gelecek. Heyet, saat 14 30’da ise KKTC Cumhurbaşkanı Mehmet Ali Talat ile görüşecek ve görüşmenin sonunda basın toplantısı düzenlenecek. 
     
</TEXT>
</DOC>
