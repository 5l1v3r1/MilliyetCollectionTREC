<DOC>
<DOCNO> 312221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/siyaset/siy02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlama yok, temenni var 
</HEADLINE>
<TEXT>


AB'nin, Kıbrıs'ı da kapsayacak 'uyarlama' protokolünün "şubat sonuna kadar" parafe edilmesini istemesinin nedeninin, teknik olduğu anlaşıldı 

GÜVEN ÖZALP, UTKU ÇAKIRÖZER Brüksel, Ankara 


AB'nin Ankara Anlaşması'nın 10 yeni üyeye uyarlanmasına ilişkin protokolün Türkiye tarafından "en geç şubat sonuna kadar" parafe edilmesini istemesinin ardında teknik nedenler yatıyor. Komisyon paraftan sonra AB içindeki sürecin en az 5 ay süreceğini hesaplayarak, belgenin 3 Ekim'e yetişmemesi ihtimalinden endişe ediyor. Ancak Dışişleri Bakanlığı yetkilileri, AB'nin Ankara'ya ocak ayında ilettiği talebe karşılık, "AB'nin yazısında temenniden bahsediliyor. Şubat beklentisi bizi bağlamaz. Metinden ne zaman tatmin olursak o zaman imzalarız. 3 Ekim'e kadar zamanımız var" görüşünü savunuyor. 
"Şubat sonuna kadar imzalansa iyi olur" mesajı Türkiye'nin bilgisi dahilinde gelişti. 11 Ocak'ta Dışişleri Bakanlığı Müsteşar Yardımcısı Büyükelçi Volkan Bozkır başkanlığındaki heyetin Brüksel'de AB Genişleme Dairesi'yle yaptığı görüşmenin ardından bu tarih resmi belgeye de geçirildi. AB'nin acele etmesinin ardında, birlik içindeki karmaşık süreç yatıyor. Buna göre Türkiye protokolü parafe ettikten sonra Komisyon belgeyi 3 çalışma diline çevirecek. Çeviriden sonra belge Konsey'e gönderilecek ve resmi tüm dillere çevrilecek. Ardından Konsey belgeyi Avrupa Parlamentosu'na gönderecek. AP belge konusunda "uzlaşı" içinde olduğunu bildirecek. Belge tekrar Konsey'e dönecek ve onaylanacak. 



</TEXT>
</DOC>
