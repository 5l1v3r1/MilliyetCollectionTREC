<DOC>
<DOCNO> 333839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/dunya/adun.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bişkek yine karıştı 
</HEADLINE>
<TEXT>


Devrik lider Akayev'in kızı Bermet'in Bişkek'te meclis oturumuna katılması üzerine öfkelenen Kırgızlar parlamentoyu basmaya kalktı. Asiler, bugün milletvekillerini meclise sokmayacaklarını ilan ettiler 

DIŞ HABERLER SERVİSİ 


Kırgızistan'ın devrik lideri Askar Akayev'in kızı Bermet Akayeva'nın Kırgızistan'a dönerek önceki gün meclis oturumuna katılması, başkent Bişkek'te tansiyonu bir kez daha yükseltti. 24 Mart'ta Akayev'in devrilmesiyle sonuçlanan isyanı andıran görüntüler dün Bişkek'te bir kez daha yaşandı. Bermet Akayeva'nın ülkeye dönüşüne isyan eden yüzlerce öfkeli Kırgız, önce parlamentoyu kuşattı ve ardından da basmaya kalkıştı. Girişim, polis ve askerin müdahalesiyle engellendi. 
Parlamento seçimlerine hile karıştırıldığı iddiasıyla başlayan isyan, Askar Akayev'in ülkeden ayrılması ve ardından muhalefet liderlerinden Kurmanbek Bakıyev'in devlet başkanı ilan edilmesiyle sonuçlanmıştı. Ayaklanmaya neden olan seçimlerin sonuçları da geçerli ilan edilmişti. 
Son olaylar, "sokağın" iktidara taşıdığı yeni yönetimden uzaklaşmaya başladığını ve ülkedeki istikrarsızlığın yeni olaylara gebe olduğunu gösteriyor. 
Dün sabah erken saatlerde Kelkel Gençlik Örgütü önderliğinde bir araya gelen çok sayıda gösterici, meclis önünde toplandı. Yaklaşık 500 kişilik gösterici grubunun meclisi basma girişimini polis ve asker engelledi. Ellerinde, "Akayev'in kızı defol", "Meclis başkanı istifa", "Bermet, ailenin yanına dön", "Akayevler'e Kırgızistan'da yer yok" gibi pankartlar taşıyan göstericiler, Meclis Başkanı Ömürbek Tekebayev'in meclis dışına çıkıp kendileriyle görüşmesini istedi. Daha sonra Tekebayev ile görüşmek üzere heyet oluşturan göstericiler, bu heyetle birlikte kendileriyle görüşmek üzere dışarı çıkan Tekebayev'i kovdu. Kalabalık, 5 saat süren eylemin ardından dağıldı. 

Bugün de kuşatacaklar 
Bugün eylemlerini tekrar edecek olan göstericiler, milletvekillerini meclise sokmayacaklarını açıkladı. Protestocular, "Bugün Akayev'in kızı Bermet döndü, yarın oğlu Aydar dönecek. Bunlar yeniden bizi yönetmeye kalkacak. Biz devrimi niye yaptık " diyerek, Akayev ailesinin ülkeye dönüşüne izin verilmemesini istiyor. Göstericiler, Bermet'in milletvekili mazbatasını iade etmesini, milletvekilliğinin devam etmesi halinde, başta Tekebayev olmak üzere tüm milletvekillerinin istifa etmesini, Yüksek Mahkeme Başkanı Osmonov'un görevden alınmasını talep ediyor. 

PEKİ BİZ BU DEVRİMİ NİYE YAPTIK 

Devrik lider Akayev'in milletvekili kızı Bermet Akayeva, önceki gün meclis toplantısına katılınca dün parlamentoyu kuşatanlar, "Biz bu devrimi niye yaptık " diye sordular. Parlamento önünde polisle göstericiler arasında çatışmalar yaşandı. 


</TEXT>
</DOC>
