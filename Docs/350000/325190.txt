<DOC>
<DOCNO> 325190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/siyaset/asiy.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan üslubu 
</HEADLINE>
<TEXT>


Özkök'e "Hocam" diye hitap eden Erdoğan, İçişleri Bakanı Aksu'ya "Abi", başdanışmanlarına da "Hocam" diye sesleniyor 

Abdullah Karakuş Ankara 


Genelkurmay Başkanı Orgeneral Hilmi Özkök'ü, önceki gün Çanakkale'de "Hocam" diyerek otomobiline davet eden Başbakan Recep Tayyip Erdoğan'ın, günlük hayatta da "hocam" ve "abi" hitaplarını sık kullandığı ortaya çıktı. Yakın çevresi de Erdoğan'ın Özkök'e "hocam" demesinin duygusal atmosferden kaynaklanmış olabileceğini kaydetti. 
Vücut dilini kullanmayı ve samimi diyalogları seven Erdoğan'ın, yakın çevresindeki kişilere konumlarına uygun hitaplarla seslendiği belirtildi. Erdoğan, başdanışmanlarından Prof. Dr. Ahmet Davutoğlu ve Prof. Dr. Nabi Avcı ile İstanbul Milletvekili Prof. Dr. Nevzat Yalçıntaş gibi öğretim üyeliği yapmış isimlere "hocam" diye hitap ediyor. 

'Abdülkadir Abi' 
Erdoğan'ın samimi olduğu, kendisinden yaşça büyük çalışma arkadaşlarına da "abi" diye hitap ettiği kaydedildi. Erdoğan'ın, kendisinden 10 yaş büyük İçişleri Bakanı Abdülkadir Aksu'ya "abi" diye seslendiği belirtildi. 
İstanbul Büyükşehir Belediye Başkanlığı döneminden bu yana çevresinde olan danışmanları da Erdoğan'a "başkan" demeyi tercih ediyor. Erdoğan, en çok Avrupalı liderlerle temaslarında konuşurken vücut dilini kullanıyor. Bu liderlerin başında İtalya Başbakanı Silvio Berlusconi geliyor. Erdoğan, Berlusconi'ye, "Silvio" diye hitap etmesiyle dikkat çekiyor. 
Erdoğan, Çanakkale Şehitleri anma töreni sonrasında aracını işaret ederek Özkök'e, "Hocam, birlikte gidelim" demişti. Özkök, teklifi nazikçe geri çevirmişti. 

'Bu bir skandal' 
Milli Demokrat Halkın Partisi Genel Başkanı Yusuf Erikel, Erdoğan'ın Özkök'e "hocam" diye seslenmesine tepki gösterdi. Erikel, yazılı açıklamasında bir başbakanın, genelkurmay başkanı ile Kasımpaşa'dan mahalle arkadaşı veya tarikat liderine seslenir biçimde hitaplarda bulunmasının skandal olduğunu savundu. 


</TEXT>
</DOC>
