<DOC>
<DOCNO> 334666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/spo04.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hagi taktik yapıyor' 
</HEADLINE>
<TEXT>


Trabzonspor Teknik Direktörü Şenol Güneş, Galatasaray'ın hocasına iğneli mesajlar gönderdi, "İstifa eden eder, konuşmaz. Bunların hepsi taktik" dedi 

BİLGEHAN DEMİR DHA 


Şenol Güneş, Galatasaray Teknik Direktörü Gheorghe Hagi'nin, Akçaabat Sebat'ı yendikleri maçtan sonra, "Yarın burada olmayabilirim" diyerek istifa sinyali vermesine tepki gösterdi. Bordo - Mavili takımın kamp yaptığı otelde basın toplantısı düzenleyen tecrübeli teknik adam, Hagi'nin bu açıklamasında samimi olmadığını söyledi. 
Güneş, "İstifa etmek isteyen eder, konuşmaz. İstifa edecek kişi anında eder, şu gün bu gün diye yorumlar yapmaz. Biz biliyoruz ki Hagi lig sonuna kadar takımının başında kalacaktır. Hocanın değişmeyeceğini herkes bilir, biz de biliriz" diye konuştu. Şenol Güneş, Galatasaray'la oynayacakları maç için ise "Bu sezonki amacımız Şampiyonlar Ligi'ne katılıp, Türkiye Kupası'nı almak. Telafisi olmayan bir maç oynayacağız" dedi. 

Neşeli antrenman 

SERKAN HACIOĞLU 

Diyarbakır sınavının ardından Galatasaray'la oynanacak Türkiye Kupası maçı için İstanbul'a gelerek Silivri Klasis Otel'de kampa giren Bordo - Mavili ekip dün tek çalışma yaptı. Teknik Direktör Şenol Güneş yaklaşık 1.5 saat süren idmanda futbolcularına kondisyon ve taktik ağırlıklı bir program uygulattı. Neşeli ve hırslı oldukları gözlenen oyuncuların temposu teknik heyetin yüzünü güldürdü. 
Şenol Güneş'in izin verdiği Kaptan Fatih Tekke idmana katılmadı. Öte yandan borsadan gelen 32 milyon YTL ile ekonomik rahatlığa kavuşan Bordo - Mavili yönetimin, futbolcuların transfer taksitlerini bugün ödeyeceği bildirildi. 

Kahin Başkan 

Trabzonspor Başkanı Atay Aktuğ'un ilk kehaneti gerçekleşti Fenerbahçe ile puan farkının 9'a çıkması üzerine, "Bu fark yanıltmasın. Hem Beşiktaş'la hem bizle hem de Galatasaray'la maçları var. Bunları kaybederler" diyen Aktuğ, Fenerbahçe'nin, Beşiktaş'a yenilmesiyle ilk sözünde haklı çıktı. Öte yandan Atay Aktuğ bugün Ankara'da Başbakan Recep Tayyip Erdoğan'la görüşerek, kulübün sorunlarını aktaracak. 

Erdinç'e iki maç ceza 

Profesyonel Futbol Disiplin Kurulu, Trabzonsporlu Erdinç'e iki maç ceza verdi. Futbol Federasyonu'nun Levent'teki binasında dün toplanan kurul, Trabzonspor'un Galatasaray'la Ali Sami Yen de oynadığı karşılaşmada, "Rakibine yönelik hareketi" nedeniyle genç futbolcuyu ceza kesti. Diyarbakır'a karşı forma giymeyen Erdinç, Galatasaray'la yapılacak kupa maçında da oynayamayacak. 


</TEXT>
</DOC>
