<DOC>
<DOCNO> 342765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy07.html </URL>
<DATE> 2005/05/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, görevde 5. yılını dolduruyor... 
</HEADLINE>
<TEXT>

     Cumhurbaşkanı Ahmet Necdet Sezer, bugün görevde 5. yılını dolduracak. 
     Anayasa Mahkemesi Başkanı iken dönemin TBMM’de temsil edilen partilerinin liderlerinin mutabakatıyla Cumhurbaşkanı adayı gösterilen Sezer, 5 Mayıs 2000’de TBMM’de yapılan 3. tur oylamada 330 oy alarak, Türkiye Cumhuriyeti’nin 10. Cumhurbaşkanı seçildi. 
     Anayasa gereği 7 yıl görev yapacak olan Sezer, 16 Mayıs 2000 tarihinde görevi 9. Cumhurbaşkanı Süleyman Demirel’den devraldı. 
     Ahmet Necdet Sezer, 16 Mayıs 2000’den 12 Mayıs 2005 tarihine kadar, 779 yasanın 735’ini, 32 kanun hükmünde kararnamenin KHK 25’ini, atamalar dışındaki işlemlere ilişkin 7 bin 937 Bakanlar Kurulu kararının 7 bin 923’ünü, atamalara ilişkin 140 Bakanlar Kurulu kararının 122’sini, 4 bin 851 müşterek kararnamenin 4 bin 197’sini onayladı. Sezer, aynı dönemde 41 yasa, 7 KHK, 11 atamalar dışındaki işlere ilişkin Bakanlar Kurulu kararı, 581 müşterek kararname ve 13 atamalara ilişkin Bakanlar Kurulu kararını iade etti. 3 yasa, 2 atamalara ilişkin Bakanlar Kurul kararı, 6 müşterek kararname ise işlemde bulunuyor. Gerek atamalar dışındaki, gerekse atamalara ilişkin bazı Bakanlar Kurulu kararları ile ortak kararnameler ise geri çekildi. Sezer, bu sürede ayrıca, 255 mahkumun kalan cezasını kaldırdı, 8 mahkum ile ilgili ceza kaldırma istemini ise reddetti. 
     
</TEXT>
</DOC>
