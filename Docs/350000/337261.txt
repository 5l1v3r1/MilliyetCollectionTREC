<DOC>
<DOCNO> 337261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yasam/axyas02.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardak bu kez 'can' kurtardı 
</HEADLINE>
<TEXT>


Yelkenlisiyle Bodrum açıklarında seyrederken kalp krizi geçiren İsrailli işadamının imdadına, Kardak krizi nedeniyle bölgede bulunan Türk Sahil Güvenlik botu yetişti 

YAŞAR ANTER Muğla DHA 

Bodrum açıklarında yelkenli teknesinde kalp krizi geçiren İsrailli işadamı Mandler Snader'i, Kardak kayalıklarında sık sık yaşanan kriz nedeniyle Bodrum - Turgutreis arasında devriye gezen Türk Sahil Güvenlik botu kurtardı. 
İsrail'den 14 metre uzunluğundaki yatıyla Eylül 2004'te tura çıkan restoran işletmecisi Snader 58 ve arkadaşı Doron Sharow 47 , bir hafta önce Bodrum'a ulaştı. Bodrum Limanı'ndan pazar günü ayrılan Snader, öğle saatlerinde tekneyi kullanırken, Kara Ada ile Datça'nın Knidos Burnu arasındaki bölgede aniden göğsünde ve sırtında ağrı hissetti. Teknenin motorlarını durdurup telsizden yardım çağrısı yapan Snader, olduğu yere yığıldı. 

Tekne sürüklenmeye başladı 
Yatı kullanmayı bilmediği için paniğe kapılan Sharow da, cep telefonuyla da D - Marin Marina'yı aradı. Dümeni boşta kalan yat, Bodrum'a yaklaşık 15 mil uzaklıkta, sert rüzg r ve dalgaların etkisiyle açık denize doğru sürüklenirken Astsubay Başçavuş Faruk Oktar yönetimindeki 1 No'lu Sahil Güvenlik Botu, 10 dakika içinde tekneye ulaştı. 
Snader, askeri bota alınarak hızla kıyıya getirildi ve marinada bekleyen ambulansla Universal Hospital Bodrum'a kaldırıldı. Bir asker de tekneyi marinaya çekti. Kardiyoloji Uzmanı Dr. Naser Can, Snader'in kalp krizi geçirdiğini belirterek, "Büyük bir hızla hastaneye getirilmesi, hayatını kurtardı" dedi. Snader'in sağlık durumunun iyi olduğu belirtildi. 




</TEXT>
</DOC>
