<DOC>
<DOCNO> 333180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/aspo.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli rota Le Guen 
</HEADLINE>
<TEXT>


Galatasaray yönetimi, yeni sezonda Hagi'nin yerine alternatif arayışlarını sürdürürken, daha önce de gündeme gelen Lyon'un Fransız hocasında yoğunlaştı. Ancak Le Guen için PSG'nin de devrede olduğu bildirildi 

MEHMET ÇİFTÇİ - CÜNEYT KARAKAYA 


Sarı - Kırmızılı kulüp, takım içindeki operasyon dışında, yeni sezonda Hagi'nin yerine getireceği alternatif hocalar için de çalışmalara başladı. 
Fransa'ya yakınlığı ile bilinen Başkan Özhan Canaydın'ın, bu sezon başında da gündeme gelen Fransa Ligi lideri Lyon'un çalıştırısı Le Guen için nabız yokladığı iddia edildi. Şampiyonlar Ligi'nde takımını çeyrek finale kadar yükselten Fransız teknik adam konusunda, Paris St. Germain'in de devrede olduğu, hatta prensip anlaşmasına varıldığı öğrenildi. Ancak Le Guen'in menajerlerinin, Fransız basınına, bir hafta içinde Cim - Bom yönetiminden teklif gelebileceğini sızdırdıkları, bu nedenle beklemede olduklarını bildirdikleri de ileri sürüldü. 

Baskı var 
Bu arada Başkan Özhan Canaydın'a, camiadan "Sen kal, yönetimini değiştir" baskısı geldiği bildirildi. Ancak Canaydın'ın, camianın önde gelen isimleriyle temasa geçerek "acil birlik çağrısı" yapacağı da ifade edildi. Başkan'ın, kulübün kritik bir dönemden geçtiğini belirttiği, "Herkes bir köşesinden tutsun, destek olsun. Yoksa gerçekten bizi karanlık günler bekliyor" dediği öğrenildi. Ayrıca genç isimlerin de "Her şey Galatasaray için Platformu" kanalıyla faal duruma getirilmesinin planlandığı belirtildi. 

Guen kimdir 
ADI-SOYADI Paul Le Guen 
DOĞUM TARİHİ 01. 03. 1964 
DOĞUM YERİ Pencran 
KARİYERİ Futbolcu olarak Brest 83 84 - 88 89 , Nantes 89 90 - 90 91 , PSG 91 92 - 97 98 
Teknik direktör olarak Rennes 98 99 - 00 01 Olympique Lyon 

OPERASYON 

CÜNEYT KARAKAYA 

Galatasaray'da Trabzonspor yenilgisinin artçı şokları sürerken, yönetim de yeni sezon için operasyon hazırlıklarını hızlandırdı. 
Yöneticiler yaşanan krizi atlatmak amacıyla takımdaki revizyon için düğmeye bastı. İspanya'nın Real Madrid kulübünden alınan ve bir türlü istenilen verime ulaşamayan Conceiçao'yu kesinlikle göndermeyi düşünen yönetim, başta Hasan Şaş olmak üzere birçok oyuncunun da transfer ücretinde indirime gitmeye çalışacak. Galatasaraylı yöneticilerin Ergün Penbe'yi kesinlikle takımda tutmayı düşündüğü, ancak Arif Erdem, Bülent Korkmaz ve Hakan Ünsal gibi isimlere jübile teklifi yapacağı da öğrenildi. Bu isimlerden Bülent Korkmaz'dan, menajer ya da antrenör olarak yararlanılmasının düşünüldüğü de bildirildi. 


</TEXT>
</DOC>
