<DOC>
<DOCNO> 312639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun17.html </URL>
<DATE> 2005/02/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Irak'ta önde giden Şiiler başbakanlığı istiyor... 
</HEADLINE>
<TEXT>

     Irak'ta pazar günü yapılan seçimlerin galibi olması beklenen Şii ittifakı, yeni yönetimde başbakanlığı istiyor. 
     Geçici Irak hükümetinin Dışişleri Bakan Yardımcısı Hamid El Bayati, Reuters ajansına yaptığı açıklamada, ''Şiilerin başbakanlığı istediğini, bunda ısrarlı olduğunu ve bundan vazgeçmeyeceğini'' söyledi. 
     Irak nüfusunun yüzde 60'ını oluşturan Şiilerin büyük desteğini alan Birleşik Irak İttifakı içinde yer alan Irak İslam Devrimi Yüksek Konseyi'nin IİDYK önde gelen yetkililerinden olan El Bayati, ittifakın listesinde başbakanlık için bazı adaylar bulunduğunu, ancak tek bir isme henüz karar verilmediğini belirtti. 
     Başbakanlığa aday isimler arasında Dava partisinin lideri, Devlet Başkan Yardımcısı İbrahim Caferi, IİDYK yetkilisi Maliye Bakanı Adil Abdülmehdi ve Ahmed Çelebi'nin bulunduğu kaydedildi. 
     İttifaktan kaynaklar, Caferi ve Mehdi'nin başbakanlık şansının Çelebi'ye oranla daha fazla olduğunu ifade etti. 
     Seçimlere ortak listeyle giren, seçimden ikinci ya da üçüncü sırada çıkması beklenen Kürtler, Irak Kürdistan Yurtseverler Birliği'nin lideri Celal Talabani'nin devlet başkanı ya da başbakan olması gerektiğini savunmuştu. 
     El Bayati, devlet başkanına Şiiler, Kürtler ve Sünnilerin ortak karar vermesi gerektiğni söyledi. 
     Dışişleri Bakan Yardımcısı, Kürtlerin devlet başkanlığını alması halinde, meclis başkanının Sünni olması gerektiğini de belirtti. 
     Irak'ta pazar günü yapılan seçimlerle ulusal meclisin 275 üyesi belirlenecek. 
     
</TEXT>
</DOC>
