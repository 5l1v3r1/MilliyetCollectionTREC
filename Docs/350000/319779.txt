<DOC>
<DOCNO> 319779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas15.html </URL>
<DATE> 2005/03/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İzmirli kuaför su altında traş yaparak Guinness'e girecek 
</HEADLINE>
<TEXT>

     İzmirli kuaför Ali Unan, Guinness Rekorlar Kitabı'na girebilmek için, su altında 45 dakika içinde 5 kişiyi tıraş etme denemesi yapacak. 
     Ali Unan 45 , daha önce iki kez su altında tıraş denemesi yaptığını ve başarılı olduğunu, şimdi Guinness Rekorlar Kitabı'na girmeyi hedeflediğini anlattı. 
     Bunun için Guinness'in Türkiye fahri temsilcisi Prof. Dr. Orhan Kural ile görüştüğünü ve olumlu cevap aldığını kaydeden Unan, şunları söyledi 
     ''7 yaşından bu yana berberlik yapıyorum. Bir Alman ailenin su altında keman çaldığını görünce ben neden yapamayayım diye düşünerek yola çıktım. 1989 ve 2003 yıllarında su altında tıraş denemesi yaptım, başarıyla sonuçlandı. Guinness'e girersek hayallerim gerçekleşmiş olacak. Guinness'in Türkiye temsilcisi Orhan Kural ne zaman isterse, denemeyi o zaman yapmaya hazırız.'' Unan, 45 dakikada 5 kişiyi su altında traş etme denemesi sırasında eşi Ceyda'nın da yine su altında kazak öreceğini söyledi. 
     Prof. Dr. Orhan Kural da kendisine başvuran Ali Unan'ın dosyasını hazırladığını ve Guinness'e göndereceğini bildirdi. 
     Konunun ilginç bulunacağını umduğunu kaydeden Prof. Dr. Kural, şu bilgileri verdi 
     ''Guinness'te böyle bir kategori yok, ancak ilginç olduğu için ayrı bir kategori oluşturulabilir. Değerlendirme yaparken, evrensel ve kolay ölçülebilir olması dikkate alınıyor. Bu deneme iki özelliği de taşıyor. 45 dakikada 5 kişi traş edilecek. Aynı zamanda Ali Unan'ın eşi de örgü örecek. Havuzda bu deneme yapılacak. Bir hekim, ambulans, noter ve berberler odası temsilcisi denemede hazır bulunacak.'' 
     
</TEXT>
</DOC>
