<DOC>
<DOCNO> 326689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy25.html </URL>
<DATE> 2005/03/24/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Türkiye, Kırgızistan'a heyet gönderiyor... 
</HEADLINE>
<TEXT>

     Türkiye, muhalefetin Akayev rejimini devirdiği Kırgızistan'a tecrübeli diplomatlardan oluşan bir heyet göndermeye karar verdi. 
     Dışişleri Bakanlığı'ndan yapılan açıklamada, ''Türkiye'nin, kardeş Kırgızistan'ın barış ve istikrarına, özellikle mevcut ortamda itidal ve sağduyunun egemen olmasına büyük önem verdiği'' belirtildi. 
     Açıklamada, ''Türkiye'nin, kardeş Kırgızistan'a anılan doğrultuda elinden gelecek her türlü yardım ve katkıyı sağlamaya hazır'' olduğu kaydedildi. 
     Bakanlık açıklamasında, ''Bu bağlamda, Kırgızistan'da temaslarda bulunmak üzere, ülkeyi yakından tanıyan tecrübeli diplomatlarımızdan oluşan, Kırgızistan nezdindeki ilk büyükelçimiz Metin Göker'in başkanlığındaki bir heyetin uygun ilk fırsatta Bişkek'e gönderilmesine karar verilmiştir'' denildi. 
     Dışişleri Bakanlığı Sözcüsü Namık Tan da, AA muhabirine açıklamasında, konuya ilişkin olarak, Dışişleri Bakanı ve Başbakan Yardımcısı Abdullah Gül başkanlığında bugün öğleden sonra bir değerlendirme toplantısı yapıldığını söyledi. 
     Tan, toplantıda, Kırgızistan'daki Türk vatandaşlarının güvenliklerinin sağlanmasını teminen alınacak tedbirlerin saptandığını kaydetti. 
     Bu çerçevede temaslarının devam ettiğini ifade eden Tan, ''Bazı yağmalama olayları olmakla birlikte, güvenlik bakımından bu aşamada çok ciddi bir sorun görülmemiştir. Gelişmeler çok yakından takip edilmektedir'' diye konuştu. 
     
</TEXT>
</DOC>
