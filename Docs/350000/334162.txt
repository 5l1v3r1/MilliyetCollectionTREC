<DOC>
<DOCNO> 334162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/yazar/bila.html </URL>
<DATE> 2005/04/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Öcalan'ın yeniden yargılanması 
</HEADLINE>
<TEXT>


Ankara, Öcalan davasıyla ilgili olarak AİHM Büyük Dairesi'nin kararını bekliyor. Büyük Daire'nin de Öcalan davasında, Avrupa İnsan Hakları Sözleşmesi'nin adil yargılanmayla ilgili maddesinin ihlal edildiği yönünde karar vereceği tahmin ediliyor. Türkiye, AİHM kararlarını yeniden yargılama nedeni saydığı için de Öcalan'ın yeniden yargılanması tartışmaları önümüzdeki günlerde yoğunluk kazanacak. 
Böyle bir olasılığa karşı muhalefet liderleri, şimdiden tepki vermeye başladılar. CHP lideri Deniz Baykal, Öcalan'ın yeniden yargılanmasının, Türkiye'de bayrak olayından daha büyük tepkilere yol açacağı uyarısında bulundu. 
MHP lideri Devlet Bahçeli ise Türkiye'nin, milli hukukunun verdiği kararın arkasında durması gerektiğini vurguladı ve hükümeti, Öcalan'ın yeniden yargılanmasının söz konusu olamayacağına ilişkin açıklama yapmaya davet etti. 
Ankara'nın, böyle bir karar karşısında ne yapacağını dün Adalet Bakanı Cemil Çiçek'e sorduk. Çiçek, Adalet Bakanı olarak bir davayla ilgili yorum yapmasının uygun olmayacağını anımsatarak, "Şunu söyleyebilirim Türk yargısı bütün davaları olduğu gibi birçok büyük davayı da adil biçimde neticelendirdi. Böyle bir karar gelirse o zaman da hukukun gereğini yapacaktır. Önce AİHM'nin kararını görmek gerekir" demekle yetindi. 

Kararı kim verecek 
AİHM'nin ihlal kararını kesinleştirmesi halinde, Öcalan'ın yeniden yargılanıp yargılanmayacağına kim karar verecek 
Adalet çevrelerinin verdiği bilgiye göre, AİHM'nin, Öcalan'ın avukatlarının 17 noktada yaptıkları itirazdan üç veya dördünü geçerli görmesi mümkün. Bunlar, Öcalan'ın yakalandıktan sonra dört gün içinde yargıç karşısına çıkarılmamış olması, yargılamanın başlangıcında heyette askeri üye bulunması ve yeterli savunma olanağı tanınmamış olması itirazları. İlk iki itirazın yerine getirilmesi zaten mümkün değil. Geriye üçüncü itiraz kalıyor ki, yeniden yargılamanın bu itiraza dayandırılması olasılığı yüksek. 
Böyle bir karar çıkarsa iki yoldan girişimler başlayacak. AİHM, kararını Avrupa Konseyi Delegeler Komitesi'ne gönderecek. Komite de, Türkiye'ye yazı göndererek bu karar karşısındaki tutumunu soracak. Türkiye, Dışişleri üzerinden karara karşı savunma yapacak. 
Diğer taraftan Öcalan'ın avukatları AİHM kararını gerekçe göstererek, yargılamayı yapan mahkemeye başvuracak ve yeniden yargılama talebinde bulunacak. Öcalan'ı yargılayan Ankara 2 No'lu Devlet Güvenlik Mahkemesi, şimdi yok. DGM'ler kaldırıldı. 2 No'lu DGM'nin dosyaları, Ankara 11. Ağır Ceza Mahkemesi'ne devredildi. Dolayısıyla, Öcalan'ın avukatları bu mahkemeye başvuracak. 
Başkanlığını Yargıç Orhan Karadeniz'in yaptığı Ankara 11. Ağır Ceza Mahkemesi, Öcalan'ın yeniden yargılanıp yargılanmayacağına karar verecek. Hukukçular, mahkemenin, CMK'daki istisna hükmüne dayanarak Öcalan davasının yeniden yargılama dışında kaldığına veya bununla birlikte Anayasa'nın 90. maddesi uyarınca uluslararası sözleşmelerin üstünlüğüne dayanarak yeniden yargılamaya karar verebileceğini belirtiyorlar. Takdirin mahkemeye ait olduğuna vurgu yapıyorlar. 

Görüş birliği yok 
Son günlerde hukukçular arasında da bu tartışma devam ediyor. Öcalan davasını yeniden yargılama dışında bırakan hükmün mü, yoksa Anayasa'nın 90. maddesinin mi uygulanması gerektiği konusunda görüş birliği yok. 
Hükümetin eğilimi ise önce AİHM kararını görmek, ihlal kararı varsa Ankara 11. Ağır Ceza Mahkemesi'nin kararını beklemek... 



</TEXT>
</DOC>
