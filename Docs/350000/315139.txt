<DOC>
<DOCNO> 315139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo16.html </URL>
<DATE> 2005/02/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Zehiroğlu Galatasaray maçı ders alacağımız bir maç... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, 3-0 mağlubiyetleriyle biten Galatasaray maçının ders alacakları bir maç olduğunu söyledi. 
     Zehiroğlu, AA muhabirine yaptığı açıklamada, hafta sonu sahalarında yaptıkları karşılaşmanın ilk yarısında Galatasaray'a karşı baskılı oyun oynadıklarını belirterek, ''Yapmak istediklerimizi ilk yarıda sahaya yansıttık. Ama bulduğumuz pozisyonları değerlendiremedik. Yediğimiz ilk golden sonra oyun disiplininden koptuk. Sonuç olarak bu maçı kaybettik'' dedi. 
     Önlerinde 14 maç daha olduğunu ifade eden Zehiroğlu, ''Samsunspor maçı ile kendimizi toparlayıp yeniden Çaykur Rizespor'u arzu edilen yere getirmeliyiz. Galatasaray maçı ders alacağımız bir maç. Önümüzdeki maçlarda daha mücadeleci ve agresif bir futbol ortaya koymamız gerekiyor. Bu kötü günleri mutlaka aşacağız. Takımı yeniden tırmanışa geçirmek için üzerimize düşen görevi yönetim olarak yapacağız'' diye konuştu. 
     Zehiroğlu, kimseyi suçlamaya gerek olmadığını da kaydederek, ''Futbol üç ihtimalli bir oyun, kazanmak da kaybetmek de var. Hocamıza güveniyoruz. Futbolcular Samsunspor maçında gerçek futbollarını sahaya yansıtacaklardır. Çaykur Rizespor iki maç kaybetmekle yıkılmaz. Kimse endişelenmesin, işler yoluna girecektir'' dedi. 
     
</TEXT>
</DOC>
