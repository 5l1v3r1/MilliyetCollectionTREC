<DOC>
<DOCNO> 309135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun22.html </URL>
<DATE> 2005/01/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
KKTC'de propaganda dönemi başladı... 
</HEADLINE>
<TEXT>

     KKTC'de 20 Şubat'ta yapılacak milletvekilliği erken genel seçimi için propaganda dönemi başladı. 
     Seçimlere katılan siyasi partiler ve bağımsız adaylar, duvar ilanı asabilecekler, el ilanı ve her türlü matbua dağıtabilecekler. 
     Oy verme gününden önceki gün saat 18.00'den itibaren ilan, beyanname, genelge, açık mektup ve her çeşit propaganda niteliği taşıyan matbuanın dağıtılması, yapıştırılması, asılması ve satılması yasak olacak. 
     KKTC Yüksek Seçim Kurulu YSK , propaganda için kullanılan duvar ilanları ile el ilanları ve diğer her türlü matbua üzerinde Türk Bayrağı, KKTC Bayrağı, dini ibareler ve Arap harfleriyle yazılar bulundurulmasının yasak olduğunu hatırlattı. 
     Partiler ve bağımsız adaylar propaganda için duvar ilanlarını şehir ve kasabalarda ilçe seçim kurullarınca, köylerde ise köy ihtiyar heyetinin göstereceği yerlere asacak. Talep eden her siyasi partiye ve bağımsız milletvekiline aynı ölçüde saha verilecek. 
     Adaylar ve siyasi partiler özel araçlarına ve özel taşınmaz mallarının cam, pencere ve kapılarına iç taraftan olmak koşuluyla duvar ilanı asabilecek. 
     Gösterilen yerlerden başka herhangi bir yerde ilan asılması yapıştırılması veya teşhiri yasak olacak. 
     
</TEXT>
</DOC>
