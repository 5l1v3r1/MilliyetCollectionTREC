<DOC>
<DOCNO> 302304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonyas01.html </URL>
<DATE> 2004/12/30/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Mutfaktaki kanser tehlikesi 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Veteriner Fakültesi Farmakoloji-Toksikoloji Anabilim Dalı Başkanı Prof.Dr. Bilal Cem Liman, kansorejen etkiye sahip aflatoksin maddesinin gıdalarda uygun olmayan saklama koşullarında rahatlıkla türeyebildiğini açıkladı. Prof.Dr. Liman, mutfağımızdaki kuruyemiş ve baharat gibi besin maddelerinin uzun süreli uygun olmayan koşullarda saklanmasının aflatoksine davetiye çıkardığını söyledi. 
     Prof.Dr. Liman, tarım ürünlerinde sık sık gündeme gelen aflatoksin maddesinin insan ve bütün hayvan türlerinde çok yaygın görülen ve toplu zehirlenmelere neden olan en güçlü doğal kanserojen olduğunu söyledi. Aflatoksin türevlerinden B1'in kuruyemiş ve baharat gibi besin maddelerinde bulunması halinde kesin kansorejen etki yaptığını kaydeden ve B2, G1, G2 ve M1 türevlerinin de zehirlenme riski yüksek etkiler yaptığını anlatan Prof.Dr. Liman, "Aflatoksin, karaciğerde hücre ölümlerine, siroza ve karaciğer kanserine neden olabilmektedir. Son yıllarda beslenme şekli, metabolizma modeli ve toksik maddelere davranışları yönünden insanlara benzeyen farklı türden deney hayvanlarında ortaya çıkan sonuçlarda karaciğer kanseri olgularıyla küflenmiş besin tüketimi arasında ilişki bulunduğuna dair görüşler yaygınlaşmıştır'' dedi. 
     Kanser ilişkisi üzerine yapılan dünyadaki araştırmalar sonucunda Kenya, Uganda, Tayland, Hindistan ve Tayvan gibi ülkelerde yüksek oranlarda görülen karaciğer kanseri olguları ile küflenmiş besin tüketimi arasında sıkı bir ilişkinin bulunduğunun anlaşıldığını ifade eden Prof.Dr. Liman şunları söyledi 
     "Aflatoksin, 15-27 derece sıcaklık ile yüzde 50 ve üzerindeki oransal nem bulunan ortamlarda rahatlıkla türeyebilir. Mutfaklarda, uygun olmayan depolarda aflatoksin oluşabileceği için dikkatli olmak gerekir. Ev hanımlarının, kuruyemiş ve baharat gibi besin maddelerini az az alması aflatoksin riskini ortadan kaldıracaktır. Uzun süreli saklama koşullarında ise bu risk artacaktır. Evde saklanan besin maddelerinin lezzetinde bir değişiklik görülürse tüketiminden vazgeçilmeli. Acı tadını alan besinler aflatoksinli diyebiliriz.'' 
     
</TEXT>
</DOC>
