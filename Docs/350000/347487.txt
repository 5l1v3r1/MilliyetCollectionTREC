<DOC>
<DOCNO> 347487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko36.html </URL>
<DATE> 2005/05/31/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Özince Sınırlamanın ardından mevduat artmaya devam etti 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, mevduat güvencesinin sınırlanmasından sonraki dönemde mevduatın artmaya devam ettiğini belirterek, bu durumun finansal sektöre ve bankalara duyulan güven artışının göstergesi olduğunu söyledi. 
     TBB'nin 48. Genel Kurulu'nda yaptığı konuşmada, Türkiye ekonomisi ve bankacılık sistemindeki gelişmeler hakkında bilgi veren Özince, 2002-2004 yıllarında yaşanan olumlu gelişmelerin, ekonomik programın öngörülerinin ötesinde ve tahminlerden çok daha iyi düzeyde gerçekleştiğini belirtti. 
     Özel sektör dış borçlarında dikkati çeken önemli noktanın, banka dışı kesimlerin yurt dışından kullandıkları kredilerin toplamının Türkiye'deki şubelerden alınan kurumsal kredilerin üzerinde bulunması olduğunu vurgulayan Özince, şöyle dedi 
     ''Bu durum, Türk banka sisteminin sadece kaynaklar açısından değil, krediler açısından da çok ciddi bir rekabet içinde olduğunu göstermektedir. Bu konuda en önemli talebimiz yurt dışındaki bankalar karşısında, yurt içindeki bankaların aleyhine olan, yerleşik bankaların döviz kredisi kullandırılmasını kısıtlayan düzenlemelerin değiştirilmesidir.'' Ekonomideki gelişmelerin bankacılık sistemine yansımalarını da değerlendiren Özince, ekonomik performansın iyileşmesinin, diğer sektörleri olduğu gibi bankacılık sistemini de olumlu yönde etkilediğini anlattı. 
     Mevduat güvencesinin sınırlanmasından sonraki dönemde mevduatın artmaya devam ettiğini ifade eden Özince, şöyle devam etti 
     ''Bu durum, finansal sektöre ve bankalara duyulan güven artışının göstergesidir. Bankaların uluslararası kredi değerliliği yükselmeye devam etmiş, piyasa değeri artmıştır. Banka sistemindeki büyümenin yanı sıra bilanço yapısındaki iyileşme sürmüştür. TL kaynakların ve varlıkların bilançodaki payı yükselmiştir. Krediler büyümüş ve çeşitlenmiş, buna karşılık kredi riski düşük düzeyde kalmıştır.'' 
     
     BANKACILIK AKTİFLERİ 
     Bankacılık sisteminin toplam aktiflerinin 2004 yılında sabit fiyatlarla yüzde 23 oranında büyüyerek 306.5 milyar YTL'ye ulaştığını bildiren Özince, bankalarda çalışan sayısında ve banka şube sayısında 2003 yılının son çeyreğinden itibaren, özellikle özel sermayeli ticaret bankalarında artış olduğunu vurguladı. 
     TL'ye olan talep artışı sayesinde bilanço içinde TL cinsinden kalemlerin payının artmaya devam ettiğini belirten Özince, kaynaklar içinde mevduatın ağırlığını koruduğunu, yurt dışından sağlanan kredilerin arttığını bildirdi. 
     Özince, öz kaynaklardaki büyümenin de devam ettiğini ve öz kaynakların 35 milyar dolara ulaştığını söyledi. Özince, öz kaynak karlılığının ve aktif karlılığın yavaş da olsa düştüğünü, net faiz getirisinin yükseldiğini ve net faiz marjının kara katkısının arttığını sözlerine ekledi. 
     Konuşmaların ardından, Bankalar Birliği Genel Sekreteri Ekrem Keskin, TBB'nin sosyal amaçlı ''Türkiye'nin Geleceği İçin Çocuklara Sağlıklı bir Gelecek'' projesine ilişkin katılımcılara bir sunum yaptı. Genel Kurul, daha sonra basına kapalı olarak devam etti. 
     Bu arada, Garanti Bankası Genel Müdürü Ergun Özen, basın mensuplarının, Garanti'nin ortaklık görüşmeleriyle ilgili sorusu üzerine, kamuoyuyla paylaşmadıkları yeni bir şey olmadığını söyledi. 
     Katılımın az olduğu Genel Kurul'da, BDDK Başkanı Tevfik Bilgin ve TMSF Başkanı Ahmet Ertürk de hazır bulundu. 
     
</TEXT>
</DOC>
