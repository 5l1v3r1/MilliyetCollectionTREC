<DOC>
<DOCNO> 306167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy25.html </URL>
<DATE> 2005/01/13/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Teröristler "Siyasi Suçlu" sayılmayacak... 
</HEADLINE>
<TEXT>

     Terör suçlarının ''siyasi suç'' sayılmasını önleyen, Terörizmin Önlenmesi Avrupa Sözleşmesi Tadil Protokolünün Uygun Bulunduğuna Dair Kanun Tasarısı, TBMM Genel Kurulu'nda kabul edildi. 
     Protokol, Tedhişçiliğin Önlenmesi Avrupa Sözleşmesi'nin ''siyasi suç, siyasi suçla bağlantılı suç ve siyasi gerekçelerle işlenen suç'' tanımını değiştiriyor. Protokol, terör örgütü suçlarını, ''siyasi suç'' olarak değerlendirerek, suçluların iadesinin engellenmesini de önlüyor. 
     Protokol, Tedhişçiliğin Önlenmesi Avrupa Sözleşmesi'nde yer alan terör suçlarının kategorilerini artırarak, ''siyasi suç'' sayılamayacak suçların listesine, Denizde Seyrüsefer Güvenliğine Karşı Yasadışı Eylemlerin Cezalandırılması Sözleşmesi'nin, Kıta Sahanlığında Kurulu Sabit Platformların Güvenliğine Karşı Yasadışı Eylemlerin Önlenmesi Protokolü, Terörist Bombalamaların Önlenmesine İlişkin Uluslararası Sözleşme, Terörizmin Finansmanının Önlenmesine Dair Uluslararası Sözleşme'nin uygulama alanındaki suçları da kapsama dahil ediyor. Böylece adı geçen sözleşmelere ilişkin suç işleyenlerin ''siyasi suçlu'' sayılması önleniyor. 
     Ayrıca terör suçu kavramı, ''Sözleşme ve Protokolde sayılan suçlardan birini işlemeye teşebbüs etmek, işlenmesini düzenlemek veya başkalarını bu suçları işlemeye ya da işlenmesine azmettirmek fiillerini de kapsayacak'' şekilde genişletildi. 
     Bir izleme mekanizması oluşturulmasını da düzenleyen Protokol, çekincelerin ne şekilde uygulanacağını denetleyebilen bir organ kurulmasını da öngörüyor. 
     Protokol ile Sözleşme'ye eklenen ''Avrupa Konseyi'ne Üye Devletler ve Gözlemci Devletler'' ibaresi, Sözleşme'nin uygulama alanını genişletiyor. 
     Protokol'ün gerekçesinde, bundan sonra Türkiye'nin iade taleplerinin kabul edilmesinin sağlanacağı vurgulandı. 
     
     TİCARİ KARAYOLU TAŞITLARI 
     Meclis tatil öncesi son çalışmasıyla Ticari Karayolu Taşıtlarının Geçici İthaline İlişkin Gümrük Sözleşmesi'ne Türkiye'nin katılmasının uygun bulunduğuna dair kanun tasarını da kabul etti. 
     Söz konusu Sözleşme ile Türkiye'nin AB'ye tüm üyelik sürecindeki taahhütleri arasında yer alan ve yabancı ticari karayolu taşıtlarının geçici ithalatında gümrük takibatını kolaylaştıracak ve uluslararası taşıma yapan Türk firmalarına ait taşıtların diğer ülkelere giriş-çıkışlarında kolaylık getirilmesi öngörülüyor. 
     Sözleşmede, ticari karayolu taşıtlarına geçici giriş izni verilmesi ''geçici ithalat'' olarak tanımlanıyor. 
     Türkiye ile AB Arasındaki Mali İşbirliği Çerçevesinde Temin Edilecek Mali Yardımların Uygulanmasına İlişkin Çerçeve Anlaşmanın Onaylanmasının Uygun Bulunduğu'na Dair Kanun Tasarısı ise talebi üzerine Dışişleri Komisyonu'na verildi. 
     Görüşmelerin tamamlanmasından sonra TBMM Başkanvekili Ali Dinçer, 1 Şubat Salı günü saat 15.00'de toplanmak üzere birleşimi kapattı. 
     
</TEXT>
</DOC>
