<DOC>
<DOCNO> 342042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/ekonomi/eko02.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çorum denize kavuşacak' 
</HEADLINE>
<TEXT>


Enerji Bakanı Hilmi Güler DYH'nin düzenlediği toplantıda Çorumlulara, 'Obruk Barajı'nın yapılmasıyla enerji çeşmesinin başında olacaksınız. İklim de değişecek' dedi 

ÇORUM DHA 

Doğan Yayın Holding DYH tarafından 'Marka Güçtür' ana teması ile başlatılan 'Anadolu'daki Avrupa Toplantıları'nın 10'uncusu dün Çorum'da gerçekleştirildi. DYH bünyesindeki tüm medya şirketlerinin katılımıyla, Çorum Ticaret ve Sanayi Odası ÇTSO ve Çorum Sanayicileri ve İşadamları Derneği'nin ÇORUMSİAD ev sahipliğinde düzenlenen toplantıda konuşan Enerji ve Tabii Kaynaklar Bakanı Hilmi Güler, Obruk Barajı'nın tamamlanması ile Çorum'un adeta bir denize kavuşacağını söyledi. 
Güler, geçmiş yıllara ait Çorum izlenimlerini anlatırken, "Çorum sapsarı bir şehir olarak aklımda. Şimdi ise bambaşka bir şehir" dedi. Çorum'un en önemli projesi olan Obruk Barajı'na değinen Güler, "Baraj büyük ölçüde şekillendi. Bazı anlaşmalar yapılacak, küçük bürokratik sorunlar var. Onları ben üzerime alacağım ve gerçekleştireceğiz" deyince büyük alkış topladı. Güler, şöyle konuştu "Baraj 473 milyon kilowatt saat enerji üretecek. Yani enerjide çeşmenin başında olacaksınız. Aynı zamanda Çorum'a da deniz gelmiş olacak. İklimde değişiklik olacak ve belki seracılık konusunda önemli atılımlar olabilir. Belki Aydın Bey Doğan Holding Yönetim Kurulu Başkanı Aydın Doğan buraya bir organik tarım kurar. Gümüşhane'ye kurduğu gibi. Dolayısıyla Çorum bambaşka bir havaya bürünecek." 

'Dünya markası yapalım' 
Doğan Holding Yönetim Kurulu Başkanı Aydın Doğan da konuşmasında 1960 - 1965'te Çorum'dan haftada 3-4 defa geçerek Samsun'a gittiğini belirterek, şunları söyledi "O gün gördüğüm Çorum'la şimdiki Çorum arasında çok büyük farklar gördüm. Ateş Amiklioğlu sağolsun, beni de Çorum besliyor. Kravatım, pantolonlarım, gömleklerim Çorum'dan. Leblebi de Çorum'dan geliyor. Ama bir şey de söylemeden geçemeyeceğim. Bu kravatı ben yurtdışında 150 - 200 dolara alıyorum. Halbuki bu kravat Çorum'da yapılıyor. Onların markası konuluyor. Herhalde 5 - 10 dolar seviyesinde bir paraya yapıyorlar. Benim 150 dolara aldığım bir kravatı burada 10 dolara yapıp satmalarına üzülüyorum. Kalite olarak onlardan daha iyi. Eğer markalaşamazsak, hep ikinci sınıf ülke kalırız." Çorum'u dünyaya tanıtılması için çalışma yapılmasını, bu konuda her türlü desteği vereceğini belirten Aydın Doğan, "Para bulunur ama müteşebbis yok olur. İnancı, ideali, kavgası kolay kolay bulunmaz" dedi 
Hedef Alliance Holding Başkanı Ethem Sancak da başarıyı şöyle bir öyküyle anlattı "Abdülaziz döneminde dünyaya meydan okuyan Kel Aliço adında bir başpehlivan vardı. Avrupalılar, bu başarının sırrını merak edip sormuş. Kel Aliço, anlatmaya başlamış Ben 5 yaşındayken babamdan bizim sarı ineğin alacalı buzağısını hediye etmesini istedim. 60 merdivenli evimize her gün onu kucağımda taşıyordum, 25 yaşındayım, h l merdiven kucağımda taşıyarak seviyorum. Bu, kuvvet ve yükün birlikte büyümesinin öyküsüdür." 

'Bankayı iki nedenden dolayı sattım' DYH tarafından Çorum'da yapılan 'Anadolu'daki Avrupa Toplantıları' kapsamında, 21'inci Aydın Doğan Uluslararası Karikatür Yarışması sergisi ziyarete açıldı. Enerji Bakanı Hilmi Güler ve Doğan Holding Yönetim Kurulu Başkanı Aydın Doğan'ın Çorum Güzel Sanatlar Galerisi Kültür Sitesi'nde açılışını yaptığı sergi 17 Mayıs akşamına kadar gezilebilecek. Doğan, serginin açılışı sırasında bir gazetecinin 'Bankacılık sektöründen ayrıldınız, bunun sebebi nedir' sorusuna, "Ben bankamı iki ana nedenden dolayı sattım. Birinci gazeteciler huzursuzluk duydular, ikincisi benim 4 tane kızım var, 4'ü de 'Ben medyacı olacağım, bankaya gelmem' dedi. Ben 69 yaşındayım. Bundan sonra onlar gelmeyince, ben ne yapacağım. Ama bana göre ne ahlaki ne de yasal olarak yayıncılık ile bankacılık yanyana olmaz diye bir şey yok. Bu 1900'lerden kalma bir düşünce" dedi. 

Hitit'i bile marka yapamadık... Toplantıda hoşgeldiniz konuşmasını yapan Çorum Ticaret ve Sanayi Odası ÇTSO Başkanı Kenan Malatyalı ise, Çorum'un 5 bin yıllık tarihi geçmişinde pek çok medeniyetin merkezi olduğuna dikkat çekerek, "Tarihin ilk yazılı barış anlaşmasını yapan Hitit'lere başkentlik yapmış olan Çorum'un sadece bu özelliği ile bir dünya markası olması mümkündür. Ancak tanıtım eksikliği nedeniyle, değil dünyaya, kendi ülkemize bile bu eşsiz tarihi mirası anlatamıyoruz" dedi. 
Çorum Sanayicileri ve İşadamları Derneği Başkanı Erdem Çenesiz de 3500 yıl önce Kadeş'te Mısırlılarla yaşanan kanlı savaşın galibinin aslında Hititler olduğunu ifade ederek, şöyle konuştu "Oysa Mısır Firavun'u halkını bu savaştan başarı ile çıkıldığına inandırmıştı. Hatta yıllar boyunca tarihçileri bile yanıltacak şekilde yazıtlar, duvar süslemeleri yaptırtmıştı. Belki de tarihin bu ilk ve önemli imaj çalışması sonucunda yalnızca o dönem değil, son 25 yıla kadar tüm dünya tarihçileri Kadeş savaşının galibini Mısırlılar olarak bildi. Gerçek durum ancak son yıllarda anlaşıldı. Buradan çıkaracağımız sonuç gerekli tanıtımı yapmazsak bir başarımızı dahi faydaya dönüştüremeyebiliriz." 


</TEXT>
</DOC>
