<DOC>
<DOCNO> 310524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko13.html </URL>
<DATE> 2005/01/29/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
TMSF, Uzan Grubu'nun eşyalarının satışına başladı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından haczedilen Uzan Grubu'na ait 3 bin 472 adet eşyanın satışına başlandı. 
     TMSF Binası'nda yapılan açık artırmada Uzan Grubu'na ait Rumeli Holding, Telsim Binası ile Hakan Uzan ve Ayşegül Akay'ın yalılarından çıkarılan 592 kalemden oluşan ve 315 bin 870 YTL muhammen bedelli 2 bin 644 adet eşya bugün satışa çıkarıldı. 
     Bugünkü açık artırmada satılanlar eşyanın arasında çok sayıda yatak odası, oturma grubu, sehpa, koltuk, masa, kanepe, halı, beyaz eşya, mutfak eşyası, dürbün ile çeşitli ev aksesuarları yer alıyor. 
     Söz konusu eşya arasında 14 bin YTL ile en yüksek muhammen bedelli Bacarat marka 12 bardak ve bir vazodan oluşan kristal takım alıcı bulmadı. 
     Açık artırmada, Hakan Uzan'ın yalısından çıkarılan ve 500'er YTL'den satışa çıkarılan Aibo marka kameralı ve uzaktan kumandalı 2 adet oyuncak robot köpek 1.300 YTL'ye satıldı. 
     Bugünkü açık artırmada satılan 460 kalem üründen yaklaşık 290 bin YTL gelir elde edildi. 
     Yarın yapılacak ve muhammen bedeli 432 bin 395 YTL olarak belirlenen, 625 kalemden oluşan 828 adet eşyanın açık artırmasında ise çoğunluğu elektronik eşya, telefon, bilgisayar ve aksesuarlardan oluşan parçalar satılacak. 
     Katılmak isteyenlerin teminat yatırmalarına gerek olmadığı ihalelerde, ayrıca ilk kez kredi kartlı ödemeler kabul ediliyor. 
     Söz konusu eşyalar, TMSF Binası'nın yanında bulunan depolarda muhafaza ediliyor. 
     
</TEXT>
</DOC>
