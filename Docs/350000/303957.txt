<DOC>
<DOCNO> 303957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun13.html </URL>
<DATE> 2005/01/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İkinci '11 Eylül' telefon dinleme ile önlendi, roketler yakalandı 
</HEADLINE>
<TEXT>

     Hilal YILMAZ LONDRA, DHA 

      HİNT asıllı bir İngiliz işadamının ABD'de terörist saldırı düzenlemeyi planlayan Somalili bir gruba 200 adet roket satmaya çalıştığı ortaya çıktı. Hermant Lakhani adlı işadamı, bilerek ve isteyerek Amerika karşıtı teröristlere yardım etmekle suçlanıyor. 
     ABD'nin New Jersey Eyaleti'ndeki Newark Mahkemesi'nde önceki gün başlayan duruşmada Savcı Stuart Rabner, Lakhani'nin ABD'ye 200 adet roket kaçırmak için bir yılı aşkın bir süredir uğraştığını ve her seferinde bu roketlerle gökyüzündeki uçakların nasıl vurulması gerektiği konusunda alıcılara akıl verdiğini belirtti. 
     İngiliz iş adamı ise suçsuz olduğunu savundu. Kendisinin komploya kurban gittiğini belirten 69 yaşındaki Lakhani, tek amacının 'para kazanmak' olduğunu, terörle hiçbir bağlantısı olmadığını söyledi. 
     
     11 EYLÜL'ÜN YILDÖNÜMÜNDE KULLANACAKLARDI 
     Hermant Lakhani adlı işadamının girişimi, FBI ajanlarının, omuzdan fırlatılan bu roketlerin 'aynı anda 10 ila 15 kadar uçağı düşürebilecek güçte olduğu ve rahatlıkla 11 Eylül saldırılarının 2'nci yıldönümünde kullanılabileceği' şeklindeki ses kayıtlarını içeren kasetleri fark etmesiyle ortaya çıkarıldı. 
     Lakhani'yi yakın takibe alan Amerikalı yetkililer, Ağustos 2003'de ABD'nin New Jersey eyaletinde düzenledikleri operasyonla İngiliz işadamını 'teröristlere yardım ettiği' gerekçesiyle tutukladı. Bir otel odasında yakalanan Lakhani'nin bu sırada Rusya'dan aldığı roket fırlatıcısını denemekte olduğu belirtildi. İngiliz işadamının bu roketlerden 50 tane daha satmayı planladığı da ortaya çıktı. 
     
     "BİN LADİN' AMERİKALILARI HİZAYA GETİRDİ" 
     Kasetlerde ayrıca Lakhani'nin, Usame Bin Ladin'e övgüler yağdırdığı ve El Kaide lideri için "İyi bir iş başardı, Amerikalıları hizaya getirdi" şeklinde ifadeler kullandığı belirtildi. Lakhani suçlu bulunması durumunda 25 yıla kadar hapis cezasına çarptırılabilecek. 
     
</TEXT>
</DOC>
