<DOC>
<DOCNO> 321064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur03.html </URL>
<DATE> 2005/03/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Batı bölgelerde bugün yağış bekleniyor 
</HEADLINE>
<TEXT>

     Yurdun batı kesimleri bugün öğle saatlerinden itibaren yağışlı havanın etkisine girecek. Batı bölgelerde kuvvetli lodos da bekleniyor. 
     Devlet Meteoroji İşleri Genel Müdürlüğü, yurdun batı kesimlerinin bugün öğle saatlerinden itibaren yeni bir ılık ve yağışlı havanın etkisine gireceğini duyurdu. 
     Öğle saatlerinde Marmara Bölgesi'nin batısı ve kıyı Ege'de başlayacak sağanak ve gökgürültülü sağanak yağış, akşam saatlerinde Marmara, Ege, Batı Akdeniz, İç Anadolu'nun batısı ile batı Akdeniz'de devam edecek. 
     Sağanak ve gökgürültülü sağanak yağış, yarın yurdun büyük bölümünde etkisini sürdürecek. Rüzgar, bugün sabahtan itibaren Marmara ve Ege'de, akşam saatlerinde Batı Karadeniz ile İç Anadolu'nun batısında, güney ve güneybatı yönlerden kuvvetli ve kısa süreli fırtına şeklinde esecek. 
     Hava sıcaklığı ise bugün kuzey ve iç bölgelerde hissedilir derecede olmak üzere tüm yurtta artacak. 
     Yetkililer, bugün batı bölgelerde etkili olacak kuvvetli lodos nedeniyle vatandaşları soba zehirlenmeleri ile sağanak ve gökgürültülü sağanak yağışların oluşturacağı su baskını ve taşkınlara karşı uyardı. 

     
</TEXT>
</DOC>
