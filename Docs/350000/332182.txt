<DOC>
<DOCNO> 332182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko12.html </URL>
<DATE> 2005/04/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bazı uluslararası bankalar Dışbank'a teklif sundu... 
</HEADLINE>
<TEXT>

     Türk Dış Ticaret Bankası DIŞBANK için bazı uluslararası bankaların teklif verdiği açıklandı. 
     Türk Dış Ticaret Bankası'nın hakim hissedarı Doğan Şirketler Grubu Holding'den Borsa'ya gönderilen açıklamada, Türk Dış Ticaret Bankası ile ilgili değerlendirme çalışmalarını sürdüren bazı uluslararası bankalardan bu çalışmaların sonucunda tekliflerini hazırlayıp sunmalarının istendiği anımsatıldı. 
     8 Nisan tarihi itibarıyla çalışmalarını tamamlamış olan bazı uluslararası bankaların, tekliflerini, Doğan Şirketler Grubu Holding'e sundukları kaydedilen açıklama, Holdinge ulaşan ve halen değerlendirilmekte olan tekliflerin Türk Dış Ticaret Bankası'nın sermaye yapısına ve yönetimin kontrolüne ilişkin değişiklik neticesi verebilecek hususlar içerdiği bildirildi. Açıklamada, şöyle denildi 
     ''Halen yapılmakta olan son değerlendirmeler, yatırımcıların kararlarını etkileyebilecek önemde olması nedeniyle, değerlendirmenin tamamlanması aşamasına değin, İMKB Yönetmeliği'nin 25 a maddesi uyarınca, Doğan Şirketleri Grubu Holding A.Ş. hisse senetlerinin seansının durdurulması için gerekli işlemlerin yapılmasını rica ederiz. Konu ile ilgili somut gelişmeler kamuya usulüne uygun olarak açıklanacaktır.'' Türk Dış Ticaret Bankası da İMKB'ye gönderdiği açıklamada, Doğan Şirketler Grubu Holding tarafından halen yapılmakta olan bankaya ilişkin söz konusu değerlendirmelerin yatırımcıların kararlarını etkileyebilecek önemde olması nedeniyle değerlendirmenin tamamlanması aşamasına değin İMKB Yönetmeliği'nin 25 a maddesi uyarınca Türk Dış Ticaret Bankası hisse senetlerinin seansının da durdurulması için gerekli işlemlerin yapılmasını istedi. 
     Borsa Başkanlığı da, söz konusu iki şirketin hisse senetlerinin sıralarının, Dışbank'ın satışına ilişkin ortaya çıkan gelişmelerin kamuya duyurulabilmesi amacıyla geçici olarak işleme kapatıldığını duyurdu. 
     Seans öncesi işleme kapatılan Dışbank hisseleri, geçen haftayı 3.96 YTL, Doğan Şirketler Grubu Holding hisseleri 3.52 YTL'den kapatmıştı. 
     
</TEXT>
</DOC>
