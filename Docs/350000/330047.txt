<DOC>
<DOCNO> 330047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun07.html </URL>
<DATE> 2005/04/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yunanistan, Türk havucuna taktı... 
</HEADLINE>
<TEXT>

     Yaşar ANTER DHA 

      TÜRK çiftçilerin yetiştirdiği havuç ve patatesler, Yunanistan'ın Ege'deki adalarında gıda krizi yarattı. Adalara Türkiye'den sağlıksız, hormonlu havuç ve patates getirilip satıldığı yönünde şikayetler üzerine devlet kurumları harekete geçerken, gazeteler de gelişmelere geniş yer verdi. 
     Rodos Valiliği'ne, Türkiye'den denetimsiz olarak tarım ürünleri getirilip satıldığı yönünde ulaşan şikayetlere, Yunan adalarında yayınlanan Rodiaki Gazetesi'nde geniş yer verildi. Gazete, Türkiye'den patates ithal edilmiyor' başlığıyla okuyucularına duyurduğu haberde, Rodos ve Oniki Ada Tarım Müdürlüğü'nden yapılan resmi açıklamaya yer verdi. 
     Haberdeki açıklamada, Türkiye'den patates ithali yapılmadığı, dolayısıyla halkın endişe etmesine gerek olmadığı belirtilerek, "Halkımızın endişe etmesine gerek yok. Gıdalar üzerinde sürekli denetimler ve kontroller yapılıyor. Yunanlı Avrupa Parlamenterleri, Avrupa Parlamentosu yetkili organlarına yönelttikleri soru önergelerinde, son zamanlarda Türkiye'den ithal edilen patateslerde yüksek oranda nitrat bulunduğunu ve bunun halk sağlığı için tehlike teşkil ettiğini belirtmişler. Yunanistan'ın küçük bir miktarın dışında, Türkiye'den patates ithal etmediği, edilse bile, ithal edilen patateslerin Benakio'daki Fitopatholoji Enstitüsü'nün Bitki Hastalıkları Enstitüsü sıkı bir kontrolünden sonra tüketime arzedildiği bilinmelidir. Ayrıca bölgemize ithal edilen patateslerin Mısır'dan geldiği, Türkiye'den ise sadece limon v.s. ithal edildiği belirtilmektedir'' denildi. 
     Proodos Gazetesi de Türkiye'den gelen havuçları, Yunan havuçları olarak vaftiz ettiler' başlığıyla yayınladığı haberinde, Yunanistan Havuç Yetiştirme Birliği'nin, Türkiye'den ithal edilen havuçların, yerli havuç olarak piyasaya sürüldüğü yolundaki şikayetine yer verdi. Birliğin şikayeti üzerine Tarım Bakanlığı'nın soruşturma açtığı belirtilen haberde, "Soruşturma sonucunda Larisa şehrindeki bir toptancının, Thiva'dan getirildiğini iddia ederek sattığı 520 kilogram havucun, aslında Türkiye'den geldiği anlaşıldığı gerekçesiyle şahıs mahkemeye sevk edilerek para cezasına çarptırılmıştır'' denildi. 
     Haberde Atina ve Viotia kentlerinde de yapılan araştırmalarda bazı süpermarketlerde satılan Türk havuçlarının toplatıldığı belirtildi. Yunanistan Tarım Bakanlığı, Havuç Yetiştirme Birliği ve Bitki Hastalıkları Enstitüsü'nün, Türk havuç ve patateslerinin satışının yapılabileceği bölgelerde denetimlerin arttığı vurgulandı. 
     
</TEXT>
</DOC>
