<DOC>
<DOCNO> 346696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko15.html </URL>
<DATE> 2005/05/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bakan Güler Artık Türkiye kabına sığmıyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, "Artık Türkiye kabına sığmıyor. Bu ülke, dünyanın en büyük 10 ekonomisi arasına girecek. Bunun için herşeyimiz var" dedi. 
     Bursa’da düzenlenen "9. Otomotiv ve Yan Sanayii Sempozyumu" çerçevesinde düzenlenen "Sektörde Ar-Ge Çalışmaları" konulu oturuma konuşmacı olarak katılan Güler, otomotiv sektörünün Türkiye’nin ve dünyanın en önemli sektörlerinden biri olduğunu, otomotivin günümüzde hayatın en önemli unsuru haline geldiğini söyledi. 
     Dünyada 60 ülkede otomotiv üretimi yapıldığını, bunların arasında ABD, Japonya, Almanya, Fransa, Güney Kore, İtalya, İngiltere, Brezilya ve Çin’in başı çektiğini kaydeden Güler, bu ülkeler arasında Türkiye’nin olmadığına dikkati çekerek, şunları söyledi 
     "Niye yokuz Bunun sorusunu mutlaka birlikte düşünmemiz lazım. 
     Neyimiz eksik hiçbir şeyimiz eksik değil. Dünyada 60 olan üretici sayısı 20’ye inmiş durumda. Yani şirketler evleniyor, büyüyor, birlikte çalışıyorlar. Önümüzdeki yıllarda ne olacak 10 milyon kapasiteli 5 ana sanayi firmasının kalması bekleniyor. Daha derli toplu bir hale gelmesi bekleniyor. Yeni devler ortaya çıkacak. 
     Tabii ki bizim de birşeyler yapmamız lazım. Madem ki, iddialı büyük bir devletiz, büyük bir milletiz, buna uygun planımız, programımız, vizyonumuz olması lazım. Bunu göz önüne almamız lazım." Güler, kötü bir dönemde hükümeti devralmalarına rağmen otomotiv üretiminin son 3 yılda 3.5 kat arttığını ve Türkiye’ye 10 milyar dolar kazandırdığını anlatarak, "2005 yılında, üretimin 860 bin, ihracatın da 560 bin adete gelmesini bekliyoruz. Bunlar resmi rakamlar. Artık Türkiye kabına sığmıyor. Bu ülke, dünyanın en büyük 10 ekonomisi arasına girecek. Bunun için herşeyimiz var" diye konuştu. 
     
     AR-GE ÇALIŞMALARI 
     Bütün dünyanın bir yarış içinde bulunduğunu, bu yarışın en temel niteliğinin de rekabete dayalı olduğunu dile getiren Güler, "Rekabet farklılıkla oluyor, farklılıkta da Ar-Ge’ye mutlaka önem vermeliyiz" dedi. 
     Güler, hükümet olarak Ar-Ge için Cumhuriyet tarihinin en büyük fonunu ayırdıklarını, 300 milyon dolarlık bir kaynak sağladıklarını belirterek, şunları söyledi 
     "AR-GE’ye önem vermeliyiz. Eğer bunu yapmazsak vagon oluruz. Eğer bunu becerirsek, lotomotif oluruz. Bu kaynak proje bekliyor, otomotiv sektörünü bekliyor. Hodri meydan. Projem var diyorsanız, gelin hazırlayın projenizi, programınızı, elemanlarınızı, takvim hazırlayın, çalışma ekibini koyun, yaptıkça para ödenecek." 
     
     "BİODİZEL VE BİOETANOL" 
     Bakanlık ve hükümet olarak otomotiv sektörüne büyük önem verdiklerini, bu konuda sektör temsilcileriyle kesişen, ortak yönlerinin bulunduğunu anlatan Güler, bu çerçevede en fazla önemi yakıta verdiklerini kaydetti. 
     Güler, enerjide petrol, sıkıştırılmış doğalgaz ve biodizel ile bioetanol konularında çalışmalar yaptıklarını, özellikle biodizel ve bioetanol ile ilgili ciddi araştırmalar içinde olduklarını ifade ederek, "Yeni dönemde bizim güçlü, sektörde altı çizilebilir işler yapmamız lazım. Bununla ilgili yeni dizayna gidiş için yeni bir konsept değişikliği ve yeni bir konsept geliştirmesi yapabiliriz. Daha hafif, daha ekonomik, daha az yakıt tüketen ve en önemlisi yeni yakıtlarla çalışan, yeni bir dizayn geliştirilebilir. Çünkü petrol ve mazot noktasında otomotiv sektörüne ciddi paralar ödüyoruz" dedi. 
     Biodizel ve bioetanol enerjinin kullanılmaya başlanmasıyla Türkiye’nin tarımının da gelişebileceğini, Bursa, GAP, Konya Ovası ve Trakya’da bu doğrultuda çalışmalar yapılabileceğini dile getiren Güler, şunları söyledi 
     "Şu anda Türkiye’de biodizel ve bioetanol için 6 bin hektarlık alanda ekim yapılabiliyor. AB standartları olan yüzde 2’yi yakalamak için gerekli 200 bin hektara hemen çıkabiliriz. Bunu yaparsak, petrol ürünü ithalatında önemli tasarrufa gitmiş olacağız. Bu iki ürün çevre sağlığı açısından da önemli. Aynı zamanda, bu iki yakıtın hazırlanış aşamasında elde edilen küspe hayvancılıkta, gliserin de kimya sektöründe kullanılabilir. 
     Tarımın gelişimiyle birlikte göçlerin de önüne geçmiş olacağız. 
     Dışarıya az para ödeyeceğiz. Dışarıya bağımlılığımız nispeten azalacak. Bioetanol, şeker pancarından üretiliyor. Biz şeker fabrikalarını kapatmayı veya özelleştirmeyi düşünüyoruz. Halbuki daha fazla şeker pancarı üretmek, şurubundan doğrudan etanol elde etmek mümkün. O zaman bunu benzinin yerine kullanmak mümkün." 
     
     TÜRKİYE’DE PETROL VE DOĞALGAZ ARAŞTIRMALARI 
     Bakan Güler, alternatif yakıtın yanı sıra klasik yakıta da büyük önem verdiklerini, bu çerçevede petrol ve doğalgaz aramalarına hız verdiklerini anlattı. Petrol aramalarına ayrılan payı 5 kat artırdıklarını ifade eden Güler, bu çerçevede Akçakoca’da geçen yıl başlayan sondaj çalışmaları sonucu 1 kuyuda ticari petrol bulduklarını, şimdi Alatlı taraflarında 1270 metrelik sondaj yaptıklarını, ayrıca haziran ayında Hopa’nın 40 mil açıklarında denizde petrol arayacaklarını belirten Güler, "Türkiye’de petrol var mı, yok mu göreceğiz. Varsa da göreceğiz, yoksa da göreceğiz" dedi. 
     
     HİDROJEN ENERJİSİ 
     Güler, tüm dünyanın hidrojen enerjisi konusunda çalışma başlattığını, ABD’nin bunun için 3 milyar dolarlık bir kaynak ayırdığını ifade etti. Türkiye’de de Hidrojen Enerjisi Teknoloji Merkezi’ni İstanbul’da kurduklarına, bu merkezin araştırmalarının sürdüğüne işarete eden Güler, bu çalışmalarının dünyada örnek olabileceğine, "Hidrojen Dönemi"nin başlamasına vesile olacağına değindi. 
     Hilmi Güler, şöyle devam etti 
     "Türkiye, ilk defa çok önemli bir konuda merkez durumunda bir işe başlıyor. Bu avantajı kullanmamız lazım. Hidrojen enerjisi şu anda kullanılıyor ama pratik kullanımı 10-15 yıl içinde olacak. Hidrojen enerjisi için bir merkez kurduk ve çalışmalar başladı. 
     Taş devri, taşlar bittiği için bitmedi. Petrol dönemi de petrol bittiği için bitmeyecek. Olsa dahi hidrojen dönemi başlayacak. Sodyum, bor, hidrorir de çok hidrojen taşıyor. Türkiye dünya bor rezervinin yüzde 72’sine sahip. Bor Araştırma Enstitüsü kurduk. Bu enstitü, boru artık hammadde veya yarı mamul olarak değil, en uç ürünler halinde üretim yapabilmek için çalışıyor. Bu konuda Türkiye önemli bir avantajı elde etmiş olacak." Bakan Güler, sempozyum çerçevesinde Holiday Inn Oteli’nin havuzbaşında sergilenen, Türkiye’de üretilen ilk yerli otomobil olan "Devrim"e de bindi. 
     
</TEXT>
</DOC>
