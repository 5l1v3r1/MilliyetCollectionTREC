<DOC>
<DOCNO> 311474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur50.html </URL>
<DATE> 2005/02/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
"İddaa"ya karşı başlatılan kampanyada imza sayısı hızla artıyor... 
</HEADLINE>
<TEXT>

     Bahis oyunu ''İddaa''nın yasaklanması için başlatılan imza kampanyasında, Sivas'ta bugüne kadar 8 bin 560 imza toplandığı bildirildi. 
     Sivas Esnaf ve Sanatkarlar Odaları Birliği Başkanı Beşir Köksal, yaptığı yazılı açıklamada, küçük çocukların ve gençliğin, günlük harçlıklarını yatırarak oynadıklarını öne sürdüğü ''iddaa'' oyununun, bütün ülkede yaygınlaşarak, çok zararlı bir alışkanlık haline geldiğini savundu. 
     Köksal, şunları kaydetti 
     ''Ülkemizin geleceği olan gençliğimizin yetişmesinde zararlı olan davranış ve unsurları ortadan kaldırmak, hem hükümetimizin, hem de aileler başta olmak üzere bütün sağduyulu kuruluşların ve basınımızın vicdani ve ahlaki görevidir. 31 Aralık 2004'de Türkiye genelinde Türkiye Kahveciler Kıraathaneciler ve Büfeciler Federasyonu'nca 'iddaa' oyunun yasaklanması için açılan imza kampanyasına, 8 Ocak 2005'den itibaren birliğimiz de katıldı.'' İl genelinde, birliklerinin ve mesleki odalarının işbirliğiyle bu oyunun yasaklanması için bugüne kadar 8 bin 560 imza toplandığını kaydeden Köksal, Türkiye Kahveciler Kıraathaneciler ve Büfeciler Federasyonu'nda toplanacak olan bu imzaların, ilgili Devlet Bakanı'na teslim edileceğini belirtti. 
     
</TEXT>
</DOC>
