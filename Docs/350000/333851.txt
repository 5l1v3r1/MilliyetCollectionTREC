<DOC>
<DOCNO> 333851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/ekonomi/eko07.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
20 bin şirket gözaltında 
</HEADLINE>
<TEXT>


Hayali ihracat iddiasıyla 20 bin şirkete ait milyonlarca beyanname incelenecek 

TOLGA ŞARDAN Ankara 

Gümrük Müsteşarlığı'na bağlı Gümrük Muhafaza Başkontrolörlüğü, Türkiye'nin son yıllardaki en geniş kapsamlı soruşturmasını başlattı. Gümrük Muhafaza Başkontrolörleri, "hayali ihracat" iddiasıyla Türkiye'de faaliyet gösteren yaklaşık 20 bin şirketin 1999'dan bu yana yaptığı tüm ihracat kayıtlarını mercek altına aldı. Uzmanlar, şirketlerin "dahilde işleme izin belgeleri"ne el koyup incelemeye başladı. 

11 bin belge 
Yapılan ilk saptamalarda 13 Ekim 1999 - 31 Mayıs 2002 arasında 11 bin 188 işleme izin belgesi düzenlendiği, bu belgeler kapsamında da milyonlarca beyanname tanzim edildiği tespit edildi. İlk aşamadan sonra Gümrük Müsteşarlığı, ihracat kapama işlemi yapan tüm şirketlerin evraklarını ulaştırmaları sağlamak için tebligatlar göndermeye başladı. 
Özellikle, İstanbul, Bursa, Ankara ve Gaziantep'te yoğunlaşan şirketler, sözkonusu dönemde gerçekleştirdikleri işlemler için hazırladıkları dosyaları gümrük uzmanlarına ulaştırmaya başladı. Yurt genelindeki 13 "ihracatçı birliğinin" kayıtlarında inceleme yapılmasını sağlamak amacıyla da gümrük muayene ve muhafaza memurlarından kurulu 13 ayrı çalışma grubu oluşturuldu. 


</TEXT>
</DOC>
