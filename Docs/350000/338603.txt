<DOC>
<DOCNO> 338603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/spor/ysenay.html </URL>
<DATE> 2005/05/01/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Otobana çıkış 
</HEADLINE>
<TEXT>



Ligin zirve kilitlerini açacak anahtar 90 dakika her anıyla nefes kesiciydi gerçekten... Trabzon Fenerbahçe'nin starları Anelka, Aurelio, Nobre ve özellikle de Alex gibi isimleri sahanın her bölgesinde sıkıştırıp top kullanamaz hale getirmeye çalışıyor, müthiş pres kapışmalarından kaptığı toplarla da Fenerbahçe kalesinde Fatih Tekke, Gökdeniz ve Yattara'yla sayısız fırsatları yaratıyordu... 
Fenerbahçe'nin, kontrollü futbol anlayışı, Sarı - Lacivertli ekibin oyundaki pas zenginlikleri ve de gözlere hoşluklar getirecek pozisyon kalitelerini oyunun gündeminden zaman zaman uzak tutuyor, ancak Alex ve Anelka'nın düşünce ve bilek kaliteleriyle Trabzon karşısında hem gol bulunuyor, hem de Bordo - Mavili savunmaya çok zor pozisyonlar yaşatılıyordu... Ölü topta Alex'in yine sihirli ortasında Nobre'nin kafa sıyırtması geçerli oluyordu ama, Luciano'nun vuruş esnasında ofsaytta bulunduğunu yan hakemin süzememesi de geceye yakışmayan bir hakem kabahati olarak kafalara kazınıyordu.. 
Evet Szymkowiak, Volkan, Hüseyin gibi orta alan ustaları, Trabzonspor adına dar alandaki küçük paslarıyla Fatih Tekke, Gökdeniz ve Yattara'nın koşu yollarını uzun can alıcı uzun paslarla süslemeye çalışıyorlar, zaman zaman çok başarılı oluyorlar, ancak çokca zaman da Fenerbahçe'nin Önder, Berkant, Deniz ve Luciano defansif isimleri de, bütün fiziksel verileriyle bozmaya çalışıyorlardı rakibin hücum düşüncelerini... 

Tuncay Şanlı kaosu 
Tabii ki Anelka'nın sağ kulvarda hem kendi kalesini koruyan çabukluk ustalıkları, hem de kanat çıkışlarındaki müthiş uyumlu futbol özellikleri doğrusu ya dün gecenin Fenerbahçe adına ayaklanan en görkemli fotoğrafları oluyordu Kadıköy'de... Sarı - Lacivert formadaki Tuncay kaosuna pek girmeyelim bu maç adına... Top tekniği ve düşünce düzeyi böylesine fukara bir kafa ve fizikle futbol da bu kadar oynanıyor ancak anlaşılan... İkinci devrede patlayan Karadeniz ataklarının sebebi tabii Fenerbahçe'nin kontrollü kalmaya çalışması ve de galibiyet sayısının üstüne kapanma gayretlerinin doğal sonucuydu... Ancak Trabzon'un da, Fenerbahçe'nin de olmazsa olmaz kazanma istekleri oyunun hücum üstünlüklerini zaman zaman Fenerbahçe defansı üstüne, zaman zaman da Trabzon ceza sahası içine yığıyor, Yattara'nın müthiş ortasında, Fatih Tekke'nin enfes kafa golü Rüştü'nün ağlarına düşüyor, eh konu şampiyonluk kupasının kulplarını yakalama meselesi ise eğer, o zaman Fenerbahçe'nin yeniden ayaklanması ve Alex'in penaltı golüyle üç puanı koparması çok da normal gözüküyordu Kadıköy'de .. İşte Fenerbahçe, Trabzon galibiyetini de böyle perçinleyerek, yakaladı üç puanı ve kıvrak şampiyonluk yolculuğunun geniş OTOBANLARA çıkışını. 


</TEXT>
</DOC>
