<DOC>
<DOCNO> 316663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/okur.html </URL>
<DATE> 2005/02/19/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Dış ticaret birliği kavgası 
</HEADLINE>
<TEXT>


Başkana göre sorun yok... Tabana göre problem çok. Bu yasa nasıl çıkar bilinmez. Ama bildiğimiz, kafaların ve hesapların karışık olduğu. 
Konumuz, Dış Ticaret Birlikleri Yasa Tasarısı. 57 ihracatçı birliği ile 7 ithalatçı birliği bugün Türkiye İhracatçılar Meclisi'nde TİM toplantı halinde. Kıyamet kopacak. 2005'te dış ticaret hedefimiz 180 milyar dolar. Bu hedefte taraflar belli. İhracatçı Birlikleri, İthalatçı Birlikleri, Dış Ticaret Müsteşarlığı, ithalatçı ve ihracatçıları bir çatıda toplayan üst örgüt TİM. Hal böyle olunca yeni yasa taslağıyla başlayan kavganın özünde iki ana konunun yattığını görüyoruz. 

Büyük hesap 
Birincisi, 180 milyar dolarlık dış ticaretten ihracatçıların ve ithalatçıların yasal olarak birliklerine yapacağı kesinti oranı. Kesintilerden şimdiye kadar pay almayan ana örgüt TİM'in alacağı para miktarı. Yani TİM'in kasa olmaya soyunması. Peki, sistem neydi Nasıl çalışıyordu Devlet ihracatçıya örgütlen, birlik kur, ama "atama ve denetim" bende demişti. Reel sektör kurduğu birlik için seçim yapıyor, ihracatçı yönetime getirdiği birlik temsilcilerine aylık, yıllık ve nispi oranlarda ödeme yapıyordu. Yani binde 1 ile 2.5 arasında. Bunun oranını da ihracatçı birlikleri kendi genel kurullarında belirliyordu. Ve paralar ihracatçı birliklerinin kasalarında toplanıyordu. Artan para DTM'nin kasasına gidiyordu. Amaç kaynak sorunu olan birliklerin desteklenmesiydi. Yeni taslakla birlikte ihracatçı birlikleri topladıkları paranın yüzde 10'unu TİM'e vermek zorundalar. 
Peki ihracatçılar bu parayı TİM'e verecekler de ithalatçılar ne yapacak Yasada açık ve net değil ama görünen o ki ithalatçı birlikleri beyanname başına bir rakam ödeyecekler. Eh, durum bu olursa 180 milyar dolarlık dış ticaret hacmini yakaladık. Eğer binde 2'lik kesintilerle bu yola devam edilirse şaşırmayın yaklaşık 300 milyon dolar ihracatçı birliklerine kalacak, TİM ise 30 milyon doları alacak. 
Üstelik ihracatçı birliklerinin genel sekreter ve yardımcılarını seçme hakkı bile olmayacak. Yeni tasarıda TİM, tüm yetkileri Türkiye Dış Ticaret Birlikleri olarak elinde tutacak. Açıkcası, ihracatçı birliklerinde kimsenin esamesi okunmayacak. İhracatçılar, dolayısıyla birlikler figüran, TDTB, yarı kamusal bir birlik olarak sahnede yerini alacak. 
Neye rağmen 
Elbette AB yolculuğuna rağmen. Elbette, Dış Ticaret Müsteşarlığı'nın gücünü arkasına alarak. Olacak iş mi Tasarı sır gibi saklanınca zaten kafalar karıştı. Doğrusu ne mi olmalı Dış Ticaret Müsteşarlığı artık buradan elini eteğini çekmeli. TİM, ana örgüt olarak 57 ihracatçı, 7 ithalatçı birliğini toplayıp kendi altyapısını kendisi kurmalı ve gerçek bir sivil toplum örgütü olarak yola devam etmeli. İhracatçılardan, ithalatçılardan ne kadar kesinti alacak kendisi belirlemeli. Dış Ticaret Müsteşarlığı da "Bensiz olmaz" diyerek "yaptırım gücüyle" buradan fonlanmayı bitirmeli. İthalatçı Birliği'ne karşı çıkan TOBB da susup oturmalı. 



</TEXT>
</DOC>
