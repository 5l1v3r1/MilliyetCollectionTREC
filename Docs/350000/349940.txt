<DOC>
<DOCNO> 349940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun41.html </URL>
<DATE> 2005/06/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ABD Büyükelçisi ve Başsavcı arasındaki skandal konuşmaya soruşturma 
</HEADLINE>
<TEXT>

     Ukrayna'da, ABD Büyükelçisi ile Başsavcı arasında geçtiği iddia edilen telefon görüşmesi hakkında soruşturma başlatıldı. 
     Savcılık, ABD Büyükelçisi John Herbst ile Başsavcı Svyatoslav Puşkin arasında geçtiği iddia edilen telefon görüşmesiyle ilgili adli soruşturma başlatıldığını bildirdi, ancak gizli olan soruşturma hakkında başka ayrıntı verilemeyeceğini kaydetti. 
     ABD Büyükelçiliği de konuyla ilgili açıklama yapmayı reddederek, ''Büyükelçi'nin görüşmeleri hakkında hiçbir zaman yorum yapılmadığını'' ifade etti. Rusya'da bir internet sitesinde bu hafta, Herbst ile Puşkin arasında geçen yıl yapıldığı iddia edilen telefon görüşmesinin kayıtları yayınlanmıştı. 
     İnternet sitesi Kompromat.ru'da yayınlanan kayda göre, Herbst, Başsavcı Puşkin'i arayarak, bir rahip hakkında açılan davadan duyduğu kaygıyı iletti. 
     Kayda göre Puşkin de ''davanın henüz kapandığı, sorumlu olan savcının görevden alındığı ve savcılık bürosunun Tanrı'ya hizmet edenlere karşı soruşturma yürütmeyeceği'' yanıtını verdi. 
     Puşkin ayrıca, Amerikan Büyükelçisi'ne, dönemin Devlet Başkanı Leonid Kuçma'nın kendisini 2003'te görevden almasından sonra gösterdiği destek için ve kendisini tehlikede hissetmesi durumunda ABD'ye siyasi iltica etme olasılığından bahsetmesi dolayısıyla teşekkür etti. 
     Puşkin, geçen yıl bir mahkeme kararıyla Kuçma tarafından görevine iade edilmişti. 
     Ukrayna'da halk tarafından fazla benimsenmeyen Puşkin'in yeni Devlet Başkanı Viktor Yuşçenko tarafından başsavcılık görevinde tutulması, çok sayıdaki Yuşçenko taraftarının da tepkisini çekmişti. 
     
</TEXT>
</DOC>
