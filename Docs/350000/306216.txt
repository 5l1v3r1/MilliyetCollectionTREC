<DOC>
<DOCNO> 306216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur21.html </URL>
<DATE> 2005/01/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İstanbul Valisi'nden "bürokrasiyi kolaylaştırın" talimatı... 
</HEADLINE>
<TEXT>

     İstanbul Valisi Muammer Güler, İstanbullular'ın kamu kurum ve kuruluşlarındaki iş ve işlemlerini takipleri sırasında, içerik olarak şikayet ve icrai nitelik taşımayan rutin dilekçeleri ve müracaatlarının valiliğe veya kaymakamlıklara yönlendirilmeden doğrudan ilgili kurum tarafından kabul edilerek gereğinin yapılmasını istedi. 
     Vali Güler, İstanbul'daki tüm kamu kurumlarına gönderdiği genelgede, hizmetlerde hız ve verimliliğin artırılması için, ilin nüfus yoğunluğu, kamu hizmeti sunan bazı idari birimlerin farklı binalarda bulunması, trafik yoğunluğunun fazlalığı ve ulaşım güçlüğünün vatandaşlara ayrı bir ekonomik yük getirmesi de dikkate alınarak, 01.04.2004 tarih ve 2260 sayılı ''İstanbul Valiliği İmza Yetkileri Yönergesi'' başlıklı genelgesinin yayınlandığını vurguladı. 
     Ancak buna rağmen uygulamada vatandaşlar tarafından kamu kurum ve kuruluşlarına doğrudan yapılan yazılı müracaatların kabulünde problemler yaşandığını, şikayet ve icrai nitelik taşımayan rutin dilekçelerin havale ettirilmek üzere vatandaşların valiliğe ve kaymakamlıklara yönlendirilmeye devam ettirildiğinin, bunun da çeşitli sıkıntılara sebep olduğunun anlaşıldığına dikkat çeken İstanbul Valisi Güler, şöyle dedi 
     ''Bu uygulamanın, kamu hizmetlerinin temel amacı olan vatandaşın ihtiyaçlarının hızlı bir biçimde karşılanmasını zorlaştırdığı, bir idari işlem için vatandaşın idari birimler arasında gereksiz olarak gidip-gelmesine sebebiyet verdiği açıkça görülmektedir. 
     Bu nedenle vatandaşlarımızın kamu kurum ve kuruluşlarındaki iş ve işlemlerini takipleri sırasında içerik olarak şikayet ve icrai nitelik taşımayan rutin dilekçe ve müracaatların valiliğe veya kaymakamlıklara yönlendirilmeden doğrudan kurum tarafından kabul edilmesini, yasal mevzuat çerçevesinde gereğinin yapılmasını, personelinizin konuyla ilgili olarak uyarılmasını ve herhangi bir aksaklığa yer verilmemesini önemle rica ederim.'' 
     
</TEXT>
</DOC>
