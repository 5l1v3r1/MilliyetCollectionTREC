<DOC>
<DOCNO> 312078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo19.html </URL>
<DATE> 2005/02/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İzmir derbisi için tüm önlemler alındı... Bilet fiyatları 3 YTL... 
</HEADLINE>
<TEXT>

     Gençlik ve Spor İzmir İl Müdürü Sabri Sadıklar, 5 Şubat Cumartesi günü İkinci Lig A Kategorisi ekiplerinden Karşıyaka ile Altay arasında yapılacak İzmir derbisinin dostça ve kardeşçe geçmesi için tüm önlemlerin alındığını bildirdi. 
     Sabri Sadıklar, Altay Kulübü Başkanı Erdinç Altınyeleklioğlu, Karşıyaka Kulübü Genel Sekreteri Kemal Erdin, İzmir Emniyet Müdür Yardımcıları Kadri Kartal, Koray Bakış, Alim Çenesiz, Mehmet Sarı ve Celil Taşkın, EKKM Şube Müdürü Çetin Çelik ve Çevik Kuvvet Şube Müdürvekili Ayhan Gökdeniz'in katıldığı güvenlik toplantısı sonrası yaptığı açıklamada, karşılaşmanın ''en ufak sıkıntıya'' meydan vermeden oynanacağını bildirdi. 
     Kulüp yöneticileri, emniyet ile müdürlüğüne ait ekiplerin, tüm spor karşılaşmalarında olduğu gibi Karşıyaka-Altay maçında da uyum ve işbirliği içinde çalışacağını kaydeden Sadıklar, şu bilgileri verdi 
     ''Fikstür gereği maç Karşıyaka'nın evinde olduğu için kapalı tribün ve balkonda Karşıyaka, açık tribünde de Altay taraftarları oturacak. Taraftarların teması, bu şekilde engellenecek. Bilet fiyatı, her yer için 3 YTL olarak belirlendi. Kapılar maçtan 1.5 saat önce açılacak. Görevlilerimiz ve güvenlik güçleri, saat 11.00'de statta olacak. Şayet kapılarda yığılma olursa 11.30'da açılacak. Gayemiz ve gayretimiz, ikisi de birbiriden değerli, İzmir'in mihenktaşı olan kulüplerimizin centilmence, dostluk ve kardeşlik içinde bir maç oynamalarıdır. İki kulübümüzün de Birinci Süper Lig'de olmaları arzumuzdur.'' 
     
     ORTAK TEMENNİ, DOSTLUK 
     Altay Kulübü Başkanı Erdinç Altınyeleklioğlu da maçta Altay ile Karşıyaka'nın rakip olabileceğini, ancak hiçbir zaman bunun dostluklarına gölge düşüremeyeceğini ve centilmence bir maç yapılacağını kaydetti. 
     Karşıyaka Kulübü Genel Sekreteri Kemal Erdin, maçta dostluğun öne çıkacağını söyledi. 
     Emniyet yetkilileri de 523 emniyet personelin maç günü stat içi ve çevresinde görev yapacağını bildirdiler. 
     
</TEXT>
</DOC>
