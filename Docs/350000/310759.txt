<DOC>
<DOCNO> 310759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko12.html </URL>
<DATE> 2005/01/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
TOKİ konutlarının temeli atıldı... 
</HEADLINE>
<TEXT>

     Başbakanlık Toplu Konut İdaresi TOKİ Başkanlığı ile Isparta Belediyesi işbirliğinde, Isparta'nın Çünür Mahallesi'nde yaptırılacak 168 dairelik toplu konutun temeli törenle atıldı. 
     Törene Isparta Valisi İsa Parlak, Toplu Konut İdaresi TOKİ Başkanı Erdoğan Bayraktar, AK Parti Isparta Milletvekili Recep Özel, Belediye Başkanı Hasan Balaman ve vatandaşlar katıldı. 
     TOKİ Başkanı Erdoğan Bayraktar, törende yaptığı konuşmada, ucuz, sağlam ve modern konutlar üretmenin TOKİ'nin görevi olduğunu belirterek, ''Burada temelini attığımız 168 konut, depreme dayanıklı, ucuz ve sağlıklı konutlardır. Bu konutların metrekaresine göre yüzde 10, 15 ya da 20'sini peşin, geri kalan bölümünü ise 10 yıl taksitli olarak vatandaşlardan tahsil edeceğiz'' dedi. 
     Vatandaşları kira öder gibi 15-20 yıl vadelerle konut sahibi yapmak için çalışmaların sürdüğüne dikkati çeken Bayraktar, ''Amacımız evi olmayan vatandaşlarımızı birer mekan sahibi yapmaktır'' diye konuştu. 
     Isparta Valisi İsa Parlak, sağlıklı ve ucuz konut temin etmenin, sosyal devlet anlayışının bir gereği olduğunu kaydederken, Belediye Başkanı Hasan Balaman, verdikleri sözü tuttuklarını söyledi. 
     Balaman, ''TOKİ'yle temasa geçerek, 168 konutun yapımı için gerekli şartları sağladık. Konut için bize yaklaşık 5 bin başvuru yapıldı. Bu nedenle gerek TOKİ ve gerekse belediyemize ait Belmaş İnşaat Şirketi kanalıyla önümüzdeki dönemde yeni konutların yapımı için çalışmalarımızı sürdürüyoruz'' dedi. 
     
</TEXT>
</DOC>
