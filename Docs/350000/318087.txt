<DOC>
<DOCNO> 318087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/siyaset/axsiy02.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan 'af' Meclis'ten geçti 
</HEADLINE>
<TEXT>


Hükümet, öğrenci affını CHP'nin itirazlarına rağmen TBMM'den geçirdi. Kapsamı genişletilen yasadan 675 bin öğrenci yararlanacak 

ANKARA Milliyet 


AKP'nin, öğrenci affına ilişkin yasa teklifi, "Af mı, değil mi " tartışmaları arasında kabul edildi. CHP'nin, "Af olduğu için nitelikli çoğunluk gerekir" itirazına rağmen, AKP, "Af değil, öğrencilerin okulla ilişiğinin kurulmasıdır" savunmasıyla oylamada nitelikli çoğunluk aramadan yasayı kabul ettirdi. 28 Haziran 2000 tarihinden sonra ilk kez çıkarılan bu aftan 675 bin öğrenci yararlanacak. Önerge ile kapsamı genişletilen yasayla, yurtdışında denkliği kabul edilen üniversitelerden mezun olanlar için yapılan seviye tespit sınavında başarısız olanlara da ek sınav hakkı tanındı. 

'Bütün öğrencilere' 
Milli Eğitim Bakanı Hüseyin Çelik, "Bu af, bütün öğrencileri kapsıyor. Bazıları bunun üzerinden başörtüsü polemiği yürütmek istiyor. Bunu ayıplıyorum. Sayın Başbakan ve bütün AKP'li milletvekilleri, kutsal değerler ve başörtüsü üzerinden, halka bir şey söylememişlerdir" dedi. Yasaya göre affın kapsamı şöyle 
Yükseköğretim kurumlarının hazırlık ve diğer bütün sınıflarında ön lisans ve lisans düzeyindeki öğrencilerden 29 Haziran 2000 tarihinden itibaren, her ne sebeple olursa olsun atılan öğrencilere, ilişiklerinin kesilmesine neden olan bütün dersler için bir öğretim yılı devam ve 3 sınav hakkı verilecek. Daha önce başarısız oldukları dersler programdan çıkarılanlar, belirlenecek derslerden sınava girecekler.Uygulamalı eğitim - öğretim yapan okullardan ayrılanlar devam edemedikleri derslere devam edebilecek.Sınıf geçme sistemi uygulayan kurumlarda en çok 3 dersten başarısız olup bir üst sınıfa geçemeyen öğrencilere, üst sınıfa devam ve başarısız oldukları dersler için 3 sınav hakkı tanınacak.Not ortalaması sebebiyle sınıf geçemeyen öğrencilere bir üst sınıfa devam etme ve istedikleri 3 dersten not yükseltmek için bir sınav hakkı getirilirken, mezun olamayan öğrenciler de istedikleri 3 dersten not yükseltmek için bir sınav hakkından yararlanacak.Lisansüstü öğrencileri de haktan yararlanacak.Öğrenciler, kanunun yayımı tarihinden itibaren 2 ay içinde ilgili yükseköğretim kurumuna başvuracak. 



</TEXT>
</DOC>
