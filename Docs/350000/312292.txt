<DOC>
<DOCNO> 312292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun15.html </URL>
<DATE> 2005/02/04/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
'Petrol karşılığı yolsuzluk' skandalına Türkiye de karıştı... 
</HEADLINE>
<TEXT>

     ABD Dışişleri Bakanlığı sözcüsü Adam Ereli, BM'nin Gıda için Petrol programının dışında Irak'ın devrik lideri Saddam Hüseyin'den kaçak petrol alan Irak'a komşu ülkelere, ''ABD'nin bölgedeki çıkarları gereğince'' yaptırım uygulanmayacağını söyledi. 
     Ereli, düzenlediği basın toplantısında BM'nin Gıda için Petrol programı dışında Irak'tan kaçak petrol alan Ürdün, Türkiye gibi ülkelere ABD'nin neden göz yumduğu yönündeki bir soruyu yanıtladı. 
     Her ülkenin durumunun farklı olduğunu belirten Ereli, ''Mesela söz konusu ülkelerden biri olan Türkiye, Irak'ın tecridi çabalarında hayati bir ortaktı. Türkiye, Kuzeyden Keşif operasyonunu topraklarında barındırarak, Irak'ın kuzeyinde Saddam'ın kontrolü dışında özerk bir bölge oluşturulmasına izin verdi. Bugün kuzeyde bu tür bir özerkliğin faydalarını görüyoruz. Kuzey Irak, ülkenin en istikrarlı bölgesi'' dedi. 
     Adam Ereli, Saddam'dan BM programı dışında petrol alan ülkelerden biri olan Ürdün'ün de birçok girişimde ABD'nin ortağı olduğunu söyledi. Ereli, Ürdün'ün, Arap-İsrail barışı ve bölgedeki reform çabalarında kilit bir ortak olduğunu belirtti. 
     Sözcü Ereli, ABD çıkarları için söz konusu ülkelerle ilişkilerin korunmasının kritik önemde olduğunu belirterek, bu nedenle Amerikan kongresine her yıl, bu ülkelere dış yardımın kısıtlanmaması için muafiyet talebinde bulunduklarını kaydetti. 
     Ereli, ''Kongreden talebimizde, ABD'nin bölgedeki çıkarları için, bu ilişkilerin korunmasının gerektiğini belirtiyoruz'' dedi. 
     
     RAPOR AÇIKLANDI 

     BBC 

Birleşmiş Milletler'in geçmişte Irak'a yönelik gıda karşılığı petrol programının başkanı Benon Sevan, 'etik olmayan bir şekilde davranıp örgütün güvenilirliğini zayıflatmakla' suçlandı. 
     Benon Sevan, soruşturma raporunda en çok eleştirilen kişi Benon Sevan'a yönelik suçlamalar, programla ilgili bağımsız soruşturmanın yayımlanan ara raporunda yer alıyor. 
     Soruşturma heyetinin başkanlığını, Amerikan Merkez Bankası'nın eski başkanlarından Paul Volcker yapmıştı. 
     Paul Volcker, Benon Sevan'ı, Irak'tan petrol satışlarını sürekli olarak tek bir şirket üzerinden yapmaya çalışmakla suçluyor. 
     Sevan ise African Middle East Petroleum Company adlı şirketten para aldığı ya da şirket içim imtiyaz aradığı yönündeki suçlamaları reddediyor. 
     Ara raporun yayımlanması sonrası Birleşmiş Milletler Genel Sekreteri Kofi Annan, bir açıklama yayımladı. 
     Kofi Annan, Benon Sevan ve bir diğer BM yetkilisi Joseph Stephanides hakkında, disiplin işlemi başlatıldığını duyurdu. 
     Irak'ın 1990 yılında Kuveyt'i işgal etmesi ardından uygulamaya sokulan yaptırımların Irak halkı üzerindeki etkisini azaltabilmek ve halkın ihtiyaçlarını karşılamaya yardımcı olabilmek amacıyla Birleşmiş Milletler bünyesinde gıda karşılığı petrol programı uygulamaya sokulmuştu. 
     Yayımlanan ara rapor ise programın uygulandığı dönem boyunca milyarlarca doların hortumlandığını ortaya koyuyor. 
     Bu konudaki suçlamalar, 2003 yılında, Irak'ın Amerika Birleşik Devletleri tarafından işgalinin ardından ele geçirilen bazı belgelerle başlamıştı. 
     Belgelerde, yaklaşık 40 ülkeden yetkililerin ve bazı Birleşmiş Milletler çalışanlarının adlarının yolsuzluğa karıştığı belirtiliyordu. 
     Gıda karşılığı petrol programının amacı, o dönemdeki Irak lideri Saddam Hüseyin'in, ürettiği petrolün bir bölümünü satarak, elde edilen gelirle Irak halkının insani ihtiyaçlarının karşılanmasıydı. 
     Ancak, programla ilgili yapılan soruşturma, hem petrolün satışında hem de insani yardımların sağlanmasında yaygın yolsuzluk yapıldığını ortaya koyuyor. 
     Yapılan soruşturmanın talimatını, Birleşmiş Milletler Genel Sekreteri Kofi Annan vermişti. 
     Bu programla ilgili olarak Annan da, Amerika Birleşik Devletleri'nde yeni muhafazak rların hedefi haline gelmiş ve istifa etmesi istenmişti. 
     Birleşmiş Milletler Güvenlik Konseyi'nin Irak savaşına destek vermemesi ardından Beyaz Saray'la ilişkileri gerginleşen Annan'ın, geçen yıl savaşı 'yasadışı' olarak nitelemesi de Bush yönetimini rahatsız etmişti. 
     
     IRAK SORUMLULAR YARGILANSIN 

     Irak İnsan Hakları Bakanı Bahtiyar Amin, BM'nin ''gıda karşılığı petrol'' programındaki yolsuzluğa karışanların yargılanması ve paranın Irak halkına iade edilmesi gerektiğini söyledi. 
     Amin, başkanlığını eski ABD Merkez Bankası Başkanı Paul Volcker'in yaptığı üç kişilik bağımsız soruşturma komisyonunun raporunu överek, raporun, BM'nin ileri gelenlerinin bile yoksulları soyduğunu ortaya çıkardığını belirtti. 
     Reuters'a açıklamasında, bu kişilerin ''yoksul bir ulusun sefaleti üzerinden kar elde etmeye çalışan parazitler olduğunu'' kaydeden Amin, olayda sorumluluğu olanların acilen adalete teslim edilmesini istedi. 
     Toplam 246 sayfalık raporda, programın yönetiminden sorumlu olan Benon Sevan suçlanmış, Sevan'ın program çerçevesinde Irak'tan petrol alacak şirketleri belirlemeye ilişkin tutumunun ''etik açıdan uygun olmadığı ve BM'nin bütünlüğüne zarar verdiği'' bildirilmişti. 
     
</TEXT>
</DOC>
