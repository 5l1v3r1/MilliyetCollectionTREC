<DOC>
<DOCNO> 342792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo16.html </URL>
<DATE> 2005/05/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Taraftara yumruk atan Steaua Bükreş Başkanı'na 175 bin dolar ceza 
</HEADLINE>
<TEXT>

     Romanya Birinci Futbol Ligi’nde lider durumda bulunan Steaua Bükreş’te kulüp başkanı Mihai Stoica, taraftara yumruk attığı gerekçesiyle 175 bin dolar para cezasına çarptırıldı. 
     Steaua Bükreş ile CFR Cluj arasında dün yapılan lig maçında bir taraftarla tartışmaya başlayan Stoica’nın daha sonra taraftara yumruk attığı belirtildi. 
     Polis yetkilileri, maç esnasında taraftarı yumruklayan Stoica’nın 175 bin 140 dolar para cezasına çarptırıldığını açıkladılar. 
     Taraftarlardan özür dileyen Stoica, maçı izlemeye gelen birinin kendisine küfür ettiği için soğukkanlılığını kaybederek böyle bir saldırıda bulunduğunu kaydetti. 
     Ligde 54 puanla lider konumda bulunduklarını ifade eden Stoica, şampiyonluk için mücadele etmelerine karşın taraftarın neden kendisine kötü tezahürat yapmaya devam ettiğini anlayamadığını söyledi. 
     
</TEXT>
</DOC>
