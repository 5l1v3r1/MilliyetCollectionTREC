<DOC>
<DOCNO> 325930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy21.html </URL>
<DATE> 2005/03/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
''Irak'ı temsil eden mezhep ve ırkların hükümeti teröre en büyük darbe'' 
</HEADLINE>
<TEXT>

     Iraklı Şii lider Abdülaziz El Hekim'in oğlu Ammar El Hekim, ''Irak'ı temsil eden mezhep ve ırkların katılımıyla kurulacak bir hükümetin terörizme vurulacak en büyük darbe olacağını'' söyledi. 
     Irak İslam Devrimi Yüksek Konseyi IİDYK liderlerinden olan Ammar El Hekim, Halkalı Zeynebiye Camii'nde Türkiye Caferilerinin lideri Selahattin Özgündüz ile görüştü. 
     Görüşmenin ardından basın toplantısı düzenleyen El Hekim, ''Türkiye'de bulunma amacının Türk milletiyle kültürel bağları geliştirmek'' olduğunu belirterek, ''ocak ayındaki seçimden sonra kurulacak Irak hükümeti olarak Türk milletiyle ilişkilerini geliştirmekte kararlı olduklarını ziyareti sırasında vurgulayacağını'' ifade etti. 
     ''Kurulacak hükümete Irak'taki tüm halkların katılımının sağlanmasını hedeflediklerini'' kaydeden El Hekim, ''Irak'ı temsil eden mezhep ve ırkların katılımıyla kurulacak bir hükümet, terörizme vurulacak en büyük darbe olacaktır'' dedi. 
     El Hekim, Kerkük'le ilgili bir soru üzerine, ''Kerkük'ün küçük bir Irak olduğunu'' belirterek, ''Kerkük konusu kurulacak parlamentoda görüşülecektir. Kürt kardeşlerimizle yapılan anlaşma budur. Geçmiş dönemde Kerkük'ten bazı gruplar sürgüne gönderilmiştir. Biz Kerkük'ten herhangi bir grubun zorla çıkarılmasına veya ikamet ettirilmesine karşıyız. Bu sadece Kerkük için değil, diğer vilayetler için de aynıdır'' diye konuştu. 
     El Hekim, Irak Kürdistan Yurtseverler Birliği IKYB lideri Celal Talabani'nin cumhurbaşkanlığı konusunda bir anlaşmaya varılıp varılmadığının sorulması üzerine, şöyle dedi 
     ''Talabani'nin cumhurbaşkanlığı için kuvvetli bir aday olduğu doğrudur. Talabani'nin cumhurbaşkanlığına aday gösterilmesi, itilaf ve Kürt kardeşler arasında yapılan bir anlaşma olmasındandır. Esas karar parlamentoda verilecektir. Parlamentoda 3'te 2 oyu alması gerekiyor. Talabani'nin aday gösterilmesi, Irak'ta Kürtler arasında cumhurbaşkanlığı yapabilecek tecrübeye sahip olmasındandır.'' Iraklı Şii lider Abdülaziz El Hekim'in oğlu Ammar El Hekim, ''Türkiye'nin tecrübelerinden, özellikle demokrasideki tecrübelerinden faydalanabiliriz'' dedi. 
     Irak İslam Devrimi Yüksek Konseyi IİDYK liderlerinden olan Ammar El Hekim, İstanbul'da yaptığı basın toplantısında soruları yanıtladı. 
     El Hekim, ''Irak'taki Şii gruplar arasında bir ittifak sağlandı mı '' sorusu üzerine, ''Birleşik Irak itilafında, değişik siyasi görüşü taşıyan kitleler mevcuttur. Kurulacak hükümet de bu siyasi oluşumların birleşmesinden oluşacaktır. Burada tabii ki büyük Şii şahsiyetlerin hemen hemen hepsi birlikte hareket etmektedir'' diye konuştu. 
     ''Hükümet kurulduktan sonra ABD'nin Irak'tan çekileceğine inanıyor musunuz '' şeklindeki soruya ise El Hekim, şu karşılığı verdi 
     ''Seçilmiş Irak hükümeti kurulduktan sonra ABD Irak'tan çekilecek diye bir şey yoktur. Böyle bir şey konuşulmadı. Amerikalıların dediği Irak'ta güvenlik ve istikrar sağlandıktan sonra Amerikan güçleri Irak'tan çıkacaktır . Güvenlik ve istikrar ne zaman sağlanacak Ona Iraklı emniyet uzmanları karar verecek. Emniyet uzmanları karar verdikten sonra Amerikalıların çıkması söz konusu olacaktır. 
     Irak'ta güvenlik sağlandıktan sonra herhangi bir yabancı askerin kalmaması için elimizden gelen bütün çabayı harcayacağız. Yabancı askerlerin Irak'tan acil, en kısa zamanda çıkması, Iraklıların en samimi arzusudur. Irak'ı terk etmeleri, emniyet konusunu Iraklılara teslim etmelerine bağladır. Irak'ın istikrarını Iraklılar sağlar.'' Ammar El Hekim, ''Hükümet kurma çalışmalarında IİDYK'nin kırmızı çizgileri, taviz verilemeyecek noktalar var mı '' sorusu üzerine de şöyle konuştu 
     ''Irak'ın birliği, ırkçılığa karşı İslami görüşe saygı, Irak vatandaşları arasındaki birlik ve beraberlik, Irak'ın Iraklılar tarafından idare edilmesi, komşu ülkelerle iyi geçinme gibi prensiplerimiz var. Kürt kardeşlerimizle görüşmeye otururken bunları esas aldık. Bu esaslar üzerine hükümetin kurulmasını öngördük.'' 
     
     TÜRKİYE'DEN BEKLENTİLER 

     El Hekim, Türkiye'den beklentilerinin sorulması üzerine ise ''Türkiye'nin tecrübelerinden, özellikle demokrasideki tecrübelerinden faydalanabiliriz. Irak çok çetin bir durumdadır. Yaşadığımız bu çetin durumlar içerisinde Türkiye'den, elbette yapabileceği yardımları beklemekteyiz'' dedi. 
     Irak'ta direnişçilerin yaptığı saldırılarla ilgili düşünceleri sorulan El-Hekim, sözlerini şöyle tamamladı 
     ''Yabancılara yapılan saldırılar onların çıkmasını amaçlamıyor. Aksine Irak'ta daha fazla kalmasını hedefliyor. İşin en üzücü tarafı yaşlı, kadın ve çocukların, suçsuz insanların öldürüldüğü terörist saldırıları yapanların, İslami cemaatlere mensup olduklarını söylemeleri. Yüzlerce kişinin ölmesine neden olan en son saldırıdan sonra bazı grupların sevinmesi, bunu kutlaması esef vericidir. Bu olaylar mutlaka Irak'taki Sünnileri ve Şiileri birbirlerine düşman etmeyi amaçlayan kötü planlardır. Bazı komşu Müslüman ülke ve cemaatlerin, Irak'taki insanlık dışı saldırılara karşı sessiz kalmaları da üzücüdür. 
     Irak'taki Şiiler, Sünnileri hiçbir zaman terörizmle suçlamamıştır. Suçlama varsa iftiradır, doğru değildir. Irak'ın birliği ve beraberliği için Sünni ve Şiiler birlikte hareket etmektedir.'' 
     
</TEXT>
</DOC>
