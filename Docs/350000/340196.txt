<DOC>
<DOCNO> 340196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy21.html </URL>
<DATE> 2005/05/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erdoğan Siirt'te Yavrularınızı okula göndermezseniz, Allah sizi affetmez 
</HEADLINE>
<TEXT>

     Başbakan Recep Tayyip Erdoğan, "Türkiye’nin güven ve istikrarını bozmak isteyenlere vatandaşlarımız asla fırsat vermeyeceklerdir. Ben buna inanıyorum" dedi. 
     Başbakan Erdoğan Eruh’ta ilk olarak Merkez Site Camii’nde cuma namazı kıldı. Namazın ardından Cumhuriyet Meydanı’na gelen Erdoğan’a vatandaşlar sevgi gösterilerinde bulundular. 
     Erdoğan, daha sonra vatandaşlara hitap etti. 
     Başbakan olarak Eruh’a ilk gelişi olduğunu hatırlatan Erdoğan, bu gelişin bir anlamı bulunduğunu, Siirtliler’in büyük bir ilgiyle kendisini parlamentoya gönderdiğini ve Başbakan olmasına vesile olduklarını söyledi. Erdoğan, bu nedenle Siirt’e ve ilçelerine gelerek eksiklikleri tespit etmek istediğini bildirdi. 
     Hükümetin her alanda adımlar attığını, ancak bu adımları atarken "önce insan" prensibi ile hareket ettiğini kaydeden Erdoğan, eğitim, sağlık, adalet ve emniyet olmak üzere 4 ayak üzerine dayanan bir Türkiye kurmak istediklerini ifade etti. 
     Siirt’in uzun yıllar boyunca kamu hizmetlerinden en az payı alan illerden birisi olduğunu belirten Erdoğan, ancak şu anda merkezden ilçelere doğru hizmet verilmeye başlandığını dile getirdi. 
     Cumhuriyet tarihinde Siirt’e toplam 2 bin derslik yapıldığını, hükümetleri döneminde ise bu rakamın 600 olduğunu ifade eden Erdoğan, rakamın, hükümetin hızını ve kararlılığını gösterdiğini vurguladı. 
     Başta eğitim ve sağlık olmak üzere Türkiye’nin her yöresindeki ihtiyaçları gidermeyi amaçladıklarını anlatan Erdoğan, "Hedefimiz bu yıl sonuna kadar internet ağının olmadığı bir okul kalmaması" dedi. 
     Erdoğan, alandaki bir gencin taşıdığı "Üniversite öğrencisine burs istiyoruz" pankartı üzerine de Türkiye’de burs ve kredi almayan üniversite öğrencisi olmadığını söyledi. Erdoğan, başvuruda bulunan bütün üniversite öğrencilerinin burs ve kredi aldığını kaydederek, "Haklarımızı iyi bilelim" dedi. Erdoğan, şöyle devam etti 
     "Yavrularımızı okula göndermekten asla imtina etmeyin, kaçınmayın. Yavrularımız ilim öğrensinler. Bunları esirgersek onların geleceğini karartırız. Eğer yavrularınızı okula göndermezseniz, kullar da Allah da sizi affetmez. 
     Türkiye genelinde köylerimizin yol ve su sorununu gidermek için bir seferberlik başlatıyoruz. Kanun çıktığı andan itibaren köylerin yol ve su sorunu inşallah çözülecek. Medeniyet yoldur, medeniyet sudur, suyu olmayan, yolu olmayan bir ülke medeniyeti kuramaz. 
     Türkiye 3 Kasım 2002’de nasıl bir Türkiye idi, şimdi nasıl bir Türkiye... Bu şartları gözden geçirmemiz lazım. Dünya İstanbul’da toplanıyor, liderler İstanbul’da toplanıyor, Hepsiyle oturup konuştuk. 
     Hepsi, ’Türkiye bir güven ülkesi, bir istikrar ülkesi’ diyorlar. 
     Türkiye’nin güven ve istikrarını bozmak isteyenlere vatandaşlarımız asla fırsat vermeyeceklerdir. Ben buna inanıyorum." 
     
     SİİRT’E UÇUŞLAR BAŞLIYOR 
     Başbakan Erdoğan, konuşmasında Siirt halkına bir müjde de vererek, 30 Mayıs 2005 tarihinden itibaren Siirt Havaalanı’na İstanbul ve 
     Ankara aktarmalı uçak seferlerinin başlayacağını bildirdi. 
     Özel sektör firmasının başlatacağı seferlerin 89 YTL olacağını belirten Erdoğan, pazartesi, salı ve perşembe günleri Siirtli vatandaşların havayolu ile Ankara ve İstanbul’a gidip gelebileceklerini söyledi. 
     Konuşmasının ardından iki öğrenci tarafından Başbakan Erdoğan’a çiçek verildi. Erdoğan, "Eruh’a hoş geldiniz, şeref verdiniz, sizi bir kere öpebilir miyim" diyen öğrenciye "Beni iki kere öpebilirsin" diyerek, isteğini kabul etti. Erdoğan, daha sonra "Hadi davul zurna vur" talimatı vererek, 75. Yıl İlköğretim Okulu öğrencilerinin sergilediği folklor gösterisini izledi. 
     Başbakan Erdoğan, gösterinin ardından bir vatandaşın "Başgöze’nin ilçe olmasını istiyoruz" şeklindeki talebine de Doğu şivesiyle "Eruh’u şöyle bir güzelleştirelim, ondan sonra konuşuruz" karşılığını verdi. 
     
</TEXT>
</DOC>
