<DOC>
<DOCNO> 316588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/eko05.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaray projesinde 941 milyon dolarlık imza 
</HEADLINE>
<TEXT>



Marmaray Projesi'nin Boğaz Tüp Geçişi kısmı için Japon kuruluşu JBIC tarafından sağlanan 98.7 milyar Japon Yeni 941 milyon dolar tutarındaki kredi anlaşması imzalandı. Devlet Bakanı Ali Babacan, imza töreninde projenin Boğaz Tüp Geçişi için sağlanan düşük maliyetli kredinin, projenin yaklaşık 1.7 milyar dolar tutarındaki geri kalanının finansmanının diğer yabancı kreditörlerden uygun koşullarda sağlanması için, bir 'çekicilik unsuru' oluşturduğunu söyledi. Denizdeki tüm sondaj çalışmaları tamamlandığını belirten Ulaştırma Bakanı Binali Yıldırım da "Önümüzdeki aylarda denizde fiilen çalışmaya başlayacağız" dedi. Yıldırım, projenin tamamlanma süresinin 54 ay olduğunu kaydetti. 
Marmaray Projesi Boğaz Tüp Geçişi, Asya ve Avrupa kıtasını birbirinden ayıran Boğaz'ın altından geçecek, dört istasyon ile 13.6 kilometrelik yeraltı demiryolunun inşasından oluşuyor. Boğaz Tüp Geçişi, Yedikule'den yeraltına girecek, Yenikapı, Sirkeci istasyonlarını, İstanbul Boğazı'nı ve Üsküdar istasyonunu geçerek Söğütlüçeşme'de yeryüzüne çıkacak. Yeni ve iyileştirilmiş banliyo ile toplam yolculuk süresi 104 dakika olarak planlanıyor ve saatte 75 bin yolcunun taşınması hedefleniyor. 


</TEXT>
</DOC>
