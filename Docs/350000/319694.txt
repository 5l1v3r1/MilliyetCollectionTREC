<DOC>
<DOCNO> 319694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo35.html </URL>
<DATE> 2005/03/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Fatih Terim Milli takım için beni unutun... 
</HEADLINE>
<TEXT>

     A Milli Futbol Takımı ve Galatasaray'ın eski teknik direktörü Fatih Terim, ''Milli Takım için beni unutun'' dedi. 
     İTÜ Beden Eğitim Bölümü tarafından, Ayazağa Yerleşkesi'ndeki Süleyman Demirel Kültür Merkezi'nde ''Takımdaşlık'' konulu seminere katılan Terim, bu konudaki deneyimlerini öğrencilere anlatırken, seminer sonunda da soruları yanıtladı. 
     Fatih Terim, bir öğrencinin, A Milli Futbol Takımı'na geri dönüp dönmeyeceği şeklindeki sorusuna, ''Milli Takım için beni unutun'' yanıtını verdi. 
     Bu tip sorulara yanıt vermenin kendisini rahatsız ettiğini, çünkü Galatasaray'dan ayrılırken Atatürk Olimpiyat Stadı'nda düzenlediği son basın toplantısında, bu konudaki görüşlerini net biçimde anlattığını dile getiren Terim, aynı şeyleri tekrar etmekten hoşlanmadığını söyledi. 
     Terim, şöyle konuştu 
     ''O zaman, Türkiye'de artık hiçbir takımı çalıştırmayacağımı söylemiştim. Bir soru üzerine, buna Milli Takım'ın da dahil olduğunu söylemiştim. Aynı görüşüm devam ediyor. Halen Milli Takım'ın bir hocası var ve her Türk vatandaşı Milli Takım hocasının arkasında durmak zorundadır. Onlar da inşallah bizi Almanya'daki Dünya Kupası finallerine götürecektir. Ama Milli Takım için artık beni unutun. Biri defa kararımı söyledim, verdiğim sözleri de tutarım.'' 
     
     GALATASARAY'A DÖNÜŞÜ 

     Fatih Terim, bir daha teknik direktör olarak dönmeyeceğini açıkladığı Galatasaray'da, ileride yönetici kademesinde görev alıp almayacağıyla ilgili bir soruya da şu yanıtı verdi 
     ''Daha önce, Türkiye'de çalışmayacağımı ifade ettim. Bir gün teknik adamlığı bırakırsam, bazı seçimler yapabilirim. O anki şartlara bağlı. Olmayacak bir şey değil. Ama önce teknik adamlığı bırakmam lazım.'' Fatih Terim, kendisine sezon başından bu yana yurtdışından birçok kulüpten transfer teklifi geldiğini, ama daha önceki yoğun çalışma temposu nedeniyle zaman ayıramadığı ailesi ve dostlarıyla zaman geçirmek istediği için bu teklifleri kabul etmediğini kaydederek, yeni sezonda büyük bir olasılıkla yurtdışında bir takım çalıştıracağını ifade etti. 
     Seminerde, takımdaşlıkla ilgili, daha önce çalıştırdığı takımlardaki ekip çalışması deneyimlerini aktaran Terim, öğrencilerden, ekip çalışmasında güven oluşturma, ilgi gösterme, vaatleri ve verdiği sözleri tutma konusunda duyarlı olmalarını istedi, bu ana faktörlerin kendilerini başarıya götüreceğini anlattı. 
     Seminere büyük ilgi gösteren üniversite öğrencileri, ''İmparator'' tezahüratlarıyla karşıladıkları Terim'den, toplantı sonunda imza ve hatıra fotoğrafı alabilmek için adeta birbirleriyle yarıştı. 

     
</TEXT>
</DOC>
