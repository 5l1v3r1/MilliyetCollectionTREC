<DOC>
<DOCNO> 300804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/yersen.html </URL>
<DATE> 2004/12/25/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Bak sen şu gözlemciye 
</HEADLINE>
<TEXT>



Şimdi okuyacağınız hikaye değil, belgeleriyle, raporlarıyla federasyon kayıtlarına geçmiş yaşanmış bir olaydır. 
Kahramanları ise 14 Aralık'ta oynanan Kütahyaspor - Fethiyespor maçının gözlemcisi ve hakemleri. 
Dumlupınar Stadı'ndaki müsabakanın sonları yaklaşmaktadır. Hakem kararlarını beğenmeyen Kütahyasporlu taraftarlar sahaya yabancı ve tehlikeli maddeler atmaya başlar. Birkaçı da yardımcı hakeme isabet eder. Oyunu durduran orta hakem İbrahim Yıldırım, her an yaralanma tehlikesi bulunan yardımcısını, kıdemli hakemi ile aynı çizgiye çeker. 
Maç, küfür ve kötü tezahürat altında tamamlanır. Saha savaş alanı gibidir. Hakemler güçlükle soyunma odasına gider. 
Maçın gözlemcisi Osman Dikmen de az sonra kapıyı açıp içeri girer. Hakem Yıldırım'a yardımcısını karşı çizgiden almak konusunda aceleci davrandığını, olayları rapor etmemesini söyler. Diyaloğa tanıklık eden dördüncü hakem Emre Suna da gözlemcisi tarafından benzeri şekilde uyarılır Maç gayet normal geçmiştir ve herhangi bir olay yaşanmamıştır 
Orta hakem ile dördüncü hakem, gözlemci Dikmen'in uyarısı doğrultusunda hazırladıkları raporları federasyona gönderirler. Disiplin uygulamaları bölümüne 6 sarı kart ve Kütahyasporlu Aydın Taşkın'ın gördüğü kırmızı kart yazılır. 
Maç tertemizdir. Olay kapanır 
Birkaç gün sonra soyunma odası muhabbetinin tanığı, tribünden atılan şişelerin hedefi olan yardımcı hakem vicdanının sesini dinler, yaşananları üstlerine anlatır. 
MHK derhal soruşturma başlatır. İfadesine başvurulan gözlemci olayı itiraf eder. Ardından Disiplin Kurulu'na sevk edilir ve 60 gün hak mahrumiyeti cezası alır. 
"Tek suçlu gözlemci midir" diye düşünülür. Sıra, gözlemci baskısıyla gerçekleri yazamayan hakem ile dördüncü hakeme gelir. 
Ve dün, ikisi de Disiplin Kurulu'na gönderilir... 
Anlayana, kıssadan hisse 

Sinek vızıltısı 

Samsun 3. Asliye mahkemesinin kararı, Meclis Araştırma Komisyonu kurulması aşamasında mangalda kül bırakmayanlara yine sinek vızıltısı gibi gelecek. 
Sadık İlhan'ın dönemin MHK başkanının telkiniyle Samsunspor - Trabzonspor maçında ev sahibi takım lehine vermediği penaltı kararını itiraf etmesi ve mahkemenin kendisini tazminat ödemeye mahkum etmesi, şike yapıldığının tescilidir. Devletin resmi kayıtlarına kazınmasıdır. Bunun ötesi yoktur. 
İddiaların Futbol Federasyonu tarafından dikkate alınmaması nedeniyle konuyu yargıya taşıyan Samsunspor, bazı aymazlar anlamaz görünse de tarihi bir karar alınmasını sağlamıştır. 
Ciddi bir fırsat yaratmış, çok önemli bir yol açmıştır. 
Sıra, gün geçtikçe inandırıcılığı üzerinde tereddütler oluşan araştırma komisyonuna gelmiştir. Edindiğimiz bilgiler henüz TBMM'de grubu bulunan iki partinin de komisyona aday vermediği yolundadır. 
Demiri tavında dövmekten vazgeçtik de... 
"Beyler daha ne bekliyorsunuz" diye sorsak 
Şikecilerden önce bizden hesap sormaya kalkarlar mı dersiniz 

Mübarek olsun 

"Halter için kısa boy büyük bir dezavantajdır. Naim Süleymanoğlu ve Halil Mutlu gibi sporcular aslında avantajlı değil. Bilgisayarda yaptığımız analizlerde Naim'in duruşu dezavantajlı. Halil Mutlu'nun da bir kolu diğeri kadar iyi çalışmıyor. Ayrıca Naim'in kaldırış yaparken ağzını açması gereksiz bir davranış. Buna rağmen kazandıkları başarılar inanılmaz." 
Sakın şaşırmayın. 
Bu ifadeler Halter Federasyonu'nun yeni başkanı Hasan Akkuş'a ait. Hem de harfiyen. Okuyunca tüylerim diken diken oldu. 
Akkuş'a göre Dünya halterinin gelmiş geçmiş en büyük iki sporcusu şimdiye dek hep yanlış teknikle şampiyon olmuş, farkında olmadan rekorları alt - üst etmişlerdi. Zaten sayın başkana göre bu başarılar inanılmazdı. 
İşin teknik tarafını anlayanlara bırakalım. 
Doğrusu ben yıllarca Naim'in podyumdaki şovunu ağzım açık izledim. Cep herkülünün alnına düşen saçları yukarı doğru üflemesine hayran kaldım. 
Halil'in koluna gelince. O kolun diğeri kadar çalışmamasının doğuştan değil Antalya'daki Dünya şampiyonası öncesi geçirdiği ciddi sakatlıktan olduğunu sayın Akkuş dışında bilmeyen yoktur sanırım... 
Ey halter camiası. 
Gazanız mübarek olsun 
Ben birkaç yıllığına aranızdan ayrılıyorum. 

Ortası yok mu 

Herkes sorumluluğunu bilse, görevini yerine getirse ne kaos yaşanır, ne sporda şiddetten söz edilir. 
Hepimize ders olacak o cinayetin ardından Beşiktaş'ın İnönü Stadı'nda seyircisiz oynadığı ilk maçı anımsarsınız. Boş tribünlerde bine yakın polis görevlendirilmişti. 
Geçen hafta Olimpiyat Stadı'nda da bir maç vardı. Fatih Karagümrükspor ile Sivasspor arasında. 25 binden fazla yiğido takımlarını izlemek için İkitelli'ye koşmuştu. Ama o ne Federasyon gözlemcisi maçı bir türlü başlatmıyordu. Adam haklıydı. İki hafta önce boş tribünlere bin polis gönderen çok bilmişler, Olimpiyat Stadı'na 150 kişiyi yeterli görmüştü. 
Düşünebiliyor musunuz Küçücük bir kıvılcımın yaratabileceği faciayı. 
Ya da bir provakatörün tahrik edeceği binlerce insanın taşkınlığını 
Telsiz anonsları, yüksek rütbelilerin talimatları derken, "takviye kuvvetlerin" stada intikalinden sonra hakem Hakan Sivriselvi tam 55 dakikalık gecikmeyle başlama düdüğünü çalabildi. 
Yaptığımız işi yüzümüze gözümüze bulaştırmakta, ya da abartıp işin suyunu çıkarmakta üstümüze yok. 
Bu da öyle birşey işte... 

Kulağınız çınladı mı 

Emre Aşık'a televizyon görüntüleriyle verilen iki maçlık cezayı bozan Tahkim Kurulu, o günlerde bir hayli eleştiri almıştı. 
Özellikle Federasyon Başkanı Levent Bıçakcı bu karara ciddi tepki vermişti. Tahkimciler ise bir süre sonra gerekçelerini açıklamış, ancak iş içinden çıkılmaz bir hale gelmiş, kördüğüm olmuştu 
Valencia ile Werder Bremen arasında 7 Aralık'ta oynanan Şampiyonlar Ligi maçında Miguel Angulo rakip takım oyuncusuna kasıtlı tekme atınca İsveçli hakem Frisk'den kırmızı kart görmüştü. Valencialı oyuncu bununla yetinmemiş, sahadan çıkarken hakemin görmediği bir anda rakibin yüzüne okkalı bir de tükürük fırlatmıştı. 
UEFA Disiplin Komitesi geçtiğimiz günlerde toplandı. Hakem raporlarının yanı sıra televizyon görüntülerini de değerlendirdi, "etiği eşitlik ilkesini şöyle bir tarttı" ve Angulo'ya tarihi bir ceza verdi. Valencialı futbolcunun önüne konan fatura tam 7 maç oldu. 
Ne dersiniz bu ders sadece Angulo'ya mı 
Yoksa bizim buralarda da kulakları çınlayanlar var mıdır 



</TEXT>
</DOC>
