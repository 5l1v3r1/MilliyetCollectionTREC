<DOC>
<DOCNO> 331607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/guncel/agun.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hoca Bey'le nice yıllara.. 
</HEADLINE>
<TEXT>


Bilkent Üniversitesi'nin kurucusu ve Uluslararası Çocuk Merkezi Başkanı Prof. İhsan Doğramacı, 90. doğum gününde gelen 18 bin dolarlık ödülü 'Haydi Kızlar Okula Kampanyası'na bağışladı 

ANKARA Milliyet 

Bilkent Üniversitesi'nin kurucusu ve Uluslararası Çocuk Merkezi Başkanı Prof. Dr. İhsan Doğramacı, 90. doğum gününde "Dr. Naito Ödülü" ile onurlandırıldı. Doğramacı, ABD, Japonya ve Çin'in bilime ayırdığı fonlardan oluşturulan 18 bin dolarlık ödülü, "Haydi Kızlar Okula Kampanyası" çerçevesinde Doğu ve Güneydoğu Anadolu'daki çocukların eğitiminde kullanılmak üzere bağışladı. 
Doğramacı için Bilkent Üniversitesi Konser Salonu'nda düzenlenen törene bakanlar Abdullah Gül ile Vecdi Gönül de katıldı. Doğramacı'nın oğlu, Bilkent Üniversitesi Rektörü Prof. Dr. Ali Doğramacı, babası ile geçirdiği yıllarda başarıların zorluğuna tanık olduğunu söyledi. 

'Olağanüstü kişilik' 
Doğramacı'nın 90. doğum gününde konuşma fırsatı bulduğu için kıvanç duyduğunu söyleyen Gül de, şöyle konuştu 
"Doğramacı tüm insanlığa hizmet etmiştir. Beykent, Bilkent ve Hacettepe üniversitelerini kurmuş, birçok üniversitenin kuruluşuna önderlik etmiştir. Kendisini 1960'larda, lise öğrencisi iken Kayseri'de gördüm. İş yapanlara çelme takıldığı bir dönemde bu eserleri ortaya çıkarmak büyük bir olağanüstülüktür. Uzun yıllar UNICEF temsilciliği yapan Doğramacı'nın yaptığı işlerin hepsi başkaları içindir. Tek hedefi çocuklar ve gençlerdir. Türkiye'ye pek çok eser sundu. Hükümetim ve arkadaşlarım adına kendisine takdirlerimi iletiyorum." 
Doğramacı'ya "başkanım" diye hitap eden Gönül de, "Yükseköğretim Kurulu oluşturulurken, bana da görev verildi. Doğramacı, o günden bugüne benim değişmez başkanım oldu. Hoca Bey'le Şubat 1984'e kadar birlikte çalıştık. Gece gündüz çalışırken kendisini takipte sıkıntı çektim" dedi. Doğramacı'nın doğu ve batı kültürü ile geçmiş - geleceği "miks ettiğini" belirten ve engin hoşgörüsünün bu köklü senteze dayandığını söyleyen Gönül, "Kendisinden öğrendiklerim çok fazla. H l bir şeyler öğrenmek için kendisini sık sık rahatsız ediyorum. Büyük milletin, büyük evladı Hoca Bey'e sıhhat dolu nice yıllar diliyorum" diye konuştu. 

'Nobel'den daha değerli 
Konuşmaların ardından Japonya'daki Aprica Vakfı Temsilcisi Prof. Dr. Noboru Kobayashi, Doğramacı'ya uluslararası bilim çevrelerinde, "Nobel'den daha değerli" diye nitelendirilen Dr. Naito Ödülü'nü sundu. Törende tarihçi Prof. Dr. John Grabowski tarafından hazırlanan İhsan Doğramacı'nın yaşamıyla ilgili sinevizyon gösterisi sunuldu. Doğramacı'ya, çocuk sağlığı alanında yaptığı çalışmalar nedeniyle verilen Dr. Naito Ödülü'ne daha önce İngiltere eski başbakanı Margaret Thatcher ve Rahibe Teresa değer görülmüştü. 


</TEXT>
</DOC>
