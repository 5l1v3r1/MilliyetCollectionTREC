<DOC>
<DOCNO> 334913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur24.html </URL>
<DATE> 2005/04/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Atatürk Barajı'na sızan ham petrolün 6 bin varili temizlendi 
</HEADLINE>
<TEXT>

     Şanlıurfa'da Botaş'a ait petrol boru hattından Atatürk Baraj Göleti'ne sızan ham petrolün şu ana kadar 6 bin varilinin temizlendiği bildirildi. 
     AA muhabirinin aldığı bilgiye göre, Botaş Genel Müdürlüğü'ne bağlı ekipler, Yığınak Köyü yakınlarındaki Batman-Yumurtalık petrol boru hattının delinmesi sonucu baraj göleti çevresinde yaklaşık 3 kilometrelik alana yayılan ham petrolü özel bir sünger sistemiyle temizlemeye çalışıyor. 
     Zaman zaman rüzgarın etkisiyle yayılan ham petrolün daha geniş alanlara zarar vermemesi için 5 günden bu yana sürdürülen temizleme çalışmalarına ABD'den davet edilen bir uzman da katıldı. 
     Petrol boru hattındaki sızıntı sonucu oluşan arazilerin bir kısmının zarar gördüğünü ve içme sularının kirlendiğini ileri süren bazı köylüler ise temizleme çalışmalarının en kısa sürede tamamlanmasını istiyor. 
     Şanlıurfa İl Çevre ve Orman Müdürü Kadri Alyamaç, AA muhabirine yaptığı açıklamada, ''Ham petrolün sızdığı alanlardaki temizleme çalışmaları birkaç gün içerisinde tamamlanacak'' dedi. 
     Alyamaç, Botaş Genel Müdürlüğü'ne bağlı ekiplerin çalışmalarının ''son hızla'' devam ettiğini belirterek, arazideki çalılara bulaşan ham petrolün temizlenmeye çalışıldığını kaydetti. 
     Yönetmeliğe göre ham petrolü temizleme çalışmalarının ardından yaklaşık 3 kilometrelik sahil şeridindeki toprağın toplanarak imha edilmesi gerektiğini ifade eden Alyamaç, şunları söyledi 
     ''Ham petrolün sızdığı alanlardaki temizleme çalışmaları birkaç gün içerisinde tamamlanacak. Atatürk Baraj Göleti'ne sızan ham petrolün şu ana kadar 6 bin varilinin temizlendiğine öğrendik. Bugün Botaş yetkilileriyle bir değerlendirme toplantısı yapacağız. Botaş'ın çalışmalarının tamamlanmasının ardından ekiplerimiz, bölgede zarar gören hayvanlar ve arazileri belirlemek için çalışma başlatacak.'' Şanlıurfa merkeze bağlı Yığınak Köyü'nden geçen Botaş'a ait Batman-Yumurtalık petrol boru hattında 13 Nisan'da meydana gelen petrol kaçağı sonucu, yaklaşık 18 bin varil petrol köy çevresine ve Atatürk Baraj göletine yayılmıştı. 
     
</TEXT>
</DOC>
