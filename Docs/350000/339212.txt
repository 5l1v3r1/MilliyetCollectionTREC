<DOC>
<DOCNO> 339212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko37.html </URL>
<DATE> 2005/05/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul, MSN'in bölge merkezi oldu... 
</HEADLINE>
<TEXT>

     Web servisleri ve dijital pazarlama çözümleri alanında faaliyet gösteren MSN, İstanbul’u Ortadoğu ve Afrika ülkelerini kapsayan bölgenin MEA merkezi olarak belirledi. 
     MSN’den yapılan açıklamaya göre, MSN’nin İstanbul’daki MEA Bölgesi’nin yöneticiliğine, MSN Türkiye Ülke Müdürlüğü görevini sürdüren Ebru Çapa getirildi. Çapa, yeni görevinde bölgedeki tüm ülkelerdeki internet servisleri ve dijital reklam çalışmalarından sorumlu olacak. 
     Ebru Çapa, yaptığı açıklamada, Türkiye’de, Messenger ve Hotmail kullanıcı sayılarında büyük bir artış gerçekleştiğini ve Mart ayı itibarıyla 3.4 milyon kullanıcıya ulaşıldığını açıkladı. 
     MSN Türkiye portalının da kısa sayılabilecek bir sürede önemli bir başarı ortaya koyarak, MSN bünyesinde en hızlı büyüyen ülke konumuna yükseldiğini vurgulayan Çapa, Microsoft MEA merkezinin ardından, MSN MEA bölge merkezinin de İstanbul’da yer almasının sevindirici bir gelişme olduğunu belirtti. 
     
</TEXT>
</DOC>
