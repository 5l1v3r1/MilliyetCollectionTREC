<DOC>
<DOCNO> 321835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko38.html </URL>
<DATE> 2005/03/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Babacan AB ile ilgili görevlendirme çalışmasının içinde yokuz 
</HEADLINE>
<TEXT>

     Devlet Bakanı Ali Babacan, müzakerelerle ilgili organizasyon yapısı ve görevlendirmelerin, tamamen Dışişleri Bakanlığı'nın bir ön hazırlığı olduğunu belirterek, ''arkasından Başbakan'ın vereceği kararlar doğrultusunda şekillenecek, biz o çalışmanın içinde yokuz'' dedi. 
     Kadın Girişimcileri Derneği Yönetim Kurulu üyelerini Hazine Müsteşarlığı'nda kabul eden Babacan, burada yaptığı konuşmada, Türkiye'nin çok önemli bir reform sürecinden geçtiğini belirterek, hem siyasi alanda hem de ekonomik alanda pek çok reformun gerçekleştiğini kaydetti. 
     Ekonomik reformların temelinde, yıllardır devam eden kronik problemlerin çözülmesi, çözülmesinden öte tekrar nüksetmemesini garanti altına alan yapısal düzenlemeler olduğunu belirten Babacan, bu konuda iyi bir noktaya gelindiğini söyledi. 
     Bakan Babacan, ekonomik göstergelerin pek çok kişinin öngördüğünden daha hızlı bir şekilde olumluya doğru gittiğini ifade ederek, ''AB konusunda hızlı ve önemli adımlar attık. Pek çok kimsenin inanmadığı, olamaz dediği bu konularda hızlı adımlar attık. Bundan sonraki dönemde müzakerelerle ilgili organizasyon yapısı ve görevlendirmeler tamamen Dışişleri Bakanlığı'nın bir ön hazırlığı ve arkasından Başbakan'ın vereceği kararlar doğrultusunda şekillenecek. Biz o çalışmanın içinde yokuz'' diye konuştu. 
     
</TEXT>
</DOC>
