<DOC>
<DOCNO> 325232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yasam/axyas01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi 'mini' borcu 'maksi' 
</HEADLINE>
<TEXT>


Birçok tarihi ve önemli eserin 'minyatür' halinin bulunduğu 'Miniatürk' parkı, 20 milyon YTL'lik borç batağının içinde 

Mehmet Demirkaya 

Sermayesinin yüzde 99.8'i İstanbul Büyükşehir Belediyesi'ne ait İstanbul Kültür ve Sanat Ürünleri Ticaret A.Ş. Kültür A.Ş. , Haliç Sütlüce'de yaptığı Miniatürk-Mini Türkiye Parkı nedeniyle zor durumda kaldı. Belediye, parkın yapımı nedeniyle 20 milyon YTL borcu bulunan şirkete sermaye aktaracak. 
Türkiye'nin ilk minyatür parkı Miniatürk'ün yapımına 2001'de başlandı. Parkın resmi açılışını 2 Mayıs 2003'te Başbakan Recep Tayyip Erdoğan yaptı. 

Turist yağıyor ama... 
Yerli yabancı turistlerin ilgisini çeken parkta Ayasofya, Selimiye, Rumeli Hisarı, Galata Kulesi, Sümela Manastırı, Artemis Tapınağı, Mostar Köprüsü gibi eserlerin minyatürleri sergileniyor. 
2004'te toplam maliyeti 25 milyon 533 bin 971 YTL'yi bulan parkın yapımı ve işletmesini Kültür A.Ş. sürdürdü. Yatırımı özkaynaklarıyla gerçekleştirmeye çalışan şirketin borçları, gecikme faizleriyle 20 milyon YTL'yi buldu. Durumu 11 Mart 2005'te görüşen şirket yönetim kurulu, sermaye artırımına gitme kararı aldı. Büyükşehir Belediyesi, bu borcu sermaye artırımı yoluyla 20 milyon YTL aktararak kapatacak. 


</TEXT>
</DOC>
