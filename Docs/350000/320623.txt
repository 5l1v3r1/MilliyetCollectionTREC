<DOC>
<DOCNO> 320623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun05.html </URL>
<DATE> 2005/03/04/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Casuslar, anlaşmaya uymayan CIA'i mahkemeye veremeyecek 
</HEADLINE>
<TEXT>

     ABD'de en yüksek yargı makamı olan Federal Yüksek Mahkeme, Merkezi Haberalma Teşkilatı CIA'in casuslarla yaptığı anlaşmaları yerine getirip getirmemesine ilişkin davaya, ''casusluk faaliyetinin gizlilik doğası gereğince'' müdahalede bulunamayacakları hükmüne vardı. 
     ABD Federal Yüksek Mahkemesi'nin kararı, eski Sovyetler Birliği döneminde ABD için casusluk faaliyetinde bulunan bir karı-kocanın açtığı davanın ardından geldi. CIA ile ömür boyu Amerika'da iş imkanı sağlanması karşılığında bir anlaşma yapan bir diplomat, ABD'deki bankacılık işinden çıkarılmasının ardından, tekrar CIA'e başvurarak, ömür boyu ihtiyaçlarının karşılanacağı yönündeki anlaşmayı hatırlattı. Ancak, CIA'den beklediği gibi olumlu yanıt alamayan diplomat ve karısı mahkemeye başvurdu. 
     ABD Federal Temyiz Mahkemesi, eski casusların böyle bir dava açabileceği kararına varmıştı. Ancak üst mahkeme olan Federal Yüksek Mahkeme, bu kararı bozdu. Seattle'daki bir yerel mahkemeye 2000 yılında başvuran eski casusların hangi ülkenin vatandaşları oldukları ise açıklanmıyor. Hükümet, geçen yıl ilkbaharda bu davayı, yargının en son aşaması olan ABD Federal Yüksek Mahkemesi'ne taşımıştı. 
     Dava, ABD'nin eski CIA Başkanı George Tenet ve adı bilinmeyen kişiler için kullanılan John Doe isimleri temel alınarak, ''Tenet Doe'ya karşı'' başlığıyla ele alındı. Baş yargıç William Rehnquist, kararı özetlerken, bu tip casusluk faaliyetlerinde anlaşmaların, doğası gereği karşılıklı gizlilik çerçevesinde yapıldığını ve davanın sonuçlandırılmasının bu yüzden mümkün olmadığını belirtti. 
     
</TEXT>
</DOC>
