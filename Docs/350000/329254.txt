<DOC>
<DOCNO> 329254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun51.html </URL>
<DATE> 2005/04/01/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Azerbaycan, Ermeni ihlalleri için BM'ye başvurdu 
</HEADLINE>
<TEXT>

     Azerbaycan hükümeti, önemli bölümü Azerbaycan toprakları üzerinde bulunan Azeri-Ermeni cephe hattında son dönemde artan ateşkes ihlalleri için BM'ye başvuruda bulundu. 
     Dışişleri Bakanı Elmar Memmedyarov, başvuruda ateşkesin Ermeniler tarafından sık sık ihlal edildiğinin ve Azerbaycan'ın bu gelişmeden rahatsızlık duyduğunun anlatıldığını belirtti. 
     Memmedyarov, Erivan yönetiminin de benzeri ifadelerle ateşkes ihlallerinden Bakü'nün sorumlu olduğunu ileri süren bir mektubu BM'ye gönderdiğini kaydetti. 
     Bu arada, Ermeni işgali altındaki Yukarı Karabağ ile ilgili sorunun çözüm sürecinde Azerbaycan Cumhurbaşkanı'nın özel temsilcisi olan Dışişleri Bakan Yardımcısı Araz Azimov, ateşkes ihlallerini artıran Ermenilerin durumu gerginleştirmeyi ve böylelikle müzakere sürecinde ilerleme elde edilmesini engellemeyi amaçladıklarını ifade etti. 
     Taraflar arasında bugüne kadar yapılan temaslarda genelde müzakere sürecinin devam ettirilmesi yönünde uzlaşı sağlandığını kaydeden Azimov, dışişleri bakanlarının görüşmelerinde diğer konuların yanı sıra Yukarı Karabağ'ın statüsünde belirli oranda görüşlerin dile getirildiğini, tarafların görüşlerindeki asıl farkın ise sorunların paket halinde ya da aşamalı çözümüne ağırlık verilmesiyle ilgili olduğunu belirtti. 
     
     ATEŞKES İHLALLERİ DEVAM EDİYOR 
     Azeri-Ermeni cephe hattındaki ateşkes ihlalleri devam ederken, son olarak dün akşam saatlerinde iki ayrı ihlal olayı olduğu bildirilmişti. 
     Azerbaycan Savunma Bakanlığı'ndan yapılan açıklamaya göre, Ermeni güçleri dün yerel saatle 20.00-21.00 arasında, Goranboy bölgesinin Gazahlı Köyü ile Terter bölgesindeki Borsunlu Köyü yakınlarında konuşlanan Azeri askeri birliklerine otomatik silahlarla ateş açtı. 
     Açıklamada, ateşkes ihlalinin karşı ateşle sona erdirildiği, olay sırasında can kaybının olmadığı belirtildi. 
     
</TEXT>
</DOC>
