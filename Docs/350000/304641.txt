<DOC>
<DOCNO> 304641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun37.html </URL>
<DATE> 2005/01/08/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
"24" dizisindeki ayıp... Türkleri terörist olarak gösteriyorlar 
</HEADLINE>
<TEXT>

     Amerikan Fox televizyonunda yayınlanan ve Müslümanları terörist tiplemeleri ile yansıttığı için Amerikalı Müslümanlardan büyük tepki toplayan '24' isimli dizinin, yayınlanacak yeni bir bölümünde Amerika'da yaşayan Türkleri de terörist olarak gösterdiği bildirildi. 
     New York Times gazetesinde yer alan bir habere göre, aktör Kiefer Sutherland tarafından canlandırılan istihbarat ajanı Jack Bauer'in görev aldığı terör karşıtı operasyonları konu alan dizi filmin yayınlanacak yeni bölümlerinden birinde teröristlerin her yerde olabileceği, trenlerin hatta internetin hiçbir yerde güvende olmadığı işleniyor. 
     Teröre karşı Amerikalı görevlilerin birbirlerinden daha yoğun şekilde mücadele verdiği konusunu işleyen dizinin yayınlanacak bir bölümünde ise Güney Kaliforniya'da Amerikalılara kapı komşusu olarak yaşayan bir Türk ailesinin aslında Federal Soruşturma Bürosu'nun FBI asla bulamadığı, terör örgütü El Kaide'nin eylem için hazır bekleyen bir ''uyuyan terör hücresi'' olduğu konu ediliyor. 
     Bu sezonda yayınlanacak bir çok bölümünde Müslümanları terörist olarak resmeden Fox televizyonunun ''24' isimli dizisi daha önce Amerikan İslami İlişkiler Konseyi tarafından da protesto edilmişti. 
     Dizinin yaratıcılarından Joel Surrow ise, gelecek bölümlerde bazı Müslümanların iyi karakterlerde de gösterileceğini ifade ederek, bu protestolara cevap verdi. 
     
</TEXT>
</DOC>
