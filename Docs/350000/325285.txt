<DOC>
<DOCNO> 325285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun32.html </URL>
<DATE> 2005/03/20/ </DATE>
<TIME> 23.58 </TIME>
<AUTHOR>  </AUTHOR>
<HEADLINE>
Zebari "Hükümet konusunda anlaşmaya varmaya çok yakınız" 
</HEADLINE>
<TEXT>

     Irak Dışişleri Bakanı Hoşyar Zebari, Iraklı siyasi yetkililerin hükümetin kurulması konusunda anlaşmaya varmaya ''çok yakın'' olduklarını söyledi. 
     Dışişleri Bakanı Zebari Amerikan CNN televizyonuna yaptığı açıklamada, ''Çok yakın bir zamanda anlaşmaya varabileceğimizi düşünüyoruz, mart sonuna kadar genel bir anlaşma sağlayacağımızı umuyorum'' dedi. 
     Irak'ta 30 Ocak'ta yapılan seçimler sonucu oluşturulan meclisin ilk oturumu çarşamba günü yapılmış, hükümetin kurulması konusunda anlaşmaya varılamamıştı. 
     Hükümet oluşturma çabaları kapsamında salı günü Irak Kürdistan Demokrat Partisi lideri Mesud Barzani, çarşamba günü de Irak Kürdistan Yurtseverler Birliği lideri Celal Talabani ile görüşen Şiilerin başbakan adayı İbrahim Caferi, hükümetin kurulmasının iki haftayı alabileceğini söylemişti. 
     
</TEXT>
</DOC>
