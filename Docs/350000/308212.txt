<DOC>
<DOCNO> 308212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun20.html </URL>
<DATE> 2005/01/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Berlin'de başörtüsü yasağı kabul edildi 
</HEADLINE>
<TEXT>

     Berlin Eyalet Meclisi, kamu kuruluşlarında çalışan personelin başörtü taşımasını yasaklayan yasa tasarısını kabul etti. 
     Yeni yasayla okul, karakol, adliye binaları ve diğer kamu kuruluşlarında çalışan memurlar başörtüsü ya da başka bir dini sembol taşıyamayacak. 
     Berlin eyalet meclisi Milletvekili Özcan Mutlu, bu konuda mecliste yaptığı konuşmada, Berlin eyalet hükümetinin yasak konusunda sağladığı uzlaşmayı eleştirerek, öğretmenlere okullarda başörtü yasağı getirilirken çocuk yuvalarında başörtü yasağı getirilmemesinin anlaşılır olmadığını söyledi. 
     Karakollarda vatandaşlarla doğrudan ilişkisi olmayan personelin de başörtü yasağına tabi tutulmasını eleştiren Mutlu, yasayla devletin tarafsızlığı ilkesinin ihlal edildiğini savundu. 
     Berlin Eyaleti İçişleri Bakanı Ehrhart Körting ise yasanın kabul edilmesiyle sadece başörtüsünün değil, haç ve kipanın da yasaklandığını belirterek, ''Biz tüm dinlere eşit muamele yapıyoruz. Hıristiyanlar da hakim ya da polis olarak kurallara uymak zorunda. Hiç kimse başka bir dine inanıyor diye dezavantajlı durumda olduğunu düşünmemelidir'' dedi. 
     Berlin Eyaleti Eğitim Bakanı Klaus Böger ise öğretmenlerin başörtü taşımalarının yasaklanmasına rağmen, öğrenciler arasında bazı İslamcı grupların etkisinin artmasından endişe duyduğunu söyledi. 
     Böger, okullarda köktendinci akımların etkisinin artmasının kabul edilemeyeceğini belirterek, ''Bazı babalar, kızlarının yüzme ya da spor derslerine katılmalarını engelliyor ve gezilere göndermiyor. Kısmen ortaçağ anlayışı hakim'' dedi. 
     
</TEXT>
</DOC>
