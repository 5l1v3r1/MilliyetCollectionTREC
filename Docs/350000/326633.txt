<DOC>
<DOCNO> 326633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko19.html </URL>
<DATE> 2005/03/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Teksas'ta rafinerideki patlama petrol fiyatlarının gerilemesini engelledi 
</HEADLINE>
<TEXT>

     İngiliz petrol şirketi BP'nin Texas'taki rafinerisinde meydana gelen patlama, uluslararası borsalarda dün hızlı şekilde gerileyen petrol fiyatlarının yönünü tekrar yukarı çevirmesine neden oldu. 
     New York Borsası'nda dünkü kapanışına göre 68 sent yükselen ABD hafif petrolünün varili 54.49 dolardan satılıyor. 
     Londra Borsası'nda işlem gören Brent petrolünün varili ise 76 sent artışla .80 dolara ulaştı. Borsada, resmi tatil olan Kutsal Cuma günü nedeniyle yarın işlem yapılmayacak. 
     Aynı zamanda ABD'nin üçüncü büyük rafinerisi olan BP şirketine ait Texas tesisinde dün geç saatlerde meydana gelen patlama en az 14 kişinin öldüğü, 100'den fazla kişinin de yaralandığı açıklanmıştı. 
     ABD'de zaten kapasitelerini sonuna kadar kullanan rafinerilerin patlamanın ardında talebi karşılamakta zorlanacağı endişesi, petrol fiyatlarının bugünkü yükselişinde etkili oldu. 
     Patlamanın ardından BP'den yapılan açıklamada, ABD ham petrolünün yüzde 3'ünü işleyen günlük 470 bin varillik kapasiteye sahip rafineride, sadece izomerizasyon adı verilen benzin zenginleştirme ünitesinin zarar gördüğü bildirildi. 
     Aynı rafineride geçen yıl Mart ayında meydana gelen patlamanın ardından çalışanlar tahliye edilmişti. Tesiste yine geçen yıl Eylül ayında borulardan sızan yüksek basınçlı sıcak su, 2 işçinin hayatını kaybetmesine ve bir işçinin ağır şekilde yaralanmasına neden olmuştu. 
     
</TEXT>
</DOC>
