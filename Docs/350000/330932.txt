<DOC>
<DOCNO> 330932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/guncel/gun07.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Örsan Öymen Ödülü 'Kentler Tarihi'ne 
</HEADLINE>
<TEXT>


İSTANBUL Milliyet 

Türkiye'de yaklaşık 20 yıldır bilim, sanat, kültür ve iletişim alanlarındaki çalışmalara katkıda bulunan Milliyet Ödülleri, bu yıl yeni bir açılım daha gerçekleştiriyor. Gazeteci Örsan Öymen anısına düzenlenen ödülün bu yılki konusu "Kentler Tarihi". 
Yarışmayla, bugüne kadar ihmal edilmiş olan kent ve tarih bilincinin kamuoyunda yerleşmesine ve kentsel belleğin yaşatılmasına katkı hedefleniyor. Adayların, Örsan Öymen Tarih Ödülü'ne katılmak için çalışmada o kentin ya da belirli bölgelerdeki kentleşmenin tarihsel süreçteki durumu, toplumsal yaşamı, günümüze kalan - kalmayan, soyut gelenek ve görenek - somut tarih ve kültür zenginliklerinin göz önünde bulundurulması isteniyor. 
Aday yapıtların, 1 Ocak 2002'den sonra yayımlanmış olması ve hem özgeçmişler hem de aday yapıtların 10'ar adet gönderilmesi gerekiyor. Seçici kurul tarafından seçilecek olan ödül sahibine 5 bin YTL ile bir ödül belgeseli sunulacak. Aday yapıtların, 30 Nisan 2005'e kadar Doğan Medya Center, Milliyet Ödülleri, 34204 Bağcılar, İstanbul adresine teslim edilmesi gerekiyor. Ayrıntılı bilgi için iletişim Tel 0212 505 63 49 - www.milliyet.com.tr 


</TEXT>
</DOC>
