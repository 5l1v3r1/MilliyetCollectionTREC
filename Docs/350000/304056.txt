<DOC>
<DOCNO> 304056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy01.html </URL>
<DATE> 2005/01/06/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Gül Abbas bekletmedi, magazin peşinde olunmasın 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, FKÖ lideri Mahmud Abbas'ın kendisini bekletmesinin söz konusu olmadığını belirterek, bu konudaki haberlerde magazin peşinde olunmamasını istedi. 
     Tel Aviv'den Amman'a giderken uçakta gazetecilerin sorularını yanıtlayan Gül, sadece Filistin'de değil Arap dünyasında da ilk kez seçimin düzenleneceğine ve açık, şeffaf, demokratik birçok adayın yarışacağına işaret ederek, '' Abbas 1 saat geç gelmiş seçim kampanyasından... En ufak bir şey aklımdan geçmedi. Telefonla aradı birçok kere, çok özür diledi, 'rahat ol, bitir işini, bizim bir acelemiz' yok dedim. Bu konuda bazı şeyler duydum. Hayret ediyorum doğrusu, magazin peşinde miyiz, yoksa diplomasi ve ciddi bir iş peşinde miyiz '' diye konustu. 
     Gül, Filistin'de de İsrail'de olduğu gibi çok faydalı görüşmeler yaptıklarını, ''işin esasını'' konuştuklarını belirtti. İsrail Başbakanı Ariel Şaron'un, kendisiyle 1,5 saat süren bir toplantı yaptığına dikkati çeken Gül, şunları kaydetti 
     '' Şaron Şimdiye kadar hangi dışişleri bakanıyla böyle bir toplantı yapmış, bunu sormanız lazım. Benim için, Türkiye için manşetler atabilirdiniz konuştuklarımızı söylesem, ama herşey orada biterdi tabi ki. Unutmayin ki ABD dışişleri bakanları, savunma bakanlarının bu bölgeye bu mesele için 20 kez gidip geldikleri olmuştur. Bu işler sabırla olacak işlerdir, bu işler şova gelir işler değildir... Aysbergin üzerinde ufacık bir şey görürsünüz ama onun altında çok şeyler yapılır'' Gül, ''Filistin tarafının intihar, füze saldırılarını seçimlerden sonra kontrol edeceğini, İsrail'in de bunun karşısında suikast politikasını kesinlikle uygulamaması gerektiğini'', İsrail ve Filistin'in yapması gerekenleri her iki tarafla da açık açık konuşulduğunu ifade etti. 
     Bakan Gül, ''Önce Filistinliler bunu kontrol edecek, İsrailliler de belli kişileri hedef alan suikast saldırılarını durdurdukları, tekrarlamadıkları takdirde çok büyük iyimserlik, çok mesafe alınabilir'' diye konuştu. 
     Dışişleri Bakanı Gül, 1965'te asılarak idam edilen Mossad ajanı Eli Cohen hakkında mektup getirdiğine ilişkin haberlerin sorulması üzerine, bunların hiçbirinin doğru olmadığını belirterek, ''Koskoca bir İsrail gezisini bir pilotun kemiklerine bağlamayın'' diye konuştu. 
     Gül, İsrail'in Kıbrıs konusunda jest yapmaya hazırlandığına, İsrailli işadamlarını KKTC'de yatırım yapmaya teşvik edeceğine, farklı bir ortam yaratmaya çalışacağına ilişkin haberlerin sorulması üzerine de, bunların doğru olduğunu, bu konuları görüştüklerini, boyutlarının ise ileride görüleceğini belirtti. 
     
</TEXT>
</DOC>
