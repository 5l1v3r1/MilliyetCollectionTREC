<DOC>
<DOCNO> 316587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/eko04.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireyselin maliyeti düşük motivasyonu çok yüksek 
</HEADLINE>
<TEXT>


Çalışanı adına bireysel emeklilik sistemine ayda 100 YTL katkı payı ödeyen bir işverene bunun maliyeti sadece 67 YTL. Yapılan araştırmalar bireyselin motivasyonu yükselttiğini ve kuruma bağlılığı arttırdığını gösteriyor 

Ayfer Yıldız 

Özellikle kuruma bağlılığı ve çalışanın motivasyonunu artırmak için uygulanan sağlık ve ferdi kaza sigortası gibi ek fayların yanı sıra bireysel emeklilik sisteminin de artık daha fazla gündeme gelmesi bekleniyor. 
Bireysel emeklilik sistemi çalışanlara ek gelir sağlarken, çalışanı adına ödeme yapan işveren, belli bir maliyete katlansa da kurum bağlılığını artırmak adına önemli kazanımlar sağlıyor. Hem de devletin getirdiği vergi teşviğiyle maliyetlerini minimum düzeyde tutarak... 

Vergi matrahı 
İşverenler, grup emeklilik planları aracılığıyla çalışanları adına yaptığı katkı payı ödemelerini çalışanın ücretinin yüzde 10'u ve asgari ücretin yıllık tutarı ile sınırlı kalmak kaydıyla, doğrudan gider yazarak kurumlar vergisi matrahından düşebiliyorlar. Örneğin, çalışanı adına ayda 100 YTL ödeme yapan bir işverene bunun maliyeti aslında 67 YTL oluyor. 
Çalışanın bireysel emeklilik sistemindeki hesabında da yatırılan paranın tutarı 100 YTL olarak işlem görüyor. Oysa işveren, çalışanına 100 YTL zam yaptığında bunun SSK, işsizlik vergisi nedeniyle maliyeti 121 YTL oluyor. Çalışanın maaşına etkisinin ise işsizlik, SSK, damga vergisi, ek vergiler nedeniyle 67 YTL olduğu görülüyor. 
Sektör uzmanları, işverenlerin çalışanı adına ödediği katkı paylarını vergi matrahından düşebildikleri için işverenlerin de k rlı çıktıklarını dile getiriyorlar. 

Amerika gibi olacak 
Aynı şekilde çalışan da ödediği primleri vergi matrahından düşebiliyor. Yine çalışanın da ayda 100 YTL ödeme yaptığını varsayarsak, bunun gerçek maliyeti 70 YTL oluyor. Ancak, bireysel emeklilik sisteminde işverenin de çalışanın da ödediği primler 100'er YTL olarak işlem görüyor. Bu nedenle sektörün ileri gelenleri önümüzdeki dönemde Türk iş hayatında da tıpkı Amerika'da olduğu gibi iş memnuniyetini artırmak için işverenlerin çalışlanlarına bireysel emeklilik ürünü de vermeyi tercih edeceklerini söylüyor. 

Şirketler sırada... 
Şu anda bireysel emeklilik sektöründeki sözleşmelerin yüzde 23'ünü grup, yüzde 77'sini bireysel satışlar oluşturuyor. Sistemin başladığı 27 Ekim 2003'te, 2004 yılı bütçelerinin tamamlanmış olması nedeniyle kurumsal satışlar beklentilerin altında kaldı. Bir çok kurum, sisteme dahil olmak için 'çalışanların işverenlerin ödediği primleri alabilmesini belirli sürelere bağlayan vesting ' düzenlemesini beklese de grup satışlarına yönelik görüşmeler hareketlendi. 
Özellikle ilaç, gıda, tekstil, otomotiv, finans, perakende, taşımacılık sektörlerinin önde gelen şirketleri emeklilik şirketleri ile görüşüyor. Bir kaç ay içinde çıkması beklenen vesting düzenlemesiyle işveren katkılı satışların da hızlanması bekleniyor. 


</TEXT>
</DOC>
