<DOC>
<DOCNO> 314715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo18.html </URL>
<DATE> 2005/02/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'nın rüzgar panelleri kaldırılıyor... 
</HEADLINE>
<TEXT>

     Yapımı Galatasaray Kulübü tarafından sponsorlar vasıtasıyla gerçekleştirilen Atatürk Olimpiyat Stadı'nın rüzgar panelleri kaldırılacak. 
     İstanbul Olimpiyat Oyunları Hazırlık ve Düzenleme Kurulu, Türkiye Milli Olimpiyat Komitesi TMOK Başkanı Togay Bayatlı başkanlığında aylık olağan toplantısını Ataköy Olimpiyatevi'nde gerçekleştirdi. 
     Gençlik ve Spor Genel Müdürü Mehmet Atalay'ın da katıldığı toplantıdan sonra bir açıklama yapan Bayatlı, UEFA'nın, tehlike yaratması nedeniyle rüzgar panellerini bu yıl mayıs ayında bu statta oynanacak Avrupa Şampiyonlar Ligi finalinde istemediğini söyledi. 
     Togay Bayatlı, rüzgar panellerinin yapılışında kritik hatalar bulunduğunu ifade ederek, ''Panelleri yapan Fransa'daki uzman kuruluş ve Türkiye'deki yerli yapımdan doğan bazı hatalar var. Şu anda Galatasaray Kulübü ile Fransız kuruluş arasına ithilaf bulunuyor. Bu panellerin arasında tehlikeli şekilde sallananlar var. Yapımcı firmadan bunları bir an önce çıkartmalarını istiyoruz. Rüzgar panalleri kalkacak. Ana direkleri şimdilik kalacak, daha sonra ne yapılacağını göreceğiz. Ancak bunlar da peyder pey kaldırılacak'' diye konuştu. 
     Rüzgar panalleri, stat için kiralama anlaşması halen devam eden Galatasaray Kulübü tarafından, Fransız bir firmaya yüksek maliyetle yaptırılmıştı. 
     Futbol Federasyonu'nun, final maçı öncesinde stadın büfelerini prova amacıyla işletmek istediğini anlatan Bayatlı, bunun da kabul edildiğini söyledi. 
     TMOK Başkanı Bayatlı ayrıca, statta yapılacak gece ve gündüz maçlarından alınan ücretleri de arttırdıklarını açıkladı. 
     
     SÜREYYA AYHAN'A UMUT IŞIĞI 
     Togay Bayatlı, Gençlik ve Spor Genel Müdürlüğü Ceza Kurulu tarafından 2 yıl ceza alan Süreyya Ayhan Kop'un 1 yıl sonra cezasının affedilebileceğini ifade etti. 
     Süreyya Ayhan'ı vadeli olarak kurtarmaya bakacaklarını dile getiren Bayatlı, şöyle devam etti 
     ''Uluslararası Atletizm Federasyonu'nun genel sekreteri çok yakın arkadaşım. Ondan aldığım habere göre, Süreyya Ayhan'ın 1 sene sonra cezasının kaldırılması durumu var. İlk 1 sene cezasını mutlaka çekecek. Tabii kendisi mahkemeye başvurdu, kararı mahkeme verecek, mahkemede bu ceza hafifletilirse daha da mutlu oluruz.'' Togay Bayatlı, Süreyya Ayhan'ın bizim insanımız olduğunu ve ilk kez böyle başarılı bir atlete sahip olduklarını kaydederek, ''İlk kez bir başbakan Fransa'ya giderek, bir atletimizi izledi. Bizim sahip çıkmamız lazım. Hata herkeste olabilir. Birçok insan hapse gidiyor, mahkum oluyor, ama sonra onları affedebiliyoruz. Ama affedilmesi için özellikle antrenörü ve eşi Yücel Kop'un yardımcı olması, olayları germeden konuşması lazım. Onların da hataları var. Ama sonunda Süreyya Ayhan bizim insanımız. Herkes Süreyya Ayhan'ın başarısını ister. Ama onlar da biraz olayları germezse çok daha iyi sonuçlar alırız'' diye konuştu. 
     
</TEXT>
</DOC>
