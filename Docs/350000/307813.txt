<DOC>
<DOCNO> 307813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy04.html </URL>
<DATE> 2005/01/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tarama 4 Ekim'de başlıyor 
</HEADLINE>
<TEXT>

     GÜVEN ÖZALP Brüksel 

AB Komisyonu'nun Genişlemeden Sorumlu Üyesi Olli Rehn, Türkiye'nin AB'ye tam üyelik müzakerelerinde tartışmalı konuların en başında yer alan "tarama" sürecinin 4 Ekim 2005'te başlayacağını açıkladı. 
     Avrupa Parlamentosu AP Dışişleri Komisyonu'nda AFET konuşan Rehn, Komisyon'un 3 Ekim 2005'te başlayacak müzakerelerin hemen ardından tarama sürecini de başlatmaya hazır olduğunu söyledi. Öncelikle sürecin açıklanacağını, ardından da başlık başlık inceleme yapılacağını kaydeden Rehn, "Bu sürecin uzunluğu ülkeye bağlı. Bazen 1 yıl alabiliyor" dedi. 
     Yıllardır kendi mevzuatıyla AB müktesebatını uyumlaştırma çalışması yapan Türkiye'nin ise, bu sürecin bir yıl sürmesini beklemediği belirtildi. Başlıklara ilişkin alt komite çalışmaları bulunduğuna dikkat çeken Dışişleri Bakanlığı yetkilileri, bu sürecin 4 ile 6 ay arasında tamamlanabileceğini söyledi. Komisyon'un ise, tarama süreci tamamlanmadan başlık açma niyetinde olmadığı kaydedildi. Tarama sürecinin bir yıl sürmesi halinde, ilk müzakere başlığı 2006 sonundan önce açılamayacak. 
     
</TEXT>
</DOC>
