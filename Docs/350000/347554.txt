<DOC>
<DOCNO> 347554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo40.html </URL>
<DATE> 2005/05/31/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Arif'ten Hagi'ye suçlamalar... 
</HEADLINE>
<TEXT>

     Galatasaray ile 15 yıl sonra yolları ayrılan futbolcu Arif Erdem, eski teknik direktörü Gheorghe Hagi'nin, diğer takım arkadaşlarına gösterdiği samimiyeti kendine göstermediğini söyledi. 
     Kulüp Sportif Direktörü Bülent Tulun ile bugün görüştüğünü belirten Arif, Tulun'un, kendisine tekrar mukavele imzalanmayacağını söylediğini ifade ederek, ''Ben de saygıyla karşılık verdim. Bu benim için süpriz olmadı. 1.5 senedir zaten forma şansı bulamıyordum ancak, hangi nedenlerden ötürü bilmiyorum. 15 sene hizmet ettiğim bir yer, vedalaşmak kolay olmuyor. Burukluk tabii ki var, evimden daha çok kaldığım, yaşadığım yerden ayrılıyorum'' diye konuştu. 
     Arif, kulüpten bu şekilde ayrıldığı için üzgün olduğunu kaydetti ve şöyle devam etti 
     ''Yönetim bazında kırıldığım kimse yok. Kırgınlığım, Hagi'nin diğer arkadaşlarıma gösterdiği samimiyeti bana göstermemesine. O'nun futbol anlayışı belki buydu. Büyük başarılarda hep beraber vardık. Sonuçta ben dünkü futbolcu değilim. Bu başarılara imza atmış bir kişi olarak bana da şans verebilirdi. Galatasaray'daki 15 yılımda 7 şampiyonluk yaşadım. İnsan biraz buruk oluyor. Son dönemimde hiçbir şey yapamamanın üzüntüsü var. Son senelerde Galatasaray'a iyi şekilde hizmet ederek ayrılmak isterdim, ancak olmadı.'' Teknik direktör Fatih Terim'in kendilerini kadro dışı bırakmasının ardından, Hagi'nin yeniden şans tanıdığını, ancak bunun sadaka verir gibi bir şey olmadığını kaydeden Arif, ''Kendisinden Allah razı olsun. Ancak, kaşımıza gözümüze bakarak bizi geri çağırmadı. Yaptığımız icraatlardan dolayı yanına aldı'' ifadesini kullandı. 
     Arif, futbolda dünün olmadığının bilincinde olduğunu kaydederken, 1-2 sene daha futbol oynamak istediğini, çünkü kendisini hazır hissettiğini söyledi. Galatasaray taraftarlarının çok şanslı olduğunu kaydeden Arif Erdem, ''Onların yaşadığı başarıyı Türkiye'de kimse yaşamadı. Takımlarını her zaman desteklemeli ve sabretmeliler'' dedi. 
     
     HAKAN ÜNSAL ''AĞIT YAKACAK HALİM YOK'' 
     Galatasaray'a 11 yıl sonra veda eden Hakan Ünsal ise takımdan ayrılacağını öğrenmesinin çok büyük bir süpriz olmadığını kaydederek, ''Futbola tabii ki 1-2 sene daha devam edeceğim. Ağıt yakacak halim yok'' diye konuştu. 
     Galatasaray'dan iyi şekilde ayrılmanın önemli olduğunu belirten Hakan Ünsal, şunları söyledi 
     ''Belki 1 sene erken oldu. Ancak, önemli olan iyi, hoş ayrılabilmekti. Galatasaray tarihinin en başarılı döneminde oynayan futbolcu oldum. Tarihe geçtik, çok büyük başarılar yaşadık. Bunları yaşamak ayrı bir mutluluktu. Futbolda her şey oluyor. Açıkçası beklemiyordum ama çok da süpriz olmadı.'' Hakan, teknik direktör Hagi'ye kesinlikle kırgınlığı bulunmadığını ifade ederken, gelecek teklifleri değerlendireceğini bildirdi. 
     Galatasaray'da oynadığı 11 yılda, elinden gelenin en iyisini yapmaya çalıştığını kaydeden Hakan Ünsal, ''Camiayı ve taraftarları en iyi şekilde temsil etmeye çalıştım. Burada mutlu oldum. İnşallah taraftarlarımız da benim hakkımda iyi düşünür. Vicdanen rahatım'' şeklinde konuştu. 
     
</TEXT>
</DOC>
