<DOC>
<DOCNO> 308055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonsiy06.html </URL>
<DATE> 2005/01/20/ </DATE>
<TIME> 23.27 </TIME>
<AUTHOR>  </AUTHOR>
<HEADLINE>
Devlet bakanı Akşit, New York'ta... 
</HEADLINE>
<TEXT>

     New York'ta bulunan Devlet Bakanı Güldal Akşit, Birleşmiş Milletler Kadına Karşı Her Türlü Ayrımcılığın Önlenmesi Sözleşmesi CEDAW kapsamında, BM'de Türkiye raporunu sundu. 
     23 üyeli CEDAW Komitesi'nin 32. dönem toplantıları çerçevesinde sunulan 50 sayfalık rapor, Hükümet'in kadınlara karşı ayrımcılığın önlenmesi ve kadın-erkek eşitliğinin sağlanması için aldığı önlemleri kapsıyor. 
     Komitede, Türkiye'de kadının durumunun değerlendirildiği bu raporun yanı sıra Türkiye'den kadın örgütleri tarafından hazırlanan ve 17 Ocak'ta CEDAW Komitesi'ne sunulan 2 ''gölge raporun'' da esas alınacağı kaydedildi. 
     CEDAW Komitesi'nin, bu raporlara ve komitedeki değerlendirmelere dayanarak, Türkiye'de kadının durumu hakkında bir tavsiye kararı alacağı ve bu kararı önümüzdeki günlerde açıklayacağı belirtildi. 
     
     AKŞİT'İN KONUŞMASI 

     Bakan Akşit, BM'de yaptığı sunumda, Türkiye'de kadının statüsünün iyileştirilmesi için yapılan anayasal deşiklikleri, Türk Ceza Kanunu, Türk Medeni Kanunu ve İş Kanunu'nda yapılan reformları anlattı. 
     Yapılan pek çok reforma rağmen Türkiye'de kadınların hala istenilen pozisyonda olmadığını ifade eden Akşit, Avrupa Birliği üyelik süreci çerçevesinde insan hakları alanında gerçekleştirilen iyileşmelerin de kadınların durumunun iyileştirilmesi sürecini hızlandırdığını bildirdi. 
     Türkiye'de diğer meslek gruplarında oldukça yüksek seviyede temsil edilmelerine rağmen, Türk kadınının siyasette yeterince temsil edilmediğini belirten Bakan Akşit, 3 bin belediyeden sadece 18'inin, Meclis'teki milletvekillerinin ise yüzde 4,4'ünün kadın olduğunu söyledi. Ancak son zamanlarda kadınların siyasete olan ilgisinde büyük artış olduğuna dikkati çeken Bakan Akşit, bu alanda da bir sıçrama olacağını düşündüğünü ifade etti. 
     Bakan Akşit, Türkiye'de kadınlar arasında ortalama ömrün arttığını, ilk evlilik yaşının yükseldiğini, doğurganlığın azaldığını anlatan Akşit, kadınların sağlık durumunun, eğitim düzeyleriyle paralel seyrettiğine işaret ederek, eğitim düzeyiyle ilgili tüm göstergelerin doğrudan sağlıkla ilgili göstergelere de yansıdığını kaydetti. 
     Türk hükümetinin, kadınlara dair tüm sorunlara sivil toplum örgütlerinin katılımıyla çözüm aradığını belirten Bakan Akşit, ''Toplumsal dönüşümlerin çok zor olduğunu bilmemize rağmen bu dönüşümü gerçekleştireceğimizden umutluyuz'' dedi. 
     
     UZMANLARDAN TÜRK HÜKÜMETİ'NE ÖVGÜ 

     Türkiye'nin 17 Ocak'ta sunduğu raporun yanı sıra sivil toplum örgütleri tarafından sunulan iki gölge raporu da inceleyen CEDAW Komitesi üyeleri ve uluslararası kadın sorunu uzmanları, raporlar, yapılan reformlar ve devam eden sorunlarla ilgili sorular yönelttiler. 
     Soru yönelten komite üyeleri ve uzmanların, kadın hakları konusunda gerçekleştirilen önemli reformlardan dolayı Türk Hükümeti'ni tebrik ederek söze başladıkları gözlendi. 
     
     TÖRE VE NAMUS CİNAYETLERİ 

     Uzmanlar daha çok Türk Ceza Kanunu'nda töre ve namus cinayetlerine dair hükümler, kızlara bekaret testi uygulanması, aile içi şiddet, kadına karşı şiddet ve üniversitelerdeki başörtüsü sorununa yönelik sorular sordular. 
     Sorulara verdiği cevapta, TCK'da yapılan değişikliklerin töre ve namus cinayeti işleyenler için ağırlaştırılmış müebbet hapis öngördüğünü belirten Akşit, bunun, Türk Ceza Kanunu'ndaki en yüksek ceza olduğuna dikkati çekti. 
     Bakan Akşit, TCK'daki değişiklik Nisan 2005'te yürürlüğe girecek olmasına rağmen, şu ana kadar bu konuda verilen iki mahkeme kararıyla, töre ya da namus cinayeti işleyenlerin en ağır şekilde cezalandırıldığını ifade etti. 
     
     ''ÜNİVERSİTELERDE BAŞÖRTÜLÜ KIZLARIMIZ GÜÇLÜK ÇEKİYOR'' 

     Başörtüsünün, kız öğrencilerin öğrenimi açısından bir sorun olduğunu belirten Güldal Akşit, sözlerini şöyle sürdürdü 
     ''Maalesef üniversitelerimizde bu konu sorun olmaya devam etmektedir. Ortaöğretimde ve diğer kamusal alanlarda yasal düzenlemelerle başörtüsü yasaklanmıştır, ancak üniversitelerimizde dünyanın pek çok ülkesinde olmayan bir şekilde başörtülerinden ötürü, yani inançlarından ötürü, kız öğrenciler eğitim almakta güçlük çekmektedirler. Böyle bir sorunun varlığını inkar etmek, çok gerçekçi olmayacaktır ve Türkiye'de halen böyle bir sorun mevcuttur. Tabii ki bu sorunun çözümü de özerk olan üniversitelere düşmektedir. Bu, hükümetin alacağı bir karardan öte, üniversitelerin alacağı kararlarla ve mutabakatla çözülebilecek bir sorundur.'' Anayasa'nın 10. maddesinde gerçekleştirilen bir değişiklikle kadın-erkek eşitliğinin hayata geçirilmesinde doğrudan devlete bir sorumluluk yüklendiğini ifade eden Bakan Akşit, böyle bir düzenlemenin, başka hiçbir ülkenin anayasasında bulunmadığını ve kadın-erkek eşitliğinin, Türkiye'deki gibi anayasal güvence altına alınmadığını söyledi. Bakan Akşit, Anayasa'nın 90. maddesindeki değişiklikle de kadın-erkek eşitliği ya da kadın sorunları konusunda yerel yasalarla uluslararası sözleşmeler arasında bir çelişki ortaya çıktığında uluslararası sözleşmelerin öne geçeceğine yer verilerek, bu konuda çok ileri bir adım atıldığını ifade etti. 
     Akşit'in, CEDAW Komitesi'ndeki toplantıdan sonra basın toplantısı düzenlemesi bekleniyor. 
     
     ''CEDAW'IN TÜRKİYE RAPORUNUN OLUMSUZ ÇIKMASINI BEKLEMİYORUM'' 

     New York'ta bulunan Devlet Bakanı Gürdal Akşit, Birleşmiş Milletler Kadına Karşı Her Türlü Ayrımcılığın Önlenmesi Sözleşmesi CEDAW Komitesi'nin Türkiye'de kadının durumuna dair hazırlayacağı raporun olumsuz çıkmasını beklemediğini söyledi. 
     CEDAW Komitesi'nin 32. dönem toplantılarına katılarak Türkiye'nin 4. ve 5. dönem birleşik raporunu sunan Bakan Akşit, Türkevi'nde basın toplantısı düzenledi. 
     CEDAW Komitesi'nin hazırlayacağı raporun Türkiye açısından son derece önemli olduğunu ifade eden Bakan Akşit, Türkiye'nin kadının statüsüyle ilgili yaptığı yasal düzenlemeleri Avrupa Birliği üyeliği sürecinde bir vitrin olarak kullanmak üzere gerçekleştirmediğini, tam tersine yapılması gereken düzenlemeleri gerçekleştirmek üzere yola çıkıldığını söyledi. 
     Akşit, ''Gerek kadınlarla ilgili olsun, gerek diğer alanlarla ilgili olsun yapılan tüm yasal düzenlemeler, Türkiye'nin ihtiyacı olan ve Türkiye'nin yapması gereken düzenlemeler olduğu için yapılmıştır. Asla bir vitrin oluşturma niyeti söz konusu değildir'' dedi. 
     
     TÜRKİYE, OLAĞANÜSTÜ PERFORMANS SERGİLEDİ'' 

     Türkiye'nin sunduğu resmi raporu, sivil toplum örgütleri tarafından sunulan 2 ''gölge rapor'' ve rapor sunumu sırasında yapılan açıklamalar ve görüşmeler ışığında, Türkiye'de kadının durumu konusunda hazırlanacak CEDAW raporunun olumsuz çıkmasını beklemediğini ifade eden Akşit, şunları söyledi 
     ''Bize soru soran her üyenin, gerçekleştirdiği yasal çalışmalar ve bu konuda gösterdiği gayretlerden dolayı, konuşmalarına hep Türkiye'yi tebrik ederek başlamaları ve Türkiye'yi takdir ediyor olmaları, bu açıdan çok önemli. Türkiye, gerçekten bu konuda olağanüstü bir performans sergilemiştir. Uygulamaya yönelik çabalar da ortadadır. Bütün bunları birlikte değerlendirecek Komite'nin olumsuz bir rapor hazırlayacağını düşünmüyorum'' dedi. 
     Bir soru üzerine, yeni Türk Ceza Kanunu'ndaki töre cinayetleriyle ilgili düzenlemeler hakkında bilgi veren Bakan Akşit, yasada geçen ''töre cinayetleri'' kavramının, ''namus cinayetleri'' anlamında da kullanıldığını ifade etti. Bu konuda kullanılan kavramın çok önemli olmadığını belirten Bakan Akşit, ''Ülkemizde işlenen namus cinayetlerinin ardında, büyük çoğunlukla töre var, gelenek ve görenek var. Önemli olan, bu gerekçeyle işlenen cinayetlerin kasten adam öldürme olarak işleme tabi tutulup, ağırlaştırılmış müebbet hapis cezasıyla cezalandırılmış olmasıdır'' şeklinde konuştu. 
     Türkiye'nin, BM'nin 59. oturumunda, İngiltere ile beraber namus cinayetleriyle mücadele konusunda ana sunuculardan biri olduğunu ifade eden Bakan Akşit, BM'nin de bu raporu onayladığını kaydetti. 
     Bakan Akşit, Nisan ayında yürürlüğe girecek olan yeni Türk Ceza Kanunu ile ilgili olarak da düzenlemelerin uygulamasını bekleyip görmek gerektiğini ifade ederek, ''Eğer uygulamada bazı eksiklikler ortaya çıkarsa, bunu o zaman tartışarak, yapılması gereken neyse onu yapalım'' dedi. 
     Kadın sorununun halledilebilmesi için erkeklerin de eğitilmesi gereğine işaret eden Bakan Akşit, kadınlar arasında okuma-yazma oranını, 2010 yılına kadar yüzde 100 seviyesine çıkarmayı hedeflediklerini belirterek, bu konuda başlatılan kampanyalardan ve alınan önlemlerden örnekler verdi. 
     
</TEXT>
</DOC>
