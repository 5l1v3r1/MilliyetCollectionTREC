<DOC>
<DOCNO> 336106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo06.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağır yine sultan 
</HEADLINE>
<TEXT>


Olimpiyat Şampiyonu haltercimiz, Bulgaristan'daki Avrupa Şampiyonası'nda da madalyaları topladı, üç altını boynuna taktı. 77 kilodaki genç sporcumuz, koparmada ikinci, silkmede de ilk hakkında işi bitirdi 


Bulgaristan'daki 84. Avrupa Erkekler Halter Şampiyonası'nda 77 kiloda Taner Sağır fırtınası esti. Olimpiyat Şampiyonu haltercimiz, Halil Mutlu ve Sedat Artuç'un ardından başkent Sofya'daki organizasyonda üç altın madalyayı boynuna takan üçüncü sporcumuz oldu. 
Sağır podyuma çıktığı sırada, Bulgar seyirciler arasındaki aşırı milliyetçi bazı kişiler protestolarda bulundu. Bu grup, seyircilerimizin uyarısı üzerine tepkilerine son verdi. 
Koparmadaki ilk hakkında 160 kilo kaldıran Taner Sağır, ikinci hakkındaki 162.5 kiloluk derecesiyle altını garantiledi. Sağır, toplamdaki derecesini de düşünerek, ikinci hakkında 167.5 kiloluk ağırlığı da kaldırdı. Taner Sağır, bu başarısının ardından iki elini havaya kaldırarak, podyumda zafer çığlığı attı. 
Silkme müsabakalarına ilk hakkında 192.5 kiloyu sırtlayan milli sporcumuz, bu kategoride de altına ulaşınca, diğer haklarını kullanmaya gerek duymadı. Bu sonuçla Taner Sağır, koparmada 162.5, silkmede 192.5, toplam da 360 kiloluk kaldırışlarıyla mutlu sona ulaştı. 


</TEXT>
</DOC>
