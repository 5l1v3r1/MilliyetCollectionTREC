<DOC>
<DOCNO> 343328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy13.html </URL>
<DATE> 2005/05/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İnfaz Kanunu'nda değişiklik Adalet Komisyonu'nda kabul edildi 
</HEADLINE>
<TEXT>

     TBMM Adalet Komisyonu’nda, Ceza ve Güvenlik Tedbirlerinin İnfazı Hakkında Kanun’da değişiklik öngören yasa teklifi kabul edildi. 
     Teklife göre, müebbet hapis cezasına hükümlülerden koşullu salıverilme süresinin üçte ikisini, diğer süreli hükümlülerden de toplam cezalarının üçte birini çekerken iyi hal gösterenlerin, tutum ve kişiliklerine uygun diğer ceza infaz kurumlarına gönderilmelerine karar verilebilecek. Öngörülen değişiklikle, müebbet hapis cezasına mahkum olanlar veya yüksek güvenlikli cezaevlerine gönderilenler de diğer ceza infaz kurumlarına nakledilebilecek. 
     Teklif, bazı hükümlülerin dosyalarının Adalet Bakanlığı’na gönderilmesi zorunluluğunu kaldırıyor. Buna göre, yapılan gözlem ve sınıflandırma sonunda idare ve gözlem kurulunca aynı ceza infaz kurumunda veya o yer Cumhuriyet başsavcılığına bağlı diğer ceza infaz kurumlarında kalması uygun bulunan hükümlülerin dosyaları Adalet Bakanlığı’na gönderilmeyecek ve cezalarının infazına, bulundukları veya Cumhuriyet Başsavcılığınca gönderilecekleri mülhakat ceza infaz kurumlarında devam olunacak. 
     
     HÜKÜMLÜ-AVUKAT GÖRÜŞMESİ 
     Teklif uyarınca, iyi halli hükümlüler, idare ve gözlem kurulu kararı ile kurum yönetimi tarafından durumlarına uygun kurum içi hizmetlerde çalıştırılabilecek. Çocuk hükümlüler, kendi yaşam alanları veya eğitsel amaçlar dışında çalıştırılamayacak. 
     Ayrıca, iyi halli hükümlünün çalıştırılmasında, "cezasının en az bir yılını çekmiş olması" koşulu kaldırılıyor. 
     Çocuk hükümlülere, kınama cezasının yanı sıra uyarı cezasının da kurumun en üst amiri tarafından verilip uygulanmasını öngören yasa teklifi, "Millete ve Devlete Karşı Suçlar" ile suç işlemek için örgüt kurmaktan hüküm giyenlerin avukatları ile görüşmesinde uygulanan sistemde de değişiklik yapıyor. 
     Söz konusu hükümlülerin avukatlar ile görüşmelerinde, suç işlendiğinin veya infaz kurumunun güvenliğini tehlikeye düşürdüğünün veya terör örgütü veya diğer suç örgütleri mensuplarının haberleşmelerine aracılık ettiğinin belirlenmesi halinde Cumhuriyet Başsavcılığı’nın istemi ve infaz hakiminin kararıyla belirlenecek bir görevli görüşmede hazır bulundurulabileceği gibi, bu kişilerin avukatlarına verdiği veya avukatlarınca bu kişilere verilen belgeler infaz hakimince incelenebilecek. Yapılan inceleme sonucu infaz hakimi, belgenin kısmen veya tamamen verilmesini ya da verilmemesini karara bağlayacak. Bu karara karşı ilgililer, İnfaz Hakimliği Kanunu gereğince itiraz edebilecek. 
     Yabancı uyruklu avukatların hükümlülerle görüşmesi konusunda Türkiye’nin taraf olduğu uluslararası sözleşmelerin uygulanmasını öngören teklif, bu hakkın diğer devletler tarafından Türk uyruklu avukatlara da uygulanması için karşılıklılık esası getiriyor. 
     
     CEZAEVİNDEN GÖTÜRÜLEBİLECEK 
     Komisyon görüşmeleri sırasında AK Parti Uşak Milletvekili Ahmet Çağlayan’ın verdiği bir önergenin kabul edilmesiyle, bazı suçlardan hükümlü ve tutuklunun cezaevinden alınmasına imkan tanınıyor. Önerge, CHP’li milletvekillerinin karşı çıkması ve uzun süre tartışılmasına rağmen Adalet Bakanı Cemil Çiçek’in "terörle mücadele için gerekli olduğu" görüşüyle kabul edildi. 
     Buna göre, örgüt suçlarıyla ilgili olarak alınan bilgilerin doğruluğunun araştırılması bakımından zorunlu görülen hallerde hükümlü veya tutuklular, rızaları alınmak koşuluyla ilgili makamın ve Cumhuriyet başsavcısının talebi üzerine hakim kararıyla geçici sürelerle ceza infaz kurumundan alınabilecek. Bu süreler, hükümlü veya tutuklu dinlendikten sonra işin niteliğine göre her defasında 4 günü ve hiçbir surette 15 günü geçmemek üzere hakim tarafından tayin edilecek. Bu süre, tutuklukta geçmiş sayılacak. Tutuklu ve hükümlünün durumu, ceza infaz kurumundan alınış ve dönüşlerde sağlık raporu ile tespit edilecek. Yer gösterme sırasında yapılan işlemlerin bir örneği, tutuklu ve hükümlünün dosyasına konulacak. 
     
     KOŞULLU SALIVERİLMEDE YAŞ SINIRI 
     Çocuklar hakkında hükmedilen adli para cezası ile hapis cezasından çevrilen adli para cezası, ödenmemesi halinde de hapse çevrilemeyecek. 
     Teklif ile koşullu salıverilme hükümlerinden yararlanan mükerrerler hakkında cezanın infazının tamamlanmasından sonra denetim süresi uygulanıp uygulanmayacağı mahkemenin takdirine bırakılıyor. 
     Kadın veya 65 yaşını bitirmiş hükümlülerin mahkum oldukları altı ay veya daha az süreli hapis cezasını konutunda çekmesine, mahkeme tarafından karar verilebilecek. Hükümlü başka bir yerde bulunuyorsa karar, o yerde bulunan aynı derecedeki mahkemece alınabilecek. 
     
     "HÜKÜMLÜNÜN YAZIŞMALARINA KISITLAMA" ÇIKTI 
     Teklifte yer alan resmi makamlar dışında hükümlü tarafından veya hükümlüye mektup, faks ve telgrafların gönderilmesi veya verilmesinin, kurumun asayiş ve güvenliğini tehlikeye düşürmesi, görevlileri hedef göstermesi, terör ve çıkar amaçlı suç örgütü veya diğer suç örgütü mensuplarının örgütsel haberleşmeleri amacıyla ayrıca kişi veya kuruluşları paniğe yöneltecek yalan ve yanlış bilgiler, tehdit ve hakaret içermesi halinde, infaz hakimliği kararıyla kısıtlanabilmesini içeren madde ise reddedildi. 
     
</TEXT>
</DOC>
