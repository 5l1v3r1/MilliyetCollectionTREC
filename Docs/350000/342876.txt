<DOC>
<DOCNO> 342876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/spor/spo12.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoş geldin Şampiyon 
</HEADLINE>
<TEXT>


Hollanda'yı yenip Avrupa Şampiyonluğu'na ulaşan 17 Yaş altı B Genç Milli Takımımız, Atatürk Havaalanı'nda dün aileleri tarafından karşılandı. Anne - babalar, oğullarıyla sarmaş dolaş oldu 

SAİM BOZER 


İtalya'da düzenlenen 23. Avrupa 17 Yaş altı Gençler Futbol Şampiyonası'nda finalde Hollanda'yı yenip zafere ulaşan Milli Takımımız dün yurda döndü. Atatürk Havalimanı'nda aileleri tarafından karşılanan gençler, anne - babalarıyla sarmaş dolaş oldu. Ebeveynler de oğullarının şampiyonluğuyla gururlandı. 
Avrupa Şampiyonu olan Ay - Yıldızlı futbolcularımız, Eylül sonunda Peru'da düzenlenecek Dünya Şampiyonası'nda kupa kovalayacak. 
Futbol Federasyonu Başkanvekili Şekip Mosturoğlu, "Gençlerimizle gurur duyuyoruz. Hepsinin ayağına sağlık. Türkiye'yi en iyi şekilde temsil ettiler" diye konuştu. 
Teknik Direktör Abdullah Avcı da Avrupa Şampiyonluğu ile yetinmeyeceklerini, Dünya Şampiyonası'nda da en iyiyi yapabilmek için mücadele vereceklerini ifade etti. 

İTALYAN BASINI 
'Zafer Türk bebeklerinin' 
Avrupa Şampiyonu Genç Milli Takımımız'ın başarısı, İtalyan gazetelerine de konu oldu. 17 Yaş altı Milli Takımımız'ın Hollanda'yı Deniz ve Tevfik Köse'nin golleriyle 2-0 yenmesini, La Gazzetta dello Sport Gazetesi, "Türkiye'de bayram sevinci, Hollanda nakavt" başlığıyla duyurdu. 
Tuttosport ise "Zafer Türk bebeklerin" başlığını kullandı. Gazetede şu şorum kullanıldı. "Türkiye, 17 yaş altı kategorisinde ilk kez Avrupa Şampiyonu oldu. Bunu da tartışma götürmeyen teknik becerisi ve forvetlerinin fiziki kapasitelerini sergilemesi sayesinde gerçekleştirdi. Ebedi ikinci Hollanda ise iyi bir taktik organizasyon nedeniyle alkışlanmayı hak etti." 


</TEXT>
</DOC>
