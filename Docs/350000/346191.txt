<DOC>
<DOCNO> 346191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/ekonomi/eko02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasa çıktı, 'paket satış' başlıyor 
</HEADLINE>
<TEXT>


İlgili yasanın Meclis'te kabul edilmesinden sonra TMSF satış hazırlıklarını hızlandırdı. Yeni dönemde, bir şirketin bütün varlığının 'paket olarak' satış yöntemi izlenecek 

EKONOMİ SERVİSİ 

Cumhurbaşkanı'nın, Meclis'e geri gönderdiği Bankalar Kanunu ile Radyo ve Televizyonların Kuruluş ve Yayınları Hakkında Kanunda Değişiklik Yapılmasına Dair Kanun, dün TBMM Genel Kurulu'nda kabul edildi. 
Tasarruf Mevduatı Sigorta Fonu da TMSF elindeki şirketlerin satışı için harekete geçti. Kurum, Star Medya Grubu'na bağlı, gazete, televizyon ve radyoların satışını listesinin başına koydu. Ayrıca Cine 5 televizyonun satışı için hazırlıklar da tamamlandı. TMSF yetkililerinden alınan bilgiye göre, iki hafta içinde yönetmelikler hazırlanacak. Ardından ihalelerle iktisadi bütünlük kapsamında şirketlerin satışı gerçekleştirilecek. Telsim hazırlıklarının da tamamlandığı belirtildi. 
Yasada, ulusal radyo ve televizyonların yabancılara satışı ile 'ihalenin feshi için açılan idari dava sonunda yargı yerince ihalenin iptaline karar verilse de alıcısına teslim edilmiş olan ihale konusu mal, hak ve varlıkların geri verilmesinin istenilemeyeceği'ne ilişkin hükümler çıkartıldı. 

İade edemeyecek 
Yasa ile Fon'un bu şirketlerin hisselerinin yüzde 49'undan fazlasını yabancılara satabileceğine yönelik hükme, bu şirketlere ait malların da satılabilmesi konusunda ekleme yapıldı. Satışta iktisadi bütünlük oluşturan bir şirketin bütün varlığının birlikte, paket olarak satışı malların en yüksek değerden satılabilmesinin yolu açıldı. 
Yeni düzenlemede iyi niyetli üçüncü kişilerin haklarının zayi olmaması bakımından bunlarla ilgili zaman aşımı ve hak düşürücü sürelerin işlememesi öngörülüyor. İhalenin sonuçlanmasından sonra alıcının en kısa sürede yararlanması için telekomünikasyon, enerji, ulaşım, radyo yayını, görsel medya ve diğer sektörlerdeki mal hak ve varlıklarının alıcılara devir ve teslim işlemleri bir ay içinde tamamlanacak. Alıcı malı iade edemeyecek. 


</TEXT>
</DOC>
