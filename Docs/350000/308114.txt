<DOC>
<DOCNO> 308114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonyas04.html </URL>
<DATE> 2005/01/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tarihteki ünlü vejetaryenler... 
</HEADLINE>
<TEXT>

     Aristo, Homeros, Darwin, Leonardo Da Vinci, Einstein, Newton, Shakespeare, Tolstoy, Voltaire ve Wagner'in tarihe geçen ünlü vejetaryenler arasında bulunduğu bildirildi. 
     Türkiye'nin ilk yoga eğitmenlerinden merhum Müheyya İzer'in 90 ülkeden topladığı vejeteryan yemek tariflerinin yer aldığı ''Dünyanın Vejetaryen Mutfağı'' adlı kitap, öğrencileri tarafından yayınlandı. 
     Dharma Yayınları'ndan piyasaya çıkan kitapta, Birmanya'dan Dominik Cumhuriyetine, Martinik'ten Paraguay'a kadar 90 ülkenin mutfağından sebze suları, soslar, garnitürler, mezeler, çerezler, dolmalar, pizzalar, bisküvi ve kurabiyeler, turtalar ve tatlılar ile içecek tarifleri yer alıyor. 
     İspanya'dan ''Kavunlu Sarımsaklı Çorba'', Peru'dan ''Patatesli Yerfıstığı Soslu Salata'', Rusya'dan ''Erikli Mercimekli Bulgurlu Dolma'', Hindistan'tan ''Pirinçli Madras Usulü Köfte'', Kore'den ''Çam Fıstıklı Şehriye'', Türkiye'den ''Sultan Aziz Muhallebisi'' kitapta yer alan tariflerden bazıları... 
     Müheyya İzer, ölümünden önce hazırladığı kitabının önsözünde, kitabın ev kadınlarına birçok ülke mutfağında hazırlanan nefis yemekleri o ülkelere gitmeden kendi mutfağında hazırlama imkanı sunmayı amaçladığını kaydediyor. 
     Kitabta kolayca yapılabilen vejetaryen yemek tariflerine yer verildiğini belirten İzer, şu görüşleri dile getiriyor 
     ''İnsan, kendi beden yapısına bakacak olur ve onu et yiyen hayvanınkiyle kıyaslarsa farkedecektir ki ne diş yapısı ne bağırsak yapısı ne de karaciğer yapısı aynı değildir. Hücreler bile aynı değildir. Demek oluyor ki, doğa insanı etle beslenmeye göre yaratmamış. Şu halde doğaya sırtımızı çevirmeyelim, kurallarını da çiğnemeyelim.'' 
     
     TARİHE GEÇEN ÜNLÜ VEJETARYENLER 
     Kitapta, tarihe geçen ünlü vejetaryenlere de yer veriliyor. 
     Buna göre, Yunan filozofu Aristo, ünlü tarihçi Homeros, İngiliz doğabilimci Darwin, ünlü İtalyan ressam Leonardo Da Vinci, Alman kökenli fizikçi Einstein, İngiliz fizikçi Isaac Newton, ünlü oyun yazarı Shakespeare, Rus yazar Tolstoy, Fransız yazar Voltaire ve Alman besteci Wagner, tarihe geçen ünlü vejetaryenler arasında sayılıyor. 
     Ayrıca, İngiliz filozofu Bacon, İtalyan kökenli azize Catherine de Sienne, Romalı siyaset adamı Cicero, Yunan şairi Euripides, Hintli lider Mahatma Gandi, Fransız azizi Jean-Baptiste, Fransız şairi Lamartine, Fransız ahlakçı Montaigne, Yunan filozofu Platon ve İrlandalı yazar Bernard Shaw da et yemeyen ünlüler arasında yer alıyor. 
     
     ADLARIYLA YEMEK TARİHİNE GEÇEN ÜNLÜLER 
     Kitapta, ayrıca, adı yemek tarihine geçen siyasetçilerden bestecilere kadar pek çok ünlü isme de yer veriliyor. Buna göre, bazı yemekler ile pişirme usulleri, çoğunluğu Fransız olmak üzere bazı ünlü kişilerin isimlerini taşıyor. 
     Kitaba göre, bir tür muzlu krema, ABD'li müzikhol sanatçısı Josephine Baker'ın soyadı ile anılıyor. Fransız yazar François Rene ''Chateaubriand''ın soyadı, etli bir yemeğe verilirken soğan, jambon, kekik, porto şarabı ve Frenk üzümünden yapılan bir sos ise Fransız kimyager ''Chevreuil''in adını taşıyor. 
     Kitaba göre, Fransız Mareşal Claude Comte de Choiseul'un soyadı ''mercimek püresi, kuzukulağı, pirinç ve tereyağlı bir tür garnitüre'', Fransız devlet adamı Jean Baptiste Colbert'in soyadı ''bir tür balık filetosuna'', Fransız yazar Sidonie Gabrielle Colette'in soyadı ''ıstakozlu yahniye'', Fransız devlet adamı Le Grand Conde'nin soyadı ''bir tür kayısılı pirinç tatlısına'', Fransız devlet adamı Armand de Gramont'un soyadı ise ''bir tür omlete'' verilmiş. 
     Bu arada, ''Dilimlenmiş kümes hayvanı eti, yağda unla sote edilmiş enginar ve sostan oluşan yemek'' Fransa Kralı 4. Henry'nin adıyla anılırken, şeftali ve dondurma ile yapılan ''Peche Melba'' adlı tatlı, Avusturyalı şarkıcı Helen Mitchell Melba'nın adını taşıyor. 
     Ünlü oyun yazarı Moliere'in adı bir omlete adını verirken, ''kereviz püreli, elmalı enginar dolması'' ise ünlü besteci Mozart'ın adıyla anılıyor. Yeşil fasulyeli mantar, havuç ve domatesli garnitür ise Fransız mareşal Richelieu'nun adını taşıyor. 
     Rus besteci İgor Stravinsky'nin adı bir tür çorbaya verilirken, ''sote edilmiş fileto, kaz ciğeri, kızarmış patates ve havuçtan'' oluşan yemek İtalyan besteci Guiseppe Verdi'nin adını taşıyor. Sütlü, kremalı mısır çerezi ise, ABD'nin eski başkanlarından George Washinton'un adıyla anılıyor. 
     
</TEXT>
</DOC>
