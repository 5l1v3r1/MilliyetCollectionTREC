<DOC>
<DOCNO> 317610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo33.html </URL>
<DATE> 2005/02/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ergün Penbe Tüm maçları kazanıp 100. yılda şampiyon olmalıyız... 
</HEADLINE>
<TEXT>

     Galatasaraylı futbolculardan Ergün Penbe, ligin ikinci yarısına çok iyi başladıklarını ifade ederek, ''Önümüzdeki tüm maçları kazanıp, 100. yılımızda şampiyon olmayı hedefliyoruz'' dedi. 
     Polat Champions Bar'da yapılan Şirketler Futbol Ligi'nin kura çekiminden sonra basın mensuplarının sorularını yanıtlayan Ergün, takımda şu anda arkadaşlık ortamının çok iyi olduğunu dile getirerek, ''Bu, sahaya ve sonuçlara da yansıyor. Şu ana kadar ki maçlardaki konsantrasyon ve ciddiyetle bundan sonraki maçları oynayıp, tüm maçlarımızı kazanarak şampiyon olmak istiyoruz'' diye konuştu. 
     Beşiktaş ile gelecek hafta yapacakları derbi maça da değinen Ergün, şunları söyledi 
     ''Ligde her maç zor. Geçen hafta Sakaryaspor maçında bunun örneğini yaşadık. Sakaryaspor çok iyi mücadele etti, bizden puan alabilirlerdi. Ligde üst sıraları kovalayan ve düşme potasından kurtulmak isteyen takımlar var. Bu yüzden kolay maç yok. Beşiktaş ile ilk yarıda berabere kalmıştık. Ama bu maçta hatalar yapmayıp, kazanmamız lazım. Şampiyon olmak için içerde maç kaybetmemeliyiz.'' Hakan Ünsal ise artık dönem itibariyle kaybedilen puanların telafisi olmadığını ifade ederek, ''Samsun zor deplasmanlardan biri. Kendi sahalarında kaybettiler. Bu hafta kazanmak isteyecekler. Bizim kazanmaktan başka şansımız yok. Güzel bir maç olacak. Kazanacağımıza inanıyorum'' dedi. 
     
</TEXT>
</DOC>
