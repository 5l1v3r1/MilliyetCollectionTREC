<DOC>
<DOCNO> 340691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonsiy13.html </URL>
<DATE> 2005/05/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'li Selvi Krueger'in sözleri sosyal patlamayı körüklemekte 
</HEADLINE>
<TEXT>

     CHP Genel Başkan Yardımcısı Cevdet Selvi, IMF Birinci Başkan Yardımcısı Anne Krueger’in asgari ücretin düşürülmesini istemesinin sosyal patlamayı körüklediğini öne sürdü. 
     Selvi, yaptığı yazılı açıklamada, açlık sınırının 528 milyon lira, yoksulluk sınırının 1 milyar 600 milyon lira, ortalama emekli maaşının ise 420 milyon lira olduğunu kaydetti. 
     IMF başkan yardımcısının, işçinin eline geçen 350 milyon liralık asgari ücretin azaltılmasını istediğini belirten Selvi, bu durumu, "IMF yetkililerine ve bunu uygulamakta kayıtsız şartsız teslim olanlara yakışan bir tavır" olarak niteledi. 
     Asgari ücretin, bir pazarlık ücreti olmadığına işaret eden Selvi, bu ücretin işçinin gıda, konut, giyim, sağlık, ulaşım ve kültür gibi zorunlu ihtiyaçlarını günün fiyatları üzerinden "asgari düzeyde karşılamaya yetecek bir ücret" olduğunu vurguladı. 
     Olayın sosyal maliyetinin düşünülmediğini savunan Selvi, şu görüşleri ifade etti 
     "Hırsızlık, kapkaç, soygun, gasp vb. olayların arttığı, suç patlamasının yaşandığı bir ortamda, IMF yetkilisinin asgari ücretin düşürülmesini istemesi, sosyal patlamayı körüklemektedir. IMF ile yeni bir anlaşma imzalamadan, iş işten geçmeden önce hükümet, ülke potansiyelini, iç dinamikleri göz önüne alarak, uygulanan politikaları mutlak gözden geçirmeli ve düzeltmelidir." 
     
</TEXT>
</DOC>
