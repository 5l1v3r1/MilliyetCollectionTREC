<DOC>
<DOCNO> 314041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun02.html </URL>
<DATE> 2005/02/10/ </DATE>
<TIME> 02.14 </TIME>
<AUTHOR>  </AUTHOR>
<HEADLINE>
ABD'den Irak ve Afganistan'a yardım eden ülkelere ekonomik destek 
</HEADLINE>
<TEXT>

     ABD Başkanı George Bush'un, Irak ve Afganistan'a asker gönderen ülkelere, aldıkları ''siyasi ve ekonomik riskler'' dolayısıyla 400 milyon dolar yardım ayrılmasını istediği bildirildi. 
     Beyaz Saray Sözcüsü Scott McClellan, söz konusu fonun, ABD kongresine Bush tarafından sunulan 2006 yılı bütçesi dışında bir süreçten geçerek kongrede onaylanması beklenen yaklaşık 81 milyar dolarlık Irak ve Afganistan için ayrılacak ek bütçe içinde yer alacağını açıkladı. 
     ''Bu yardım, Irak, Afganistan'a asker gönderen ülkeler ve diğer ortaklarımıza destek sağlayacak'' diyen McClellan, bu paranın örneğin Polonya gibi, siyasi ve ekonomik risk alan ülkelere verileceğini kaydetti. 
     Bush, Polonya Devlet Başkanı Aleksandır Kwasniewski ile Beyaz Saray'da biraraya gelirken, kongreden, Polonya'nın ordusunu modernize çabaları için 100 milyon dolar isteyeceğini açıkladı. 
     AB ve NATO üyesi Polonya, ABD'nin Irak Savaşı'na destek sağlayan ve asker gönderen ülkelerden biri olmuştu. ABD'nin, Afganistan ve Irak'ta yardım eden diğer ülkeler için ayırdığı yardım miktarının niteliği ise henüz açıklanmadı. 
     
</TEXT>
</DOC>
