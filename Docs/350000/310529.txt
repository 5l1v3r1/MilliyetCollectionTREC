<DOC>
<DOCNO> 310529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy05.html </URL>
<DATE> 2005/01/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Baykalcılar salonda, Sarıgülcüler sokakta 
</HEADLINE>
<TEXT>

     CHP'nin 13'üncü Olağanüstü Kurultayı'nda iki genel başkan adayı Deniz Baykal ve Mustafa Sarıgül taraftarları sabahın erken saatlerinden itibaren kurultaya büyük bir ilgi gösterdiler. 
     Salonun bulunduğu Türk Ocağı Caddesi, Çetin Emeç Bulvarı'ndan itibaren araç trafiğine kapatıldı. 
     Ahmet Taner Kışlalı Spor Salonu'nda yapılacak olağanüstü kurultay, renkli görüntülere sahne olurken Baykal ile Sarıgül taraftarları arasında pankart yarışına dönüştü. Baykal taraftarları konuk kartlarıyla salona girerek, tribünlerin tamamına hakim olurken, yurdun çeşitli yerlerinden gelen Sarıgülcüler ise salon dışından adaylarına destek verdi. Yoğun güvenlik önlemleri altında gerçekleşen kurultayda iki genel başkan adayı taraftarları arasında ilginç bir pankart savaşı da da yaşandı. 
     Kurultay salonu dışında bekleyen Sarıgül taraftarları, boyunlarında sarı kaşkol ile Sarıgül lehinde sloganlar attı. 

     
</TEXT>
</DOC>
