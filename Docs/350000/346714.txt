<DOC>
<DOCNO> 346714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo04.html </URL>
<DATE> 2005/05/28/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
The Times Sorunsuz İstanpool Beatles şarkılarıyla coştu 
</HEADLINE>
<TEXT>

     LONDRA, DHA 

İSTANBUL’da çarşamba gecesi Milan karşısında mücadele eden Liverpool’un zaferiyle sonuçlanan Avrupa Şampiyonlar Ligi finalini izlemeye gelen İngiliz taraftarların herhangi bir olay çıkarmadan ya da sorunla karşılaşmadan ülkelerine geri dönmesi İngiliz basınını da rahatlattı. 
     The Times gazetesinde yayımlanan ’Sorunsuz İstanpool Beatles şarkılarıyla coştu’ başlıklı haberde, dün gece İstanbul’daki kafe, park ve sokakların, büyülenmiş durumdaki Liverpool taraftarlarıyla dolduğu belirtilerek, taraftarların önceki gece tanık oldukları olaya inanmakta zorluk çektiği ifade edildi. 
     
     TÜRKLER DE BU İŞE ŞAŞIRDI 

     "Evsahibi Türkler de, 10 binlerce İngiliz taraftarın kentlerini işgal etmesi ve daha sonra da hiç zarar vermeden geri dönmesi karşısında aynı şekilde hayrete düştü" diyen The Times, Liverpool taraftarları ile Türk ya da İtalyan taraftarlar arasında olay çıkabileceği yönündeki endişelerin yersiz çıktığını yazdı. Gazete, "72 saat boyunca yoğun bir şekilde içki içip tezahürat yapmalarına rağmen, Liverpool taraftarlarının karıştığı tek bir ciddi olay yaşanmadığını" vurguladı. 
     
     BİNLERCE TARAFTAR KENTİ GEZMEK İÇİN İSTANBUL’DA KALDI 

     Dün İstanbul’dan 80 charter seferiyle İngiltere’ye taraftar taşındığını belirten The Times, binlerce taraftarın da kenti gezmek için İstanbul’da kalmayı tercih ettiğini ve kentte hayatın normale dönmesinin daha zaman alacağını söyledi. 
     Sokaklarda, Liverpool ile İstanbul kelimelerinin birleşmesinden oluşan ’İstanpool FC’ baskılı tişörtler satıldığını yazan gazete, Beyoğlu’ndaki büyük bir müzik mağazasının da sürekli Beatles’ın ünlü şarkılarını çaldığını belirtti. 
     Çiçek Pasajı’nda Cenap Güneş adlı bir restoran işletmecisinin de görüşlerine yer veren The Times, Cenap’ın "Liverpool taraftarlarıyla harika zaman geçirdik. Çok içiyorlar ama mutlular ve gülüyorlar" diye konuştuğunu ifade etti. 
     
</TEXT>
</DOC>
