<DOC>
<DOCNO> 329414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur06.html </URL>
<DATE> 2005/04/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hababam şakası pahalıya mal oldu 
</HEADLINE>
<TEXT>

     GAZİANTEP, DHA 
     

GAZİANTEP Şahinbey İlköğretim Okulu'nda, öğretmenler odasındaki semaverin üstündeki çaydanlığa müshil ilacı attıkları belirlenen 8 öğrenciden 3'ü okuldan uzaklaştırıldı, 5'i ise kınama cezası aldı. 
     Olay dün sabah saatlerinde Merkez Şehitkamil İlçesi'ndeki Şahinbey İlköğretim Okulu'nda meydana geldi. 8'inci sınıfta okuyan ve yaşları 15 ile 16 arasında değişen 8 öğrenci, kimsenin bulunmadığı bir sırada öğretmenler odasına girerek kaynayan semaverin üstündeki çaydanlığa müshil ilacı koydu. Ders bitişi bu çaydan içen öğretmenlerden Serap İdikut ile Nurullah Tektaş, fenalaşarak uzun süre tuvaletten çıkamadı. Bağırsakları bozulan öğretmenlerin derse gitmemesi nedeniyle dersler boş geçti. 
     Olaydan sonra inceleme başlatan okul yönetimi, şakacı öğrencilerden birinin eczanede çalıştığını belirledi. 8 öğrenciden 3'ü okuldan uzaklaştırılırken 5'i ise kınama cezası aldı. Öğrencilerin Hababam Sınıfı filminden etkilenip, 1 Nisan yaklaştığı için öğretmenlerine şaka yapmak istedikleri belirtildi. 
     
</TEXT>
</DOC>
