<DOC>
<DOCNO> 306953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy01.html </URL>
<DATE> 2005/01/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Anayasa Mahkemesi, Topçu hakkındaki dosyayı Salı günü inceleyecek 
</HEADLINE>
<TEXT>

     Anayasa Mahkemesi, Yüce Divan'a sevk edilen eski Bayındırlık ve İskan Bakanı Yaşar Topçu'nun dosyasının ön incelemesini 18 Ocak'ta yapacak. 
     Alınan bilgiye göre, Anayasa Mahkemesi, 18 Ocak Salı günü yapacağı toplantıda, Topçu'nun dosyasını inceleyecek. Yüksek Mahkeme, Yüce Divan sıfatıyla yapacağı inceleme sonucunda dosyada herhangi bir eksiklik bulmazsa tensip tutanağı düzenleyecek ve duruşma gününü belirleyecek. 
     Bu süreçte, iddianame yerine geçecek olan TBMM Soruşturma Komisyonu raporu, Yargıtay Cumhuriyet Başsavcılığı aracılığıyla Topçu'ya gönderilecek. 
     Ceza Muhakemeleri Usulü Kanunu hükümlerinin uygulanacağı yargılamada, Yargıtay Cumhuriyet Başsavcılığı iddia makamında bulunacak. 
     Davanın ilk duruşmasında, usule ilişkin itirazlar olursa değerlendirilecek, duruşmaya, sanıkların savunmalarıyla devam edilecek. 
     
     SEVK KARARI 

     Yaşar Topçu'nun Yüce Divan'a sevk kararında, ihale usul ve esaslarının 7 aşamada 7 ayrı düzenlemeyle belirlenmesi, ihale usul ve esaslarında belirtilen kriterlere uygun çok sayıda otuzu aşkın firma varken 15 firmanın belirlenerek davet edilmesi suretiyle ihalelerde rekabeti engellediği savunuluyor. 
     Üç proje halindeki işleri altı parçaya bölerek ve birbirleri ile ilişkilendirerek, ihaleye katılımı sınırlandırdığı, ekonomik açıdan en avantajlı teklifin verilmesini engellediği ileri sürülen kararda, Topçu'ya yönelik şu suçlamalarda bulunuluyor 
     ''Davet edilen firmaların gizli tutulması gerekirken gizli tutulmak bir yana ihalelerde bu firmaların birbirleriyle ortak girişimler oluşturmasını teşvik edecek mahiyette usul ve esaslar belirlediği, müteahhitlerin ihale öncesinde anlaştıklarını gösteren bir çok bulgu olmasına rağmen bu bulguların dikkate alınmadan ihalelerin sonuçlandırılmasına göz yumduğu, yine şartnameler gereği ihalelerde kabul edilmemesi gereken teklif mektuplarının ihale komisyonu tarafından geçerli sayılmasına göz yumduğu, bu hususların 'İhaleye Fesat Karıştırma' suçunun hile unsurunu teşkil ettiği, ihale şartnamesinin, müteahhitlerin ihaleye davetinden sonra hazırlanması, zeyilname ile fiyatlarda değişiklikler yapılması, projelerin tamam olmadan işlerin ihaleye çıkarılması, sağlıksız keşifler hazırlanması suretiyle yüzde 142'lere varan keşif artışlarına sebep olması, yüksek taşıma katsayıları ve köprü inşaat zamları uygulanmak suretiyle daha sonra yapılan benzer ihalelerde olduğu gibi taşıma katsayısı A 1 ve köprü zamsız olması durumunda nakliye fiyatı olarak ödenecek miktarın toplam 147,1 milyon dolar daha az olacağı ve bu tutarda fazla ödeme yapılmasına neden olduğu, söz konusu ihalelerin yüzde 30 üzeri keşif artışı ihale indirim oranlarının yüzde 32 olarak belirlendiği gözönüne alındığında soruşturma konusu ihalelerde gerçekleştirilen yüzde 16.80 ile yüzde 20.30 arasında değişen ihale indirim oranları ile yukarıda belirtilen indirim oranları arasındaki fark kadar fazla ödemelere sebep olduğu, fazla ödemelerin haksız menfaat unsurunu teşkil ettiği...'' Kararda, Yaşar Topçu'nun eylemlerine uyan Türk Ceza Kanunu'nun ''devlet alım-satımına fesat karıştırmak'' suçunu düzenleyen 205. maddesine göre cezalandırılması isteniyor. 
     
</TEXT>
</DOC>
