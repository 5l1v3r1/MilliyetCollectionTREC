<DOC>
<DOCNO> 307061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/spor/axspo01.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin bankoları 
</HEADLINE>
<TEXT>


Beşiktaş Teknik Direktörü, ligin ikinci yarısında Kaptan Tayfur ve Okan'ı orta sahanın göbeğine yerleştirmeye hazırlanıyor. İspanyol hoca, forvet konusunda ise kararsız 

BİLAL MEŞE 


Savunması belli 
SEZONUN ilk yarısında her maça farklı kadro süren ve bu yüzden eleştirilen Teknik Direktör Del Bosque'nin kafasındaki 'bankoları' giderek şekilleniyor. İspanyol çalıştırıcı, ikinci yarıda kalede yine Ramazan'ı kullanıp, savunmada Fatih Sonkaya, İbrahim Toraman, Çağdaş ve İbrahim Üzülmez'i oynatmanın pl nlarını yapıyor. Kanatları Ahmed Hassan ve Tümer'e teslim etmek isteyen Bosque, göbekte Tayfur ve Okan ikilisini düşünüyor. 

Golcüler de hazır 
İSPANYOL hocanın, forvetteki oyuncu sayısının yüksek olması nedeniyle kafasının karışık olduğu öğrenildi. Bu alanda en güçlü adaylar arasında Carew ve İbrahim Akın ikilisinin yer aldığı bildirildi. İlk yarının bitimine doğru göze giren Veysel ve hırsıyla ön plana çıkan Pancu da formayı zorlayacak isimler arasında yer alıyor. Sergen Yalçın'ın da forma girmesi durumunda rekabetin iyice kızışması bekleniyor. 

Beşiktaş'ta izin bitti 

İKİNCİ yarı hazırlıklarının ilk ayağını Antalya'da gerçekleştiren Beşiktaş'ta, iki günlük izin bugün sona erecek. Siyah - Beyazlılar, Türkiye Kupası'nda Konyaspor ile oynayacakları maçın hazırlıklarını bugün Ümraniye Tesisleri'nde başlayacak. Teknik Direktör Del Bosque, İstanbul'daki çalışma döneminde takımın son taktiksel hazırlıklarını gerçekleştirecek. 

Kartal'da üç eksik 

Kupa sıkıntısı 
TÜRKİYE Kupası 3. kademe maçında 23 Ocak'ta İstanbul'da Konyaspor ile karşılaşacak olan Beşiktaş'ın, kritik 90 dakikaya üç asından yoksun çıkacağı öğrenildi. Siyah - Beyazlı takımın orta sahadaki iki yıldız ismi Sergen ile Tümer'in yanısıra Emre Aşık'ın da kupa maçında forma giyemeyeceği açıklandı. 

Sergen başlıyor 
AŞİL tendonundaki sakatlığı nedeniyle hazırlık kampında yeterince çalışma şansı bulamayan Sergen Yalçın'ın bugün takımla birlikte antrenmana çıkacağı açıklandı. Sol diz yan bağlarında zorlanma olan Tümer ile sol arka adelesi yırtılan Emre Aşık'ın da bugün işbaşı yapması bekleniyor. 

Fulya'ya büyük ilgi 

SÜLEYMAN HATISARU 

40 şirket talip 
BEŞİKTAŞ'TA gündemden düşmeyen Fulya Projesi'nin yapımı için 40 şirketin sponsorluk teklifinde bulunduğu öğrenildi. Yıldırım Demirören yönetimi, hafta içinde önerileri masaya yatırıp, son kararını verecek. Siyah - Beyazlı yönetim, maddi anlamda kulübe büyük katkı sağlayacak olan Fulya Projesi'ni bir an önce hayata geçirmek istiyor. 

Çilekli için karar 
DİVAN Kurulu ise Çilekli Tesisleri ile ilgili projeye bugün son noktayı koyacak. Divan tarafından hazırlanan proje, Beşiktaş Belediye Başkanı İsmail Ünal'a sunulacak ve onay alınacak. Konu ayrıca Demirören başkanlığında bugün yapılacak yönetim kurulu toplantısında gündeme getirilecek ve yapım için düğmeye basılacak. 

Türkiye turu 

BEŞİKTAŞ'IN eski çalıştırıcısı Mircea Lucescu, takımı Shakhtar Donetsk ile birlikte yarın İstanbul'a gelecek. Ukrayna ekibi, çarşamba günü Beşiktaş ile oynanacak olan hazırlık maçının ardından perşembe günü Antalya'ya geçecek. Lucescu'nun ekibi burada da Rumen Ligi'nin dişli ekibi Rapid Bükreş ile özel maçta kozlarını paylaşacak. 


</TEXT>
</DOC>
