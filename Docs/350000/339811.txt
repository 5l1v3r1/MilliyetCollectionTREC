<DOC>
<DOCNO> 339811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun19.html </URL>
<DATE> 2005/05/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Rus basını Moskovalılar kenti terk edin 
</HEADLINE>
<TEXT>

     Rusya, Sovyetler Birliği’nin Nazi Almanyasını mağlup etmesinin 60. yıldönümü kutlamalarına hazırlanırken, kutlamalara çok sayıda yabancı devlet başkanının katılacak olması nedeniyle olağanüstü güvenlik önlemleri alınıyor. 
     Vremya Novosti gazetesi, 9 Mayıs kutlamalarına 60’tan fazla ülkeden heyet geleceğini, yoğun güvenlik önlemlerinin alınacağı 8-10 Mayıs tarihlerinde Moskova’nın sadece VIP misafirleri için yaşanılabilir bir kent olacağını yazdı. 
     Gazete, güvenlik önlemleri yüzünden kentin birçok bölgesinin trafiğe ve hatta yaya girişine kapatılacağını belirterek, Moskovalılara, yazlık evlerine gitmeleri önerisinde bulundu. 
     Moskova Bölge Trafik Şubesi Genel Müdürü Viktor Kruktin de, yaptığı açıklamada, 8-9 Mayıs tarihlerinde kimsenin Şeremetyevo, Domodedova ve Vnukova havaalanlarına gidemeyeceğini, bu üç havaalanına giden yollara park etmiş araçların "teröristlerin araçları" olarak değerlendirileceğini kaydetti. 
     Kruktin de, Moskovalılara, bu tarihlerde Moskova dışındaki daçalarına gitmeleri tavsiyesinde bulundu. 
     Kutlamaların yapılacağı 9 Mayıs’ta heyet taşımayan uçaklar Şeremetyevo havaalanı yerine Moskova’ya en uzak bölgede bulunan Vnukova havaalanına yönlendirilecek. Kutlamalar sırasında Rus Hava Kuvvetleri’ne ait savaş uçakları ve helikopterler hava güvenliğini sağlayacak. 
     Kremlin Sarayı’nı çevreleyen bölgeye sivillerin girişlerinin özel izne ve o bölgede oturduklarına dair belgelerin ibraz edilmesine bağlı olduğu için kent merkezindeki alışveriş yerleri de 7-10 Mayıs tarihleri arasında kapalı olacak. Kremlin ve Kızıl Meydan’a yakın bazı metro istasyonları yine söz konusu tarihlerde yaya trafiğine kapatılacak. 
     Başbakan Recep Tayyip Erdoğan da 8 Mayıs akşamı Moskova’ya gelecek. Erdoğan ertesi gün yapılacak törene ve Rusya Devlet Başkanı Vladimir Putin tarafından verilecek resepsiyona katıldıktan sonra Moskova’dan ayrılacak. 
     
</TEXT>
</DOC>
