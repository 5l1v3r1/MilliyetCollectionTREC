<DOC>
<DOCNO> 349750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo32.html </URL>
<DATE> 2005/06/07/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
A Milli takımi Kazakistan maçına hazır... 
</HEADLINE>
<TEXT>

     A Milli Futbol Takımı, 2006 Dünya Kupası Finalleri Avrupa Elemeleri 2. Grup’ta yarın deplasmanda Kazakistan ile yapacağı maçın hazırlıklarını tamamladı. 
     Karşılaşmanın yapılacağı Central Stadı’nda, Teknik Direktör Ersun Yanal yönetiminde yapılan antrenmanın ilk yarım saati basına açık olarak gerçekleştirildi. İdmanda futbolcuların pas çalışmasının ardından şut çalışması yaptıkları öğrenildi. 
     Tedavisi süren Ayhan, takımdan ayrı çalışırken, sol alt adalesinde problem olan Emre, bu akşam takımla birlikte çalıştı. Milli Takım Doktoru Cengiz Dinç, Ayhan’ın durumunun daha iyi olduğunu ama yarınki maçta oynayamayacağını belirterek, "Emre bugün ilk kez takımla çalışıyor. İyi durumda. Bir problem çıkmazsa yarın oynayabilecek. Sağ el bileğinde zorlanma olan Tuncay’ın da durumu iyi" diye konuştu. 
     Bu arada, Futbol Federasyonu Başkanı Levent Bıçakcı, bugün milli takımın kamp yaptığı Regent Otel’de, teknik heyet ve oyuncuları ziyaret ederek birlikte yemek yedi. 
     
     MAÇ SAATİ KARMAŞASI 
     Kazakistan’da satılan biletlerde ve maç afişlerinde karşılaşmanın yerel saatle 20.00’de olduğunun yazılması kafaları karıştırdı. 
     Milli Takım Menajeri Can Çobanoğlu, 2 gündür bu konuyu soran gazetecilere antrenmanda, FIFA ve Kazakistan Futbol Federasyonu’nun maç saatinin yerel saatle 21.00 olarak ilan edilen yazılarını gösterdi. 
     
     MUHTEMEL 11 
     A Milli Takım’da yarınki maçta kırmızı kart cezalısı olan Yıldıray ve tedavisi süren Ayhan forma giyemeyecek. 
     Millilerin yarınki maça şu muhtemel 11 ile çıkması bekleniyor 
     Rüştü, Hamit, Tolga, İbrahim Toraman, Ümit, Gökdeniz, Emre, Hüseyin, Tuncay, Necati, Fatih Central Stadı’nda yarın TSİ 18.00’de başlayacak karşılaşma, Show Tv’den naklen yayınlanacak. 
     
</TEXT>
</DOC>
