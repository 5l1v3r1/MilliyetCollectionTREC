<DOC>
<DOCNO> 303456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur12.html </URL>
<DATE> 2005/01/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
3 trilyon çıktı ortadan kayboldu 
</HEADLINE>
<TEXT>

     Erdoğan CANKUŞ DHA 

      MİLLİ Piyango'nun yılbaşı çekilişindeki 3 trilyonluk ikramiye Fethiye'nin Yakacık Köyü'nün en yoksulları arasında yer alan Özcan Arıkan'a çıktı. 33 yaşındaki Arıkan, aldığı çeyrek bilete isabet eden 750 milyar liralık ikramiyenin ardından kayıplara karıştı. 
     Fethiye İşbankası önündeki seyyar piyango bayi Nilgün- Nazmi Kocatepe çiftinden çeyrek bilet alan, evli ve 1 çocuk babası Özcan Arıkan'ın biletine 3 trilyon lira isabet etti. Tarım ve hayvancılık yapan Özcan Arıkan ve eşi Ummuhan, 750 milyar lira ikramiye ile sevince boğuldu. 
     27 yaşındaki Ummuhan Arıkan, ikramiyeyi kazandıklarını geçen cumartesi günü öğrendiklerini belirtti. Eşinin, cumartesi gününden bu yana eve uğramadığını belirten Ummuhan Arıkan, "Özcan, ikramiye ile ilk olarak traktör alacağını söyledi. Bir de savcı olmasını istediği 6 yaşındaki oğlumuz Sinan'ı okutacağını ifade etti. 5 bilet almış. Birine amorti, birine de teselli ikramiyesi isabet etti. Nerde bilmiyorum. İkramiyeyi kazandığımız yayılınca ortadan kayboldu'' dedi. 
     Özcan Arıkan'ın oldukça yoksul olduğunu kaydeden Yakacık Köyü Muhtarı Bayram Karataş, "Köye yardım paketleri gelince, ilk önce onlara veriyordum. Çok az arazisi ile bir kaç keçisi var. İş bulduğu zaman yaz aylarında geçici olarak otellerde çalışıyor. İkramiye köyümüzden gariban birisine çıktığı için çok sevindik'' dedi. 
     
</TEXT>
</DOC>
