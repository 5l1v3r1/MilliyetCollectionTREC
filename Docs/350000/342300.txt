<DOC>
<DOCNO> 342300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur01.html </URL>
<DATE> 2005/05/13/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Göçmen kaçakçılığı operasyonunda 1 çavuş yaralandı... 
</HEADLINE>
<TEXT>

     Edirne’de göçmen kaçakçılığına karışan minibüsün anahtarını almak isterken, minibüsün hareket etmesi üzerine sürüklenen jandarma uzman çavuş yaralandı. 
     Edinilen bilgiye göre, jandarma ekipleri, göçmen kaçakçılığına karışan 34 AT 317 plakalı minibüs ve 22 EZ 784 plakalı otomobili takibe aldı. Suakacağı Köyü’nde Jandarma Uzman Çavuş Mehmet K., 34 AT 317 plakalı minibüsü durdurarak kontakt anahtarını üzerinden almak 
     istedi. Bu sırada minibüsün hareket etmesi üzerine sürüklenen Mehmet K., çeşitli yerlerinden yaralandı. Edirne Devlet Hastanesi’ne kaldırılan Mehmet K.’nın sağlık durumunun iyi olduğu öğrenildi. Uzman çavuşun yaralanması olayına karışan iki aracın Yolüstü Köyü’nden şehir istikametine geldiğinin polise bildirilmesi üzerine, yollarda geniş güvenlik önlemi alındı. Edirne Emniyet Müdürü Uğur Gür’ün de telsizden yönlendirdiği operasyonda, göçmen kaçakçılığı ve uzman çavuşun yaralanmasına karışan 34 AT 317 plakalı minibüsün TEM Otoyolu’na çıkarak İstanbul istikametine gittiği belirlendi. Polis ekipleri, TEM Otoyolu gişeler yakınlarında minibüsü durdurarak, içinde kimliği henüz açıklanmayan 1 kişiyi yakaladı. Olaya karışan 22 EZ 784 plakalı otomobil, Yeniimaret eski su deposu yakınlarında durdurulurken, kimliği açıklanmayan 1 kişi daha yakalandı. Otomobilde bulunan ve daha önceleri insan kaçaklığı olayından cezaevinde yatan Seyhan T. ise kaçtı. Polis ve jandarma ekipleri, buğday tarlasına gizlenen Seyhan T.’nin bulunması için ekin tarlasında projektörlerle arama yaptı. Jandarma yetkilileri, olaydan sonra kaçan Seyhan T. ve Suakacağı Köyü’nden yasadışı yollarla yurtdışına götürülmek istenen kaçakların da arandığını belirttiler. İl Jandarma Komutanı Jandarma Albay Avni Yıldız da Devlet Hastanesi’ne giderek yaralı uzman çavuş Mehmet K.’nın sağlık durumuyla ilgili bilgi aldı. 
     
</TEXT>
</DOC>
