<DOC>
<DOCNO> 325854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko04.html </URL>
<DATE> 2005/03/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Piyasalarda gözler Greenspan'da 
</HEADLINE>
<TEXT>

     Amerikan Merkez Bankası FED'in faiz komitesi FOMC , kısa vadeli faiz oranlarını belirlemek için bugün toplanacak. 
     Piyasa oyuncuları, FED Başkanı Alan Greenpan yönetiminde yapılacak olan toplantıdan ağırlıklı olarak çeyrek puanlık bir artış bekliyor. 
     Sadece Türkiye'de değil tüm ülkelerde merakla beklenen FED toplantısı bu akşam TSİ 21.15'de yapılacak. 
     Beklenti genelde çeyrek puanlık bir artış yönündeyken, yarım puan olabileceğini öngören analistler de mevcut. 
     
     'Ölçülü' tartışması 
     Uzmanlara göre bu akşamki faiz kararının yanında FED'in önümüzdeki döneme ilişkin açıklamaları da çok önemli. Geçtiğimiz yılın mayıs ayından bu yana 'ölçülü' faiz artırımları yapan FED'in şimdi bu söylemi bırakıp bırakmayacağı tartışılıyor. 
     Özellikle yükselen petrol fiyatlarının enflasyonist bir baskı yaratmasına kesin gözüyle bakan uzmanlar, FED'in de enflasyonu kontrol altına almak için faiz oranlarında daha hızlı artışlar yapma yönünde karar alabileceğini ifade ediyorlar. Ancak şimdilik FED'in faiz politikasını değiştireceğini düşünenlerin sayısı oldukça az. 
     FED'in faiz artırımlarına ilişkin kullandığı "ölçülü" ifadesini devam ettirmesi durumunda piyasaları rahatlatıcı bir etki yaratacak. 
     
     Geçen ay da faizleri artırdı 
     Amerika Birleşik Devletleri Merkez Bankası FED, en son şubat ayı başında yaptığı toplantıda faiz oranlarını beklendiği gibi çeyrek puan artırarak, yüzde 2.5'e yükseltmişti. 
     ABD'de ekonomik büyümeyi hızlandırmak için son dört yıldır yüzde 1 ile 1958'den bu yana en düşük noktasında tutulan dolar faizi, FED'in 29 haziran, 10 ağustos, 21 eylül, 10 kasım, 15 aralık ve 2 şubattaki toplantılarında çeyrek puanlık artırımlarla yüzde 2.50'ye yükseltildi ve yüzde 2.25 olan Avrupa Merkez Bankası faizinin üzerine çıktı. 
     Öte yandan ABD'de bugün şubat ayı ABD üretici fiyatları endeksi de açıklanacak. Tüketici fiyatları endeksi ise çarşamba günü açıklanacak. Veriler, enflasyonist baskıların artıp artmadığını gösterecek. 
     
</TEXT>
</DOC>
