<DOC>
<DOCNO> 328522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko29.html </URL>
<DATE> 2005/03/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Toplatılan Yeni Rakı'ların imhasına başlandı... 
</HEADLINE>
<TEXT>

     Mey İçki, sahte rakıların neden olduğu ölüm olaylarının ardından piyasadan toplattığı Yeni Rakı'ların imhasına başladı. 
     Altın renkli kapaklılarla değiştirilen gri kapaklı 70'lik yeni rakıların imha işleminin Mayıs ayına kadar tamamlanması bekleniyor. 
     Paşabahçe Fabrikası'na bağlı bir depoda başlayan imha işlemine, Tütün, Tütün Mamulleri ve Alkollü İçkiler Piyasası Düzenleme Kurumu, İl Sağlık Müdürlüğü ve Çevre Koruma ve Ambalaj Atıkları Değerlendirme Vakfı ÇEVKO yetkililerinin de yer aldığı bir heyetin gözetiminde geçildi. 
     MEY İçki Üst Yöneticisi CEO Galip Yorgancıoğlu, imha işlemini başlatırken yaptığı konuşmada, değişim operasyonunun üç hafta içinde büyük oranda tamamlandığını, imha sürecinin biraz zaman alacağını söyledi. 
     Mey İçki olarak benzeri çok az görülmüş bir uygulamaya gittiklerine dikkat çeken Yorgancıoğlu, ''Kendi ürünümüzden kaynaklanmamasına rağmen, şirketin böylesine büyük bir operasyonu başlatması, aslında çok önemli bir karardır. 8 Mart 2005 tarihinden itibaren piyasadaki tüm 70 cl'lik Yeni Rakı şişelerini toplayarak, altın renkli kapaklı Yeni Rakı'larla değiştirmeye başladık'' dedi. 
     Toplanan gri kapaklı şişelerin nasıl imha edileceği konusunda üniversitelerin çevre bölümlerinden görüş alındığını kaydeden Yorgancıoğlu, bu görüşlerin ışığında yapılacak imha işleminin Mayıs ayına kadar tamamlanmasının beklendiğini vurguladı. 
     
     YENİ RAKI'LAR YAKIT OLUYOR 

     İmha konusunda kamuoyunda oluşan soruları ve tüm hassasiyetleri dikkate alarak hareket ettiklerini belirten Yorgancıoğlu, şunları söyledi 
     ''Üniversitelerin çevre ve kimya mühendisliği bölümleriyle fen fakültelerinin biyoloji bölümlerinden görüşler aldık. Bununla da yetinmeyip tüketici dernekleri ve ilgili bakanlıkların görüşlerine başvurduk. Tüm bu bilgilerin ışığı altında çevreye zarar vermeyecek yöntemler geliştirdik. Bunların başında, imha edilen rakılardaki alkolün sanayide yakacak olarak kullanılması ya da ilaç ve kimya endüstrisine hammadde olarak verilmesi geliyordu. Biz de bu yolu seçtik. Şişelerin içindeki içkileri boşaltıp denatüre edeceğiz ve yakıta dönüştüreceğiz. Şişeleri de kırmadan Şişecam Fabrikaları'na teslim edeceğiz. Onlar eritip yeniden üretim yapacaklar.'' Daha sonra basın mensuplarının sorularını yanıtlayan Yorgancıoğlu, toplatılan 1 milyon şişe rakıdan, sobalarda ve sanayide kullanılabilecek 350 bin litre civarında yakıt elde edileceğini ve bu yakıtın piyasaya sürüleceğini söyledi. 
     Yorgancıoğlu, Ankara ve İzmir'de toplanmaya devam eden şişelere de aynı işlemin uygulanacağını kaydetti. 
     Daha sonra, sembolik olarak imha tankları içerisine rakı şişelerinin boşaltma işlemi gerçekleşti. 
     
</TEXT>
</DOC>
