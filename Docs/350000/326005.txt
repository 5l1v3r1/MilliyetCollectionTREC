<DOC>
<DOCNO> 326005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur20.html </URL>
<DATE> 2005/03/22/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Boşanınca kaza yapan kocasını rekor tazminata mahkum etti 
</HEADLINE>
<TEXT>

     Antalya'da ilkokul öğretmeni Zeynep Alagöz, boşandığı Hava Pilot Üsteğmen Mehmet Taşdelen'den, otomobille kaza yapıp sakat kalmasına neden olduğu gerekçesiyle açtığı tazminat davasını kazandı. 
     Pilot Üsteğmen Mehmet Taşdelen, Zeynep öğretmene faiziyle birlikte 488 milyar lira tazminat ödeyecek. Zeynep Alagöz 2000 yılında eşinin görev yeri olan Balıkesir'e giderken, Hava Pilot Üsteğmen Taşdelen'in kullandığı otomobil, Konya'nın Ilgın İlçesi'nde otobüsle çarpıştı. 
     Henüz 5 günlük evli olan Alagöz 49 gün komada kaldıktan sonra tedavisi tamamlandı. Kaza nedeniyle Ilgın Asliye Ceza Mahkemesi'nde 2001 yılında Üsteğmen Taşdelen 170 milyon, otobüs şoförü Muhammet Kapçı 199 milyon lira para cezasına mahkum oldu. 2002 yılında Taldelen çifti ile öğretmenin annesi ve emekli hakim babası, Ilgın Asliye Hukuk Mahkemesi'nde otobüs şoförü hakkında toplam 61 milyar liralık tazminat davası açtı. 
     Bu dava sürerken Zeynep Alagöz ve eşi Mehmet Taşdelen İstanbul Üsküdar'da boşanma davası açtı. Bu davayla birlikte Zeynep Alagöz, Ilgın'daki mahkemeye ek başvuru yaparak sakatlanmasına neden olduğu gerekçesiyle eşinden 138 milyar lira tazminat istedi. 
     Zeynep Alagöz ve Hava Pilot Üsteğmen Mehmet Taşdelen 2004 yılında boşandı. Taşdelen eşine 20 milyar lira tazminata mahkum oldu. Geçen aralık ayında da Ilgın Asliye Hukuk Mahkemesi otobüs şoförü Muhammet Kapçı ve Mehmet Taşdelen'i, öğretmen Zeynep Alagöz ile anne ve babasına 399 milyar lira tazminata mahkum etti. Kararın ardından öğretmen Alagöz, eşinin maaşına haciz koydurdu. 

     
</TEXT>
</DOC>
