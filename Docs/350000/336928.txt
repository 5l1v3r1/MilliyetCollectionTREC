<DOC>
<DOCNO> 336928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun13.html </URL>
<DATE> 2005/04/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD, Rus tesislerinde füze imhasını denetledi 
</HEADLINE>
<TEXT>

     ABD Savunma Bakanlığı'ndan Pentagon askeri yetkililer, ilk kez Rusya'da, Topol kıtalararası füze imha işlemini denetlediler. 
     Mosnews internet sitesinde yer alan haberde, denetimin Rusya ve ABD arasındaki stratejik saldırı silahlarının azaltılması ve sınırlandırılması START anlaşması çerçevesinde yapıldığı belirtildi. 
     Haberde, iki ülke arasındaki anlaşma uyarınca, füzelerin bulunduğu Rusya'nın Udmurt Cumhuriyeti'ndeki Votkinsk kasabasındaki tesisteki imha işlemi sırasında Amerikalı gözlemcilerin de hazır bulunmaları gerektiği kaydedildi. 
     Rusya şu ana kadar 900 nükleer füzeyi imha etti. Rus askeri yetkilileri, bu yıl başından beri stratejik Amerikan tesislerinde 8 denetleme yaptılar. 
     ABD ve Rusya arasında 1994 yılında imzalanan anlaşma uyarınca, tarafların kara, deniz ve hava füze sayısını 1600'e düşürmesi ve ülkelerdeki nükleer savaş başlığı sayısının 6 bini geçmemesi gerekiyor. 
     
</TEXT>
</DOC>
