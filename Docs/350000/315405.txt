<DOC>
<DOCNO> 315405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko28.html </URL>
<DATE> 2005/02/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çin'in tuvalet kağıdı talebine ağaç dayanmıyor... 
</HEADLINE>
<TEXT>

     Dünyanın en çok tuvalet kağıdı tüketen ülkesi olan Çin'in sürekli artan talebi, ana hammadde olan kağıt hamuru fiyatlarının sürekli yükselmesinde etkili oluyor. 
     China Daily gazetesinin haberine göre, uluslararası standartların yüzde 30 olmasını öngördüğü ormanların ülke topraklarına oranı, Çin'de yüzde 18 seviyesinde bulunuyor. Bu durumda kağıt üretimi için hammaddeyi daha çok ithalat yoluyla karşılayan ülkenin en çok ithal ettiği üç madde arasında ham petrol, çelik ve kağıt hamuru bulunuyor. 
     Çin'de kağıt tüketiminin artmasını, ''sosyal kalkınmanın ve sanayinin güçlenmesini yansıtması açısından olumlu'' olarak değerlendiren Şanghay Kağıt Sanayicileri Birliği Başkan Yardımcısı Wang Yueqin, bunun sonucu olarak hammadde ağaç tüketiminin artmasını ise ''endişe verici'' buluyor. 
     Çin'in geçen yıl tükettiği 8.2 milyon ton kağıt hamurunun 6.03 milyon tonunu ithal ettiği, bunun da önemli bir kısmının tuvalet kağıdı üretiminde kullanıldığını kaydeden Wang, ''Birlik olarak kağıt tüketiminde tasarruf yapılmasını teşvik ediyoruz. Ayrıca yeni teknolojilerle, üretimde kağıt hamuru kullanımını düşürmeye çalışıyoruz'' diye konuştu. 
     Wang'ın verdiği bilgiye göre, bu yöndeki çalışmaların sonucunda Çin'in Jiangsu eyaletindeki bir kağıt fabrikası, şekerkamışı posasından kağıt mendil üretebiliyor. 
     
</TEXT>
</DOC>
