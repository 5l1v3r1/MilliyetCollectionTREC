<DOC>
<DOCNO> 306590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur67.html </URL>
<DATE> 2005/01/14/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Prof. Dr. Güner'i 'yanlışlıkla' öldürdüklerini söylediler... 
</HEADLINE>
<TEXT>

     Karadeniz Teknik Üniversitesi KTÜ Öğretim Üyesi Prof. Dr. Sadettin Güner ve oğlu Selçukhan Güner ile Engin Bayramoğlu'nu öldürdükleri iddiasıyla tutuklanan İsmet Meral ve Burak Reis, mahkemedeki ifadelerinde Güner'i öldürdükleri için üzgün olduklarını söyledikleri öğrenildi. 
     Dün yakalanarak, gözaltına alınan ve daha sonra Cumhuriyet Savcılığı'ndaki ifadelerinin ardından nöbetçi mahkemeye çıkartılan İsmet Meral ve Burak Reis, mahkemedeki ifadelerinde, Prof. Dr. Güner'i 'yanlışlıkla öldürdüklerini ve olaydan dolayı çok üzgün olduklarını' ifade ettikleri bildirildi. 
     Öte yandan İsmet Meral'in, Engin Bayramoğlu'nun öldürülmesinde silah kullanmadığını iddia ettiği de öğrenildi. 
     
     OLAYIN GEÇMİŞİ 

     Trabzon'un Boztepe Mahallesi'nde, 7 Ocak Cuma gecesi Sadettin Güner, eşi ve 3 çocuğuyla otomobiliyle seyir halindeyken silahlı saldırıya uğramıştı. Saldırıda Prof. Dr. Güner ile 4 yaşındaki oğlu Selçukhan Güner ölmüş, eşi ve 2 çocuğu olaydan yara almadan kurtulmuştu. 
     Aynı mahallede, 8 Ocak Cumartesi günü de silahlı saldırıya uğrayan Engin Bayramoğlu ölmüş, otomobilinde bulunan biri çocuk iki kişi yaralanmıştı. Her iki olayın faillerinin İsmet Meral ile yeğeni Burak Reis olduğu açıklanmıştı. 
     Zanlılar Meral ve Reis'in, Trabzon'un Değirmendere Mahallesi'nde 6 Ocak 2003'te silahlı saldırı sonucu öldürülen Yusuf Meral'in 28 akrabası, Engin Bayramoğlu'nun ise Yusuf Meral'i öldürmekten mahkum Serkan ve Gökmen Bayramoğlu'nun ağabeyi olduğu öğrenilmişti. 
     Değirmendere Mahallesi'nde 2 yıl önce Yusuf Meral'in öldürülmesiyle sonuçlanan olayda, Serkan ve Gökmen Bayramoğlu kardeşler, 12 gün sonra İstanbul'da yakalanmış, Gökmen Bayramoğlu Trabzon E Tipi Cezaevi'nde intihar etmişti. Trabzon Ağır Ceza Mahkemesi'nde görülen davada Serkan Bayramoğlu, ''ağır tahrik altında adam öldürmek'' suçundan 2 yıl hapis cezasına çarptırılmıştı. 
     Trabzon E Tipi Cezaevi'nde tutuklu bulunan Serkan Bayramoğlu, Engin Bayramoğlu'nun öldürülmesinin ardından bunalıma girerek koğuşundaki yatağını yakmaya çalışmış, bunun üzerine psikolojik tedavi için hastaneye kaldırılmıştı. 
     Trabzon Emniyet Müdürlüğü'nce, dün yapılan operasyonlarda, zanlılardan İsmet Meral kent merkezinde, Burak Reis ise Vakfıkebir İlçesi'nde, her iki olayda kullanılan silahlarla yakalanmıştı. 
     Daha sonra ise Meral ve Reis'e yardım ve yataklık yaptığı gerekçesiyle Sevim Gömleksiz yakalanmıştı. 
     Samsun Emniyet Müdürlüğü Balistik ve Kriminal Şube Müdürlüğü'nce yapılan incelemede, zanlılarla birlikte ele geçirilen 4 silahın, olaylarda kullanılan silahlar olduğu belirlenmişti. 
     
</TEXT>
</DOC>
