<DOC>
<DOCNO> 306291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/ekonomi/eko02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye AB'nin Çin'i 
</HEADLINE>
<TEXT>


CarrefourSA Türkiye Genel Müdürü Noirmont, Türkiye'yi 'AB'nin Çin'i olarak gördüklerini, üç yıl içinde yatırımları üçe katlayacaklarını söyledi 

EKONOMİ SERVİSİ 

Carrefour Türkiye Genel Müdürü Luc De Noirmont, Türkiye'yi Avrupa'nın Çin'i olarak gördüklerini, üç yıl içinde yatırımlarını üçe katlamayı düşündüklerini belirtti. 
6 Ocak'ta kapılarını ziyaretçilere açan CarrefourSA Maltepe'yi ziyaret eden Noirmont, mağazayı 2005'in en önemli açılışı olarak nitelendirdi. Açılışlarının seri olarak süreceğini kaydeden Noirmont, "Önümüzdeki üç yıl içinde yatırımlarımızı üç kat artırmayı planlıyoruz" dedi. 
"2007 sonuna kadar hipermarket sayısını 12'den 18'e çıkarmayı planlıyoruz" diyen Noirmont, Türkiye'deki yatırım hızını Polonya ve Çin'dekiyle aynı seviyeye getirmeyi amaçladıklarını sözlerine ekledi. "Türkiye'yi Avrupa'nın Çin'i olarak görüyoruz" diyen Noirmont, "Burada olabildiğince yüksek rakamlara çıkmak istiyoruz" dedi. 

650 milyon euro ciro 
2004'ü 650 milyon euro ciro ile kapattıklarını, satışlarını da adet bazında yüzde 11 artırdıklarını belirten Noirmont, Türkiye'de en büyük sıkıntılarının arazi fiyatları olduğunu, bu durumun kendilerini zorladığını söyledi. 
Noirmont, "CarrefourSA Maltepe'nin resmi açılışı 12 Şubat'ta... 50 milyon euroya mal olan bu proje bizim gözbebeğimiz. Beklenen satış geliri 156 milyon euro. Bu miktar Türkiye'deki büyüme planlarımızı 2007'ye kadar finanse edebilecek bir meblağ" diye konuştu. 


</TEXT>
</DOC>
