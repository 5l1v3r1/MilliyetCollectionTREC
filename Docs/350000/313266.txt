<DOC>
<DOCNO> 313266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas03.html </URL>
<DATE> 2005/02/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İnternette bir garip aşk hikayesi... 
</HEADLINE>
<TEXT>

     Ürdün'de internet aracılığıyla tanışıp birbirini seven çiftin sanal aşkı, ilk buluşmanın ardından, karı-koca olduklarını anlamalarıyla son buldu. 
     Petra haber ajansı, Bekir Melhim ve eşinin fikir ayrılığı nedeniyle aylardır ayrı olduklarını, ancak sıkıntı ve şansın çifti internetteki bir sohbet ortamında yeniden buluşturduğunu duyurdu. 
     İnternette kendini bekar, kültürlü, dindar ve okumayı seven biri olarak tanıtan, Adnan takma adını kullanan Bekir, Cemile takma adıyla sohbet ettiği eşi Sana'ya aşık oldu. 
     Giderek büyüyen sanal aşkın ardından çift, evlilik planları yapmaya başladı. Ancak evlenmeden önce yüz yüze görüşmek gerekiyordu ve çift buluşmaya karar verdi. 
     Çift, daha ilk buluşmasında büyük sürprizle karşılaştı. 
     Bekir, Sana'yı gördüğünde 3 kez ''boş ol'' diye bağırırken, Sana bayılmadan önce ''Sen sadece bir yalancısın'' diyebildi. 
     
</TEXT>
</DOC>
