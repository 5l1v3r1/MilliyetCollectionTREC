<DOC>
<DOCNO> 300211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko13.html </URL>
<DATE> 2004/12/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AB fonlarından illere 142 milyon euroluk yardım 
</HEADLINE>
<TEXT>

     Avrupa Birliği, 2005 yılında 10 il, 2006 yılında da 13 ile hibe yardımında bulunacak. 
     Önümüzdeki yıl AB fonlarından Samsun, Kastamonu ve Erzurum merkezli olmak üzere Amasya, Çorum, Tokat, Çankırı, Sinop, Bayburt, Erzincan illerine 52 milyon euroluk hibe yardımı yapılacak. 
     Bu 10 şehire yapılacak yardım en geç mart ayında, yine bu illerde duyurulacak. Avrupa Birliği Genel Sekreterliği ile Devlet Planlama Teşkilatı ve Hazine uzmanları, şubat-mart aylarında bu hibelerden yararlanma koşulları konusunda detaylı bilgilendirme turları düzenleyecek. 
     
     Yardım nerede kullanılacak 

     AB fonlarından yapılacak toplam 52 milyon euroluk hibe yardımı, küçük altyapı projeleri örneğin beldelerin arıtma tesisi sistemleri gibi , küçük ve orta ölçekli şirketlerin, sivil toplum kuruluşlarının kaklkınmaya yönelik finansman ihtiyaçları ve yerel kalkınma projelerinde kullanılacak. 
     Bu hedeflere yönelik olarak başvuruda bulunmak isteyen şirket ve kuruluşların projeleri, önümüzdeki haziran ayına kadar değerlendirmeye alınacak. Başvuruları kabul edilenlere 30 kasım 2005'e kadar mali yardımlar kullandırılacak. 
     
     2006 yılında hibe yardımından faydalanabilecek iller 

     2006 yılında da Konya, Kayseri, Malatya ve Ağrı merkezli olmak üzere Karaman, Sivas, Yozgat, Bingöl, Elazığ, Tunceli, Iğdır, Kars ve Ardahan hibe yardımından yararlanabilecek. Bu illere yaklaşık 90 milyon euronun üzerinde hibe yardımı yapılması tasarlanıyor. 
     AB yardımını kalkınma esas olmak üzere, KOBİ'ler, sivil toplum kuruluşları ve yerel yönetimler kullanabilecek. 
     
     Hibe yardımı için iki şart 

     Hibe yardımından yararlanmak için iki temel koşul bulunduğunu belirten yetkililer, hibe yardımı rehberinde bulunan yeterlilik ile 'iyi ve kabul edilebilir' bir projenin hazırlanmasının gerekliliğine dikkat çektiler. 

     
</TEXT>
</DOC>
