<DOC>
<DOCNO> 344462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/siyaset/axsiy01.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kez 'eşsiz' gezi 
</HEADLINE>
<TEXT>


Emine Erdoğan, Suriye Devlet Başkanı Esad'ın eşinin daveti üzerine Şam'a gitti. Erdoğan, Şam'da Mısır lideri Mübarek'in eşi ve sürgün hayatı yaşayan Benazir Butto ile de görüşecek 

Abdullah Karakuş 


Suriye Devlet Başkanı Başar Esad'ın eşi Esma Esad'ın özel davetlisi olarak dün gece Şam'a giden Başbakan Recep Tayyip Erdoğan'ın eşi Emine Erdoğan, bu ülkede bir dizi ilginç temasta bulunacak. Bayan Erdoğan'ın diplomatik boyut da kazanan ziyaretinde görüşeceği isimler arasında Mısır Devlet Başkanı Hüsnü Mübarek'in eşi ile sürgün hayatı yaşayan eski Pakistan Başbakanı Benazir Butto da yer alıyor. Emine Erdoğan, Şam'da bir konuşma yapacağı uluslararası toplantıya katılacak olan Benazir Butto'dan baş başa görüşmek için randevu talebinde bulundu. 
Ancak, Benazir Butto ile görüşmenin dün gece itibariyle kesinleşmediği belirtildi. Başbakanlık kaynakları, "Net yanıt yok görüşme olmayabilir" dedi. 
Butto, Kasım 1996'da yolsuzlukla suçlanarak görevden alınırken, eşi Asıf Ali Zerdari de yolsuzluk suçlamalarıyla tutuklanmıştı. Pakistan'da yönetime el koyduktan sonra yolsuzluk yapan politikacıları tasfiye hareketi ile dikkat çeken General Müşerref döneminde Türkiye'nin bu ülke ile zaten yakın olan ilişkileri en iyi dönemlerinden birine girdi. Başbakan olduktan sonra eşiyle birlikte Pakistan'ı ziyaret eden Başbakan Erdoğan, Müşerref'e "Beşiktaş forması" armağan etmişti. 

İstanbul'a gelmişti 
Butto, Ali Müfit Gürtuna'nın başkan olduğu dönemde İstanbul Büyükşehir Belediyesi'nin 8 Mart Dünya Kadınlar Günü nedeniyle düzenlediği kadın kongresine katılmış, bir Müslüman ülkede kadın lider olmanın zorluğundan söz ederken, "Bir kadının yönetime gelmesi, askerler açısından da zorluk yarattı. Erkekler, şapkalarını çıkarıp beni selamlamaya hazır değildi" demişti. Butto, halen sürgün hayatı yaşıyor. 


Mübarek'le görüşecek 

Milliyet'in, "Baba Beni Okula Gönder" kampanyasına destek veren Emine Erdoğan, Şam'da aynı yönde çaba harcayan Mısır Cumhurbaşkanı Hüsnü Mübarek'in eşi Suzan Mübarek'le de bir araya gelecek. Kızların okutulması için kampanyalar düzenleyen, çocuk köyleri oluşturan ve hayır işleri için sık sık konserler düzenleyen Suzan Mübarek ile kadın hakları ve kızların okutulmasına yönelik uluslararası işbirliği konularında görüşecek olan Emine Erdoğan, toplantıda, "İslamın kadını arka plana atmadığını" savunacak. Emine Erdoğan, "Kızlarımızı ve kadınlarımızı hak ettikleri noktaya taşıyalım" çağrısı yapacak. 

'Düşüncesiz bir davranış' 

DYP Genel Başkan Yardımcısı, emekli Büyükelçi Nüzhet Kandemir, Emine Erdoğan'ın Butto ile özel görüşme için randevu talep etmesini eleştirdi "Emine Hanım'ın Butto ile özel eski tanışıklıkları, dostlukları varsa, 5 dakika bir çay içmek için bir araya gelebilirler. Ancak, ben özel bir dostluklarının olduğunu duymadım. İşin içine resmiyet giriyorsa, böyle görüşmelerin siyasi yankıları olabilir. Emine Hanım'ın eşinin başbakan olması dolayısıyla her hareketi bir anlam ifade edebilir ve farklı yorumlara neden olabilir. Başbakan eşinin, eşinin pozisyonunu düşünerek dikkatli olması gerekirdi. Düşüncesiz, dikkatsizce yapılmış davranış olarak görüyorum." 


</TEXT>
</DOC>
