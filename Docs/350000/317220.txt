<DOC>
<DOCNO> 317220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko24.html </URL>
<DATE> 2005/02/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Unakıtan 'Para önemli değil' dersen, 2001'deki gibi şapa oturursun 
</HEADLINE>
<TEXT>

     Maliye Bakanı Kemal Unakıtan, 2005 yılı Ocak ayındaki bütçe gerçekleşmelerinin ellerini oldukça güçlendirdiğini belirterek, ''Paran olduktan sonra elin çok güçlenir. Boşa dememiş Napolyon para, para, para diye...'' dedi. 
     Unakıtan, düzenlediği basın toplantısında, 2005 yılı Ocak ayı bütçe gerçekleşmeleri konusunda bilgi verirken, soruları da yanıtladı. 
     Bir gazetecinin, 2005 yılı Ocak ayındaki faiz dışı fazla konusunda, iyi bir performans sergilendiğini hatırlatarak, ''Bu elinizi güçlendiriyor mu '' sorusu üzerine Unakıtan, şu yanıtı verdi 
     ''Bu elimizi oldukça güçlendiriyor. Paran olduktan sonra elin çok güçlenir. Boşa dememiş Napolyon para, para, para diye... Gelirse paran rahatlarsın, masraflara da sahip çıkarsan rahatlarsın. Para gelsin gelmesin nereye olursa harcarsan, gözün kapalı parayı harcarsan, para önemli değil dersen, 2000-2001 krizindeki gibi şapa oturursun mesele bu... Bütçe böyle sıkı olursa dışişleri bakanının uluslararası toplantılardaki yürüyüşü bile değişir.'' 
     
     FUTBOLCULARIN VERGİ BEYANLARI VE KAYITDIŞI... 

     Bir gazetecinin, futbolcuların gelirlerinin vergi beyannamesinde düşük gösterdiklerini belirtmesi üzerine, Unakıtan şunları söyledi 
     ''Bunu ihbar olarak kabul edebiliriz. Kayıtdışı Türkiye'nin önemli bir problemi, gelirler ve kurumlar vergisini arttırmadık hatta düşürdük, ama vergi gelirlerimiz arttı. 
     Vergi gelirlerindeki artışın bir sebebi de kayıtdışı ile mücadelemizin meyvelerini artık toplamaya başladık. Vatandaştan yardım bekliyoruz, hatta yardım ediyor. Burada da şimdi görmüş olduk.'' Bu arada, Gelirler Genel Müdür Vekili Osman Arıoğlu'na ''Yaz şunu Osman, bunların üzerine gidilecek'' diyen Maliye Bakanı, ''Sivil toplum örgütleri ve mesleki kuruluşlardan yardım alıyoruz'' diye konuştu. 
     
     KAYITDIŞI ÖĞRENCİLERE ANLATILACAK... 

     Unakıtan, kayıtdışıyı öğrencilere de anlatacaklarını belirterek, ''Yavrularımıza vergi kaçırmanın ülkeye ne denli zararlı olacağını anlatacağız. Ülkeyi sevmekle bağdaşmadığını anlatacağız'' dedi. 
     Meslek kuruluşlarının da kayıtdışı ile mücadeleyle ilgili kendilerine destek sağladıklarını belirten Unakıtan, ''Şurada vergi kaçağı, ben vergi kaçırmıyorum, o vergi kaçırıyor. Haksız rekabete yol açıyor diyor'' diye konuştu. 
     Unakıtan, 2004 yılında kayıtdışı ile mücadele konusundaki çalışmayı yakın zamanda açıklayacaklarını belirterek, kayıtdışı mücadele eğitimi konusunda televizyon programı yapılacağını belirtti. 
     Unakıtan, bütçe verilerinde yer alan diğer gelirlere ilişkin bir soru üzerine de, bu gelirlerin kira, faiz, emlak satış, Hazine bonoları faizi, madeni para basımından gelen gelirler olduklarını belirterek, basın toplantısında zaman almaması için bunları ifade etmediğini söyledi. 
     Maliye Bakanı, çıkışta da bir gazetecinin, ''Gelir İdaresi ve Bankacılık tasarıları TBMM'ye sevk edilemedi. Başbakanlık Müsteşarı'nın bu konuda problem çıkardığı söyleniyor'' şeklindeki sözleri üzerine, ''Başbakanlık Müsteşarı, problem için değil, çözüm için orada oturuyor'' dedi. Unakıtan, tasarılarda neden gecikme olduğu sorusuna da, ''İnce ve dikkatli çalışıyorlar'' karşılığını verdi. 

     
</TEXT>
</DOC>
