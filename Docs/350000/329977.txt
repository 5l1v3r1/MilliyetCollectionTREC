<DOC>
<DOCNO> 329977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/guncel/gun03.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyatta bebeğin ayağını yaktılar 
</HEADLINE>
<TEXT>



Gaziantep'te beyin ameliyatı sırasında elektrikli battaniye sarıldığı iddia edilen 15 günlük Umut bebeğin, yanan ayak parmakları kesildi. 
1.5 yıl önce evlenen Mustafa ve Ümmühan Şanlıdağ, ilk çocuklarının doğumu için 25 Aralık'ta Gaziantep Üniversitesi GAZÜ Tıp Fakültesi Hastanesi'ne sevk edildi. 18 Şubat'ta dünyaya gelen bebeğe Umut adı verildi. Ancak Umut bebeğin beyninde su toplandığını belirleyen doktorlar, ameliyat edilmesi gerektiğini söyledi. İddialara göre 3 Mart'ta Umut bebek ameliyat edilirken, üşümesin diye doktorlar tarafından elektrikli battaniyeye sarıldı. Ameliyatın ardından kuvöz odasına giden Ümmühan Şanlıdağ, Umut'un sol ayağının bileklerine kadar yandığını gördü. Mustafa Şanlıdağ, "Bu yüzden oğlumun ayak parmakları kesildi" dedi. Aile, GAZÜ doktorları hakkında suç duyurusunda bulundu. İddiaları reddeden Doktor İbrahim Erkutlu ise, Umut bebekte herhangi bir organ kaybı bulunmadığını söyledi. 


</TEXT>
</DOC>
