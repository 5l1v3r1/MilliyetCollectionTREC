<DOC>
<DOCNO> 316675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun05.html </URL>
<DATE> 2005/02/19/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Türk-Amerikan Dernekleri Federasyonu'ndan Wall Street'e mektup 
</HEADLINE>
<TEXT>

     Merkezi New York'ta bulunan Türk-Amerikan Dernekleri Federasyonu TADF Başkanı Ata Erim, Wall Street Journal gazetesine mektup göndererek, ''Avrupa'nın Hasta Adamı - Yeniden'' başlıklı yazıya yönelik Türk toplumunun tepkilerini dile getirdi. 
     The Wall Street Journal gazetesinin Yazı İşleri Müdürü Paul Steiger'e gönderdiği mektubunda, gazetenin kıdemli baş yazarlarından Robert L. Pollock tarafından kaleme alınan yazı üzerine ABD'de ve yurtdışında yaşayan Türklerden TADF'a çok sayıda telefon ve e-posta geldiğini söyleyen Erim, yazının başlığından ve Türkiye'yi yanlış resmeden uslup ve seçilen kelimelerden duyulan rahatsızlığı ifade etti. 
     Uzun bir geçmişe sahip Türk-Amerikan ilişkilerinde zaman zaman iniş çıkışlar olduğunu, ancak şartlar ne olursa olsun her iki ülkenin de dostluğa dayalı bu ilişkilere zarar verecek herhangi bir harekette bulunmadığına dikkat çeken Erim, Ermeni ve Rum lobilerinin defalarca gerçekleştirdikleri girişimlere rağmen iki ülke arasındaki özel bağların devam ettiğine işaret etti. 
     Türkiye'nin Avrasya bölgesinde basın özgürlüğüne sahip bir kaç ülkeden biri olduğuna işaret eden Erim, bazı gazetelerde çıkan haberleri ve bazı köşe yazarlarını sanki Türkiye'deki bütün kitlelerin görüşlerini temsil ediyormuş gibi göstererek, Türkiye'yi yanlış resmetmenin ne doğru ne de adil kabul edilebileceğini kaydetti. Türkiye'yi çarşamba günkü nüshasında ''Avrupa'nın hasta adamı'' olarak niteleyen Wall Street Journal gazetesi, ABD'nin Türkiye'nin kaybedilmesinde bir sorumluluğunun bulunmadığını, bu konuda tek sorumlunun Türkiye'nin kendisi olduğunu iddia etmiş ve Türkiye'ye yönelik sert eleştiriler yöneltmişti. 
     Robert L. Pollock imzasıyla yayınlanan ''Avrupa'nın Hasta Adamı- Yeniden'' başlıklı yazıda, ABD ile 50 yıldır özel ilişkilere sahip olan Türkiye'ye uzun zamandır bir ideolojik düşmanlığın ve entelektüel çürümenin hakim olduğu ileri sürülmüştü. 
     
</TEXT>
</DOC>
