<DOC>
<DOCNO> 322709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/guncel/axgun02.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden çıkarılıp cinayet işlettirildi 
</HEADLINE>
<TEXT>


Hizbullahçıdan şok itiraf Cezaevinde yatıyordum. Polis beni dışarı çıkardı. Cinayet işlemem için silah verdi. Bir imamı öldürüp tekrar içeri girdim 

ÖZGÜR CEBE Diyarbakır DHA 

Bitlis - Tatvan'da Ulu Camii İmamı Gıyasettin Bağlam'ı PKK adına öldürdüğü iddiasıyla 11 yıl önce tutuklanan sara hastası Ümit Işık, cinayeti Hizbullahçı olduğu bildirilen Murat Kurtboğan'ın işlediğinin ortaya çıkması üzerine tahliye edildi. Kurtboğan, ele geçirildikten 5 yıl sonra çözülmesi dikkat çeken Hizbullah'ın sorgu kasedinde, "polisin, cinayeti işlemesi için kendisini cezaevinden çıkardığını" öne sürdü. 

'Polis aracıyla kaçtım' 
Batman Cezaevi'nden çıkarılarak bazı silahlı eylemlerde kullanıldığı öne sürülen Hizbullah itirafçısı Kurtboğan'ın, örgütçe sorgulandığında Bağlam'ı öldürdüğünü itiraf ettiği ortaya çıktı. 17 Ocak 2000'deki Hizbullah operasyonunda Beykoz'daki villada ele geçen kasette Kurtboğan, İmam Bağlam'ın 23 Şubat 1994'te öldürülmesi olayını şöyle anlattı 
"Bitlis Cezaevi'nde tutukluyken, Komiser Hakan ziyaretime geldi. Hizbullah içinde yeni bir çatışma başlatmak için örgüte yakınlığıyla tanınan Bağlam'ın öldürülmesini kararlaştırdık. Polislerin cezaevine getirdiği kadınla cinsel ilişkiye girdim. Aynı gün Hakan, polis Ahmet ve itirafçı Nurettin, beni cezaevinden çıkardı. Bana verilen tabancayla eylem noktasına gittim ve Bağlam'a 2 el ateş ettim. Nurettin de 4 el ateş edince öldü. Bizi bekleyen polis aracına binerek Tatvan ilçe çıkışında bekleyen Hakan'a adamı vurduğumu anlattım. Sonra beni tekrar Bitlis Cezaevi'ne teslim ettiler." 
Işık, serbest bırakılırken, aynı dosyada Bağlam'ı öldürmek suçundan da yargılanan Erdoğan Yakışan, diğer suçlamalar nedeniyle tahliye edilmedi. 
Beykoz operasyonu sırasında bazı örgütsel dokümanlar ve bilgisayarlara örgüt yöneticilerince hasar verilmesi nedeniyle, kasedin çözümünün ancak 2004'te gerçekleştirildiği kaydedildi. Kurtboğan'ın da, Hizbullah tarafından sorgulandıktan sonra öldürüldüğü iddia edildi. 

Fezleke hazırlandı 

Kasetteki itiraf üzerine Diyarbakır Başsavcılığı, Kurtboğan, "Komiser Hakan", "Polis Ahmet" ve "Nurettin" hakkında fezleke düzenleyerek Tatvan Başsavcılığı'na gönderdi. Fezlekede, sanıkların açık kimliğinin belirlenerek, haklarında TCK'nin "çete kurarak taammüden adam öldürmek" fiilini düzenleyen 313 1 ve 450 4 maddeleri uyarınca müebbet hapis istemiyle dava açılması istendi. 


</TEXT>
</DOC>
