<DOC>
<DOCNO> 333468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas07.html </URL>
<DATE> 2005/04/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Hoşgörü Mezarlığı'nda yer kalmadı 
</HEADLINE>
<TEXT>

     Mustafa ERCAN DHA 

      MERSİN'de yaklaşık 70 yıldır Müslüman, Hıristiyan ve Musevi mezarlarının yan yana bulunması nedeniyle Hoşgörü Mezarlığı' olarak anılan Şehir Mezarlığı, yer kalmaması nedeniyle defin işlemine kapatıldı. 
     Dönemin Belediye Başkanı Mithat Toroğlu tarafından 1935 yılında her mahallede semt mezarlığı oluşturulmasını engellemek amacıyla Akbelen Mahallesi'nde 600 dönümlük Şehir Mezarlığı oluşturuldu. Liman kenti olan, her dinden insanların yaşadığı Mersin'deki bu mezarlıkta, uygun parselasyonlar yapılarak, yaşamlarını yitirenler kendi dinlerine ait bölümlerde toprağa verildi. 
     Türkiye'nin yoğun göç alan illerinden biri olan Mersin'deki bu mezarlık ihtiyacı karşılamaz hale geldi. Her yıl artan nüfusa paralel olarak, gayrimüslimlerin sayısındaki artış nedeniyle, ayrı parselasyon yapılmasına rağmen çeşitli dinlere ait insanların mezarları birbirine karıştı. Parselasyonlar dışına çıkılmasıyla Müslüman, Hıristiyan, Musevi mezarları yan yana oldu. Bu nedenle adı Hoşgörü Mezarlığı' olarak anılmaya başlanan 600 bin dönümlük mezarlığa, 5 bini Hıristiyan, Musevi dinlerine mensup toplam 72 bin kişi defnedildi. 
     
     YENİ MEZARLIK 
     'Hoşgörü Mezarlığı'nda yer kalmaması nedeniyle Güneykent semtinde yeni bir mezarlık yeri oluşturulup, yaşamını yitirenler burada toprağa verilmeye başlandı. Şehir Mezarlığı'nda ise parselleri ve yakınlarının mezarları bulunanlar defin işlemi yapıyor. Bazı ailelerin 10-20 yıl önce ölen yakınlarının kemiklerini bir araya getirerek mezarı ikinci kez kullanıyor. 
     Şehir Mezarlığı'nı yer kalmaması nedeniyle defin işlemlerine kapattıklarını bildiren Mezarlıklar Müdürü Recai Apaydın, "Yeni mezarlık olmasına rağmen insanlar yakınlarını Şehir Mezarlığı'na defnetmekte ısrar ediyor. Zaman, zaman bu konuda sorun yaşıyoruz. Önceden parseli alınmış rezerve yapılan yerler var. Onların dışında yerimiz kalmadı. Bundan sonra cenazeler Güneykent Mezarlığı'nda defnedilecek. Bu arada bazı aileler, 10-20 yıllık yakınlarının mezarlarını açarak kemiklerini toplayıp olduğu yeri yeniden değerlendiriyor. Buna da bir şey diyemiyoruz. Bu mezar sahiplerinin kararı'' dedi. 
     
     KATLI MEZARLIK 
     Öte yandan, Mersin Müftüsü Mazhar Bilgin, yer kalmayan Şehir Mezarlığı'nda bazı vatandaşların mezarı açıp, daha önce defnedilen kişinin kemiklerini bir kenara toplayarak, diğer yakınını aynı yerde defnetmesiyle ilgili şu bilgiyi verdi 
     "Bir mezar üzerinden 80-100 yıl geçmeden yeniden kullanılamaz. Çünkü kemiklerin mutlak şekilde çürümesi ve yok olması lazım. Bu dinen de caiz değildir. Ancak belediye mezarlıkta, katlı mezar uygulamasına gidebilir. Bu bazı kentlerde uygulanıyor. İnsanların akrabalarının, yakınların gömüldüğü yere gömülmek istemesi normal. Fakat yer kalmayınca belediye tarafından yeni açılan mezarlığa defin yapmaları daha uygun olur.'' 
     
     
Koruma altındaki mezar Mersin Şehir Mezarlığı, 1998 yılında Kültür Bakanlığı tarafından Taşınmaz Kültür Varlığı' olarak koruma altına alındı. Son 4 yıldır da her Kurban Bayramında Dinlerin Buluşması' adı altında tören düzenleniyor. Bu törene Müslümanlar adına imam Ramazan Ulu, Hıristiyanlar adına İtalyan Katolik Kilisesi Ruhani Reisi Gregoria Bruno Simonelli, Museviler adına Papaz Roberto Ferrari, sivil örgüt ve cemaat temsilcileri katılıyor. 
     
</TEXT>
</DOC>
