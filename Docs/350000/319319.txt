<DOC>
<DOCNO> 319319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo20.html </URL>
<DATE> 2005/02/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fenerbahçe izin yapmadan kupa maçının hazırlıklarına başladı... 
</HEADLINE>
<TEXT>

     Birinci Süper Futbol Ligi'nde Akçaabat Sebatspor'u yenerek liderliğini sürdüren Fenerbahçe'de, gözler Türkiye Kupası'na çevrildi. 
     Sarı-lacivertliler, 2 Mart Çarşamba günü Kayserispor ile Fenerbahçe Şükrü Saracoğlu Stadı'nda oynayacakları Türkiye Kupası maçının hazırlıklarına izin yapmadan başladı. 
     Teknik direktör Christoph Daum'un yer almadığı antrenmanda, sarı-lacivertliler, antrenör Roland Koch yönetiminde çalıştı. 
     Akçaabat Sebatspor maçında forma giyen oyuncuların koşu yapmakla yetindiği antrenmanda, diğer futbolcular ise yarı sahada çift kale maç oynadı. Antrenmana Alex, Luciano, Nobre, Rüştü ve Serhat katılmazken, sakatlığı süren Semih takımdan ayrı fizyoterapist eşliğinde çalıştı. 
     Sarı-lacivertliler, yarın basına kapalı yapacakları antrenmanla Kayserispor maçı hazırlıklarını tamamlayacak. 

     
</TEXT>
</DOC>
