<DOC>
<DOCNO> 315218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonyas09.html </URL>
<DATE> 2005/02/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bora Aksu'nun defilesi Londra'yı salladı... 
</HEADLINE>
<TEXT>

     Dilek Kocabaş bildiriyor 

Genç Türk modacı Bora Aksu'nun Londra Moda Haftası çerçevesinde düzenlediği ''Vaat Edilmiş Topraklar'' adlı defile, büyük bir ilgiyle izlendi. 
     Ünlü Battersea Park'da hazırlanan salonda, aralarında manken Rachel Hunters'ın da bulunduğu kalabalık bir grup tarafından izlenen defilede, toprak, kırmızı ve kahve renkleri öne çıktı. 
     İpekten şifona, deriden güderiye, trikodan tahtaya ve metale kadar pek çok materyalin bir arada kullanıldığı defilede, volanlı ve fırfırlı etekler, pelerin tarzı ceketler ve bol dökümlü pardösüler dikkati çekti. Tahtayı ve metali aksesuar olarak değil, kıyafetlerinin ana malzemesi olarak kullanan Bora Aksu, koleksiyona ''Vaat Edilmiş Topraklar'' adını koyma sebebini açıklarken, eskinin geride bırakılması ve ''yeniliklere yolculuk'' temasını ortaya koymaya çalıştığını bildirdi. 
     ''Bu defilede halen var olan değil, hayal edilen unsurların altı çizilmeye çalışıldı'' diyen Aksu, ''Yeni bir karaktere bürünme çabasının ortaya koyduğu zenginlik var bu defilede'' diye konuştu. 
     
Bu koleksiyonunda pek çok materyali bir arada kullanmak istediğini, bunların yarattığı kontrastı sevdiğini anlatan Aksu, ''Tahta metal gibi değişik materyalleri aksesuar olarak kullanmadım, aksine giysilerin ana parçası haline getirdim'' dedi. 
     Londra'da moda çevreleri tarafından aranan bir isim haline gelen ve Londra Moda Haftası çerçevesinde Top Shop gibi son derece önemli markaların sponsorluğunda defileler düzenlemeye başlayan Bora Aksu, İzmir doğumlu. Doktor anne-babanın oğlu olan Aksu'nun ağabeyi de mikrobiyolog olarak anne-baba mesleğini tercih etti. 
     İstanbul Üniversitesi İşletme Fakültesi mezunu Aksu, moda alanında eğitim almak üzere okulu bitirdikten sonra Londra'ya geldi. Kabul edilmeyi hayal bile edemediği St. Martin moda okuluna, çizimlerinin incelenmesinden sonra sınavsız olarak alındığını belirten Aksu, değişik kumaş ve dokuları bir arada kullanmasıyla tanınıyor. Aksu, bugüne kadar aralarında ''Storm'', ''Lancome'' ve ''Cho Ice'' gibi ünlü markaların bulunduğu önemli kuruluşlardan ödüller aldı. Moda dünyası Aksu'yu gelecek için büyük umut veren modacılar arasında görüyor. Aksu'nun son defilesine gösterilen büyük ilgi de genç modacının ''rüştünü ispat'' sürecinde önemli bir aşama olarak görülüyor. 
     
</TEXT>
</DOC>
