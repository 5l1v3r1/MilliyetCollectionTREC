<DOC>
<DOCNO> 318903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur23.html </URL>
<DATE> 2005/02/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Saldırıya uğrayan Türk tankerindeki cesedin kimliği DNA ile belirlenecek 
</HEADLINE>
<TEXT>

     Irak'ta saldırıya uğrayan Türk tankerinde bulunan cesedin kimliği yapılacak DNA testiyle belirlenecek. 
     Saldırıya uğrayan tankerin şoförü Turan Önal'ın 31 ağabeyi İlhami Önal, AA muhabirine yaptığı açıklamada, kardeşinin kullandığı tankere, Kerkük-Tikrit karayolunda ateş edildiği ve yakıldığı bilgisini aldıklarını söyledi. 
     Önal, ''Aldığımız bilgilere göre, kardeşimin kullandığı tankerde bir kişi daha varmış. Bu kişi, şirketin, çalıştığı bir başka şirkette aşçı olarak çalışıyormuş. Ceset, şoför mahallinde değil, yan tarafında bulunmuş'' dedi. 
     Kesin sonucun Diyarbakır'da yapılacak DNA testinden sonra belli olacağını belirten İlhami Önal, şöyle konuştu 
     ''Henüz ölen kişinin kardeşim olup olmadığını tam olarak bilmiyoruz. Küçük de olsa bir umutla bekliyoruz. Kardeşim yaklaşık 2 aydır şirkette çalışıyordu. Geçen hafta ona, 'gitme orada şoförler öldürülüyor' dedim. O da 'bu sefer gideyim daha sonra düşünürüz' demişti. Çok üzgünüz.'' 
     
     ''ÇOCUKLARINI OKUTMAK İÇİN GİTMİŞTİ'' 
     Önal'ın eşi Mukadder Önal ise maddi durumlarının iyi olmadığını, eşinin, çocuklarını okutmak için Irak'a gittiğini söyledi. 
     İyi bir haber beklediklerini ifade eden Mukadder Önal, ''Irak'a gitmesini hiç istemedim. Çocukların ilk dönem karneleri çok iyiydi. Çocukları okutmak için gitmesi gerektiğini söylüyordu. Her şey DNA testinden sonra belli olacak'' dedi. 
     Cesedi almak üzere şirket işletmecisi Bülent Aydoğdu ile Habur Sınır Kapısı'na giden Önal'ın ailesi daha sonra Diyarbakır'a geçerek, DNA testi için numune verecek. 
     Turan Önal'ın kullandığı Aypet Şirketi'ne ait 23 DZ 928 plakalı tankere, Kerkük-Tikrit karayolunun 40. kilometresinde ateş açılmış, yanan tankerde bir kişinin cesedi bulunmuştu. 
     
</TEXT>
</DOC>
