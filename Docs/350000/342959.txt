<DOC>
<DOCNO> 342959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko20.html </URL>
<DATE> 2005/05/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Babacan Mevduat garantisinde 50 bin YTL limitinin düşürülmesi gerek 
</HEADLINE>
<TEXT>

     Devlet Bakanı Ali Babacan, mevduat garantisinde 50 bin YTL’nin bile Türkiye için yüksek olduğunu vurgularken, "zaman içerisinde bu limitin de düşürülmesi gerektiğini düşünüyoruz" dedi. 
     Merkez Bankası’nın düzenlediği "Finansal İstikrar ve Basel II’nin Etkileri" konulu uluslararası konferansta konuşan Babacan, özel ve kamu bankalarının sermaye yeterlilik pozisyonlarının düzeldiğini ve bankaların risklere karşı çok korunaklı hale gelmesinin sağlandığını ifade etti. 
     Türkiye’de özel sektör bankalarında bir eleme süreci yaşandığını belirten Babacan, "Pek çok banka sektör dışına çıktı ama geriye kalan bankacılık sektörüne baktığımızda, gerçekten güçlü, sermaye yeterliliği açısından hiç bir sorunu olmayan, kur riski açısından sıkı takip edilen ve kur riski olmayan bir bankacılık sektörümüz şu anda var" diye konuştu. 
     Babacan, mevduat garantisine değinirken de bankacılık sisteminin şu anda GSMH’nin yüzde 70’i kadar olduğunu, burada rahat rekabet ortamının sağlanamasının çok önemli bir etken teşkil ettiğini belirterek, şunları kaydetti 
     "Temmuz 2004’de bunu kaldırdık. Artık Türkiye’de bankacılık sistemindeki garanti sadece tasarruf mevduatı içindir, kişi başı ve banka başı 50 bin YTL. Bunun bile Türkiye için yüksek olduğunu düşünüyoruz. Zaman içerisinde bu limitin de düşürülmesi gerektiğini düşünüyoruz." 

     
</TEXT>
</DOC>
