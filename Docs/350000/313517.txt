<DOC>
<DOCNO> 313517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo07.html </URL>
<DATE> 2005/02/08/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Anelka İstanbulspor maçında ilk 11'de... Kim yedek kalacak 
</HEADLINE>
<TEXT>

     Yönetimin de isteğiyle İstanbulspor maçına Anelka'yla başlayacak olan Daum, kimi yedek bırakacağı konusunda kararsız kaldı. 
     
     Özel bir program 
     Samsunspor maçının son yarım saatinde oyuna dahil olan Fenerbahçe’nin yeni transferi Nicolas Anelka, İstanbulspor karşılaşmasına ilk 11’de başlayacak. Transferinden sonra bir gün tek başına idman yapan, ardından 3 kez takımla birlikte çalışan Fransız futbolcu, hazır görünmemişti. Anelka’yı bir an önce forma sokmak isteyen teknik direktör Daum’un, kendisi için özel bir antrenman programı hazırladığı öğrenildi. Yönetimin de isteğiyle, İstanbulspor karşılaşmasına Anelka’lı kadroyla başlayacak olan Alman hoca, orta sahadan bir oyuncuyu kenara alacak. Bu futbolcu hakkındaki karar ise, antrenmanlardaki performanslara göre belirlenecek. 
     
     Yönetimin beklentisi 
     Fenerbahçe Teknik Direktörü, Serhat, Selçuk ve Tuncay’dan birisini kenara çekme düşüncesinde. En zayıf olasılık ise, orta alana dokunmamak ve Nobre’yi kenara alıp, tek forvetle oynamaya devam etmek. Tuncay’ın Samsunspor maçında oyundan alınınca gösterdiği tepkinin takımdaki diğer oyunculara da yansımasından endişe eden Daum’un, bu konuda herkesin dikkatini çekeceği öğrenildi. Bu arada yönetim, İstanbulspor maçında tribünlerin tamamen dolmasını bekliyor. Taraftarın Anelka’lı Fenerbahçe’yi izlemek için stada akın edeceğinden emin olan yöneticiler, Fenerium mağazasında satışa çıkarılan formaların kapışılacağı düşüncesinde. 
     
</TEXT>
</DOC>
