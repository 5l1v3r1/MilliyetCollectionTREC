<DOC>
<DOCNO> 327740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun34.html </URL>
<DATE> 2005/03/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yaver, meclis başkanlığını reddetti 
</HEADLINE>
<TEXT>

     Irak'ta yeni hükümet kurma çalışmaları devam ederken, geçici Devlet Başkanı Gazi El Yaver'in meclis başkanlığına adaylığını koymayı reddettiği bildirildi. 
     Reuters ajansının haberine göre, Yaver'in makamından bir yetkili, ''Devlet Başkanı Yaver , adaylığı reddetti'' dedi. Yetkili, Yaver'in adaylığı neden reddettiğine ilişkin bir açıklama yapmak istemediğini söyledi. 
     Yaver, Sünnilerin ülkenin istikrarı açısından devlet başkanlığını elinde tutması gerektiğini belirtmişti. 
     Irak'ta 30 Ocak'ta yapılan seçimlerden zaferle çıkan Şii İttifak ile Kürtler arasında hükümet kurma çalışmaları uzun bir süredir devam ediyor. Hükümeti kurmaya hazırlanan koalisyonun Yaver'e meclis başkanlığını önerdiği, ancak Sunni Arapların Yaver'den bu görevi reddetmesini istediği belirtiliyor. 
     Bu arada, seçimlerin ardından ilk oturumunu 16 Mart'ta yapan meclisin yarın yeniden toplanması bekleniyor. 
     Irak'taki siyasi kaynaklar, bu toplantıda devlet başkanı ile iki yardımcısının, meclis başkanı ve yardımcılarının açıklanması gerektiğini, muhtemelen başbakanın da belirlenebileceğini belirtiyorlar. 
     
</TEXT>
</DOC>
