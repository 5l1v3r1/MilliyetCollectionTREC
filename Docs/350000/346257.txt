<DOC>
<DOCNO> 346257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yasam/ayas.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu dünyada tek canlı biz değiliz' 
</HEADLINE>
<TEXT>


Hayvan hakları için tam 1000 aydının imzaladığı 'Sevgi Deklarasyonu' dün açıklandı ve tüm insanlığa şu mesaj verildi Hayvanları kullanmaya hakkımız yok 

BAYRAM KAYGUSUZ 

Hürriyet yazarı Bekir Coşkun'un doğa, çevre ve hayvan hakları için kaleme aldığı ve Türkiye Hayvan Hakları Platformu üyeleriyle aydınların imzaladığı '1000 Aydının Sevgi Deklarasyonu', Taksim Hill Otel'deki basın toplantısıyla açıklandı. 
Toplantıda, insanların hayvanları tarih boyunca yaşamlarını sürdürmek için kullandıklarını belirten felsefeci Peter Singer, şunları söyledi ''İnsanlar hayvanları tutsak ediyor, kesiyor ve yiyor. Asla hayvanları bu şekilde kullanmaya hakkımız yok. Hayvanlara kendi türümüzden canlılar gibi davranmalıyız. Bu dünyada yaşayan tek canlı biz değiliz. Hayvanların da acı çekebilen canlılar olduğunu hiçbir zaman unutmamalıyız.'' 

'Yasa, dekoratif obje olmamalı' 
İstanbul Üniversitesi Veterinerlik Fakültesi İç Hastalıkları Anabilim Dalı Başkanı Prof. Dr. Tamer Dodurka da, "Türkiye Hayvan Hakları Platformu'nda yapılan en önemli tespit, insanların kendini mükemmel sayması ve bunun verdiği güce dayanarak önüne gelen her türlü canlıyı ezip geçmesi. Bu nedenle kamuoyunun bilinçlenmesi, insan hayvan bütünlüğü konusunda duyarlılığın artması yönünde çalışmalar yapılması planlandı'' dedi. 
Müjde Ar ise, hayvan hakları yasalarının çıkması kadar uygulanmasının da önemli olduğunun altını çizerek, "Bu tür yasalar dekoratif objeler gibi durmamalı" diye konuştu. 

Manevi tazminat talebine 'ret' 

ANKARA Milliyet 
Yargıtay 4. Hukuk Dairesi, köpeği başka bir köpek tarafından öldürülen kişiye manevi tazminat verilmesini uygun bulmadı. İzmir'de yaşayan Mehmet Sedef'in köpeği, Emine Peker'in köpeğini öldürdü. Bunun üzerine Peker, Sedef aleyhine maddi ve manevi tazminat davası açtı. 6. Asliye Hukuk Mahkemesi, maddi tazminat istemini yerinde gördü, ancak manevi tazminatı reddetti. Tarafların temyiz ettiği davayı görüşen Yargıtay 4. Hukuk Dairesi de kararı bire karşı 4 üyenin oyuyla onadı. Karara muhalif kalan 4. Hukuk Dairesi Başkanı Bilal Kartal ise karşı oy yazısında, evcil hayvanların ev halkından biri gibi kanıksandığını ifade etti ve "Başka bir köpek, sahibinin ruh ve duygusal dengesinin düzelmesini sağlayamayacaktır" görüşünü savundu. 

Siyanürlü katliama tepki 

BALIKESİR DHA 
Erdek'te, 3 hafta önce bir bölümü siyanürle olmak üzere yüzü aşkın köpeğin itlaf edilmesi hayvanseverleri isyan ettirdi. Erdek Belediyesi önünde toplanan hayvanseverler, "Hayvanların hesabını ahrette vereceksin" yazılı pankart açtılar. Hayvanseverler, köpeklerden bazılarına yapılan otopside siyanürle öldürüldüklerinin belirlendiğini söyledi. 

'İzin vermeyin' 
Türkiye Doğa ve Sokak Hayvanlarını Yaşatma Dernek Başkanı Süsen Erkuş, "İnsan sağlığı adına, hayvan öldürüyorum diyen mantıklar, Brezilya'da örneği görüldüğü gibi, sokak çocuklarını ve 60 yaş üstü kişileri, tüketicidir deyip öldürmek isteyeceklerdir. Bu tarz hareketlere, izin vermeyin. Sivil toplum örgütleri olarak, yürürlükte olan yasaları önce partilerin seçimlerle gelen yerel yöneticilerinin uymasını istiyoruz" dedi. 


</TEXT>
</DOC>
