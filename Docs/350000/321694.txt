<DOC>
<DOCNO> 321694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/siyaset/asiy.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa duydu 'cop' seslerini 
</HEADLINE>
<TEXT>


Türkiye'de bulunan AB yetkilileri, Kadınlar Günü için eylem yapanlara polisin uyguladığı şiddeti kınadı. Açıklamada, "Orantısız kuvvet uygulanmasından kaygı duyuyoruz" denildi 

UTKU ÇAKIRÖZER Ankara 


İstanbul'da 8 Mart Dünya Kadınlar Günü nedeniyle eylem yapmak isteyen kadınlara polisin uyguladığı şiddet, AB sürecinde yılın en kritik toplantısı olan Türkiye - AB troykasını iptalin eşiğine getirdi. 
Toplantı için Türkiye'ye gelen Dönem Başkanı Lüksemburg'un Dışişleri Bakanı Jean Asselborn, temmuz ayında dönem başkanlığını üstlenecek İngiltere'nin AB Bakanı Denis MacShane ile AB Komisyonu'nun Genişlemeden Sorumlu Temsilcisi Olli Rehn, Ankara'da yaptıkları kınama açıklamasında "Şoke olduk" dediler. 

Televizyonda izledi 
AB heyetine başkanlık eden Asselborn, Gül'le yapacakları toplantı öncesinde televizyonda İstanbul'da eylem yapan kadınlara polisin uyguladığı şiddet görüntüleriyle karşılaşınca, MacShane ve Rehn'i arayarak acil toplantı istedi. 
Asselborn, Türkiye'ye tepki göstermeye nasıl karar verdiklerini CNN Türk'te şöyle anlattı "Gençlere ve kadınlara yönelik hiç affedilemeyecek bir polis gaddarlığıydı. Kadın hakları gününde, kollarından sürüklenen ve coplanan kadınların görülmesi affedilebilir değil. AB troykası buradaysa ve bu hareketler yaşanıyorsa bunları görmezden gelemeyiz. Türk diplomatlara telefon açarak, 'Bunu toplantı gündemimize almamız gerek' dedim. 
Türkiye'ye karşı yapacakları açıklamanın hazırlandığı görüşme uzayınca, AB heyeti Türk heyetiyle troyka toplantısına 45 dakika geç gitti. Toplantı öncesinde Gül ile baş başa görüşme talep eden Asselborn, resmi tepki verme kararı aldıklarını bildirdi. 

İptali Gül önledi 
Görüntülerin kendisini de rahatsız ettiğini ve İçişleri Bakanı Abdülkadir Aksu'dan bilgi aldığını söyleyen Gül, "Olaylar, kadınların polisin üzerine yürümesi üzerine gerçekleşmiş. Ama biz bu olayı hasıraltı etmeyip sorumluları bulacağız. Bu görüntülerin tekrarlanmasına da izin vermeyeceğiz" taahhüdünde bulundu. 
Gül'ün AB açıklamasına izin vermesiyle troyka toplantısının başlayabildiğini açıklayan Asselborn, "Toplantının iptali aklınızdan geçti mi " sorusuna, "Tepki vermemizi engelleyecek olsaydı, bunun tek bir sonucu olurdu. Ama Gül'ü tanıyorum. Bir yerde hata varsa bunu düzeltecek bir kişi. Allah'tan tepkimizi verdik de, her iki taraf için de iyi oldu" dedi. 
Heyetlerarası görüşmelerden sonra basına dağıtılan Asselborn, MacShane ve Rehn'in ortak yazılı açıklamasında şu ifadelere yer verildi 
"Görüntülerden şoke olduk. Gösteriler barışçıl yapılmak zorundadır ve biz uygulanan tüm şiddeti kınıyoruz. Kadın haklarının da önemli bir yer tuttuğu AB gezisi öncesinde, göstericilere bu kadar orantısız kuvvet uygulanmasından kaygı duyuyoruz." 

SMS'yle tepki yağdı 
Bir de basın toplantısı yapan Rehn, "Avrupa başkentlerinden televizyonlardaki görüntülerden şoka uğradıklarını belirten telefon ve SMS mesajları alıyorum. 
Türkiye'nin imajı ve Türk vatandaşlarının iyiliği için bu hoş olmadı" diye konuştu. 

'Tepki, uyarıdan önce olmalıydı' 

Olli Rehn, Başbakan Erdoğan'la yaptığı görüşmede, "Görüntüler Avrupa'daki tüm televizyonlarda yayımlanıyor. Bu da Avrupa'daki Türk dostlarının kamuoyuna karşı işini zorlaştırıyor" dedi. Erdoğan da, "Dünyanın hiçbir yerinde gösterinin yeri, biçimi ve zamanı konusunda sadece gösteri yapmak isteyenler karar veremez. Bu olaylar sırasında 6 polis yaralandı" yanıtını verdi. Rehn, Ankara'dan ayrılmadan önce de "Hükümetin, AB'nin bu uyarısı olmadan önce tepki vermesi çok daha iyi olurdu" dedi. 


</TEXT>
</DOC>
