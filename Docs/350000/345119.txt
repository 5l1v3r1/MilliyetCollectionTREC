<DOC>
<DOCNO> 345119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur09.html </URL>
<DATE> 2005/05/23/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Müdür'den kadın öğretmene cepten şantajlı taciz 
</HEADLINE>
<TEXT>

     Şenol ÇAKIR DHA 

ORDU’nun Mesudiye ilçesi’ndeki Çok Programlı Lise’de branş öğretmenliği yapan 25 yaşındaki E.K., İlçe Milli Eğitim Şube Müdürü 40 yaşındaki B.A’nın kendisine cep telefonundan aşk mesajları göndererek taciz ettiğini öne sürdü. Müdür hakkında Cumhuriyet Savcılığı’na suç duyurusunda bulunan E.K., telefonunda kayıtlı olan aşk mesajlarını da delil olarak sundu. Kaymakamlık olayın incelenmesi için İl Milli Eğitim Müdürlüğü’nden müfettiş istedi. Müdür B.A. ise rapor olarak ilçeden ayrıldı. 
     Mesudiye ilçesi’nde bulunan İstanbul Menkul Kıymetler Borsası İMKB Çok Programlı Lisesi’nde 2 yıldır branş öğretmenliği yapan E.K, okulun lojmanında oturmak için İlçe Milli Eğitim Şube Müdürü B.A.’ya müracaat etti. Bu görüşmeden sonra evli ve iki çocuk babası B.A.’nın cep telefonuna sürekli aşk mesajları gönderdiğini ve kendisini taciz ettiğini öne süren E.K., 8 ay önce Siirt’in Şirvan İlçesi’nden Mesudiye’ye atanan B.A.’nın, gönderdiğini öne sürdüğü mesajları da gösterdi. 
     
     ATEŞ BACAYI SARDI" 

     B.A.'nın cep telefonuna kayıtlı mesajlardan bazıları şöyle 
     Sana haykırıyorum, seni çok çok seviyorum ve tapıyorum. Bu sevda mezarda bitecek. Senin de beni aynı şekilde sevmeni istiyorum. Ben nereden geldim", Seni çok seviyorum. Seni gördüğümde kalbim duracak gibi oluyor. Ateş bacayı sardı. Dün gece seni düşünmekten uyuyamadım. Bu aşk beni öldürecek, bir tanem", İçki içmiyorum ama, sen şarap ve zehir olsan da içeçeğim. Seni hayatım boyunca seveceğim, yemin ederim. Senin mutlu olman için ne gerekiyorsa yapacağım. Kalbimin sesi, seviyorum, öğretmenim". 
     E.K, B.A’yı peşimi bırakması için defalarca uyardım. Ancak beni, seni köye gönderirim, bir ay ilçeye gelemezsin’ şeklinde tehdit etti. Sanki gözü dönmüş gibiydi. Son olarak hafta sonu otelde iki kişilik yer ayırttığını söyleyince daha fazla dayanamadım ve savcılığa suç duyurusunda bulundum. Ayrıca cep telefonumda kayıtlı mesajları da delil olarak savcılığa sundum" dedi. 
     Hakkında taciz iddiası bulunan Müdür B.A., olayın savcılığa intikal etmesinden sonra 5 gün rapor olarak ilçeden ayrıldı. Mesudiye Kaymakamı Kemal Yıldız, sarkıntılık, taciz, tehdit ve görevi suistimal suçlamalarıyla karşı karşıya kalan Şube Müdürü B.A. ile ilgili İl Milli Eğitim Müdürlüğü’nden olayı araştırması için müfettiş istediklerini söyledi. 

     
</TEXT>
</DOC>
