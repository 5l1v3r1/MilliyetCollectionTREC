<DOC>
<DOCNO> 331131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy04.html </URL>
<DATE> 2005/04/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yeni IMF şefinden Unakıtan'a iltifat... 
</HEADLINE>
<TEXT>

     ANKARA Milliyet 

Maliye Bakanı Kemal Unakıtan, Rıza Moghadam'dan sonraki IMF Türkiye masası şefliğine gelecek olan Lorenzo Giorgianni'yle tanıştı. 
     Unakıtan, yeni Türkiye Masası Şefi ile foto muhabirleri ve kameramanlara poz verirken, "bana benziyor mu, sakalı hariç saçları da..."esprisi yaptı. Giorgianni de, Unakıtan'a "Size benzemekten memnuniyet duyarım" karşılığını verdi. Unakıtan Moghadam'a da, "Fotoğraf çektirmeyi unutmayın" diye uyarıda bulununca, "Bu fotoğraf hatıra fotoğrafı olacak" yanıtını aldı. 
     Unakıtan, üç yıllık yeni stand by için Ankara'da temaslarda bulunan IMF heyetini kabul etti. 
     
     Gelir İdaresi üst komisyonda 
     Unakıtan, sorular üzerine, Gelir İdaresi'nin yeniden yapılandırılmasına ilişkin tasarının alt komisyonda karara bağlandığını, bugün de üst komisyonda görüşülmeye başlanacağını belirtti. Teşvik Yasası'nın, Meclis Genel Kurulu'ndan sonra netleşeceğini belirten Unakıtan, "Şu an söylenen şeyler, sadece yapılan çalışmalarla ilgili rivayetlerdir" dedi. 
     
     Enflasyon hedefi değişmez 
     Unakıtan, ham petrol fiyatlarındaki hızlı artışın Türkiye ekonomisini etkilemeyeceğini söyledi. "Dış ticaret hacmi 160 milyar dolara ulaştı. Böyle bir ülkede 1 milyar dolarlık fazla artış olmuş ya da eksik olmuş bizi etkilemez" diyen Unakıtan, enflasyon hedeflerinde de değişiklik olmayacağını belirtti. 
     
</TEXT>
</DOC>
