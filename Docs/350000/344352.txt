<DOC>
<DOCNO> 344352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur08.html </URL>
<DATE> 2005/05/20/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Çocuk ve annenin peşpeşe esrarengiz ölümü... 
</HEADLINE>
<TEXT>

     Uşak’ın Ulubey İlçesi’ne bağlı Avgan Beldesi’nde 5 yaşındaki bir çocuk ile annesinin peş peşe ölümleri beldede korkuya neden oldu. 
     Alınan bilgiye göre, Sevim Arslan 5 , 20 gün önce rahatsızlandı. 
     Uşak Devlet Hastanesi’ne kaldırılan Sevim Arslan buradan İzmir’deki Behçet Uz Çocuk Hastanesi’ne sevk edildi. Arslan, tedavi görürken öldü. 
     Çocuğun ölümünden 12 gün sonra anne Aynur Arslan 35 da rahatsızlığı nedeniyle Uşak Devlet Hastanesi’ne kaldırıldı. Daha sonra Ege Üniversitesi Tıp Fakültesi Hastanesi’ne sevk edilen Aynur Arslan da 6 gün önce hayatını kaybetti. Arslan’ın cenazesi memleketi Diyarbakır’a gönderildi. 
     Aynur Arslan’ın ilköğretim okulunda okuyan diğer 2 çocuğunun da beldeden ayrılarak Ankara’daki yakınlarının yanına, eşi Mustafa Arslan’ın da cenaze işlemleri için Diyarbakır’a gittiği öğrenildi. 
     
     KAYMAKAM ESMER "TEDİRGİNLİĞİ GEREK YOK 
     Ulubey Kaymakamı Şenol Esmer, beldede korkuya neden olan ölümlerle ilgili olarak, şunları söyledi 
     "Şu an ölümler için kesin tanı konulmadı. 20 gün önce ölen Sevim Arslan için verilen defin ruhsatında ölüm nedeni, ’ani şok ve kan iltihaplanması’ olarak belirtilmiş. Çocuktan 12 gün sonra vefat eden annenin defin ruhsatında ise ölüm nedeni ’karaciğer yetmezliği’ olarak yazılmış. Bunun haricinde net bilgiye sahip değiliz. Anne Aynur Arslan’dan otopsi için alınan numune Ankara’ya incelenmek üzere gönderildi. Bunlardan sonra kesin ölüm nedeni tespit edilmiş olacak. 
     Beldede dedikodu çıkmış ama tedirginliğe neden olacak birşey yok. 
     İlçe Sağlık Müdürlüğü konuya vakıftır. Çocuklar ilçemize gelirse gerekli testler yapılacak." Kaymakam Şenol Esmer, 5 yaşında ölen Sevim Arslan’a bugüne kadar yapılması gereken tüm aşılarının yapıldığını da bildirdi. 
     
</TEXT>
</DOC>
