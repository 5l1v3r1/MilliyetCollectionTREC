<DOC>
<DOCNO> 308637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun22.html </URL>
<DATE> 2005/01/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İngiliz Bakan Straw, ABD'nin İran'a müdahalesine karşı... 
</HEADLINE>
<TEXT>

     İngiltere Dışişleri Bakanı Jack Straw'un, ABD'nin İran'a saldırısına karşı çıkan bir dosyayı Avam Kamarası'na sunduğu bildirildi. 
     Sunday Times gazetesinin haberinde, ''İran'ın nükleer programı'' adlı 200 sayfalık bu dosyada Straw'un, İran'a karşı bir askeri operasyonu reddettiği ve İran'ın nükleer silah üretmesinin engellenmesi için ''görüşmeler yoluyla sonuca varmayı'' tavsiye ettiği belirtildi. 
     Straw, İran'ın nükleer teknolojiyi barışçıl amaçlar için kullanmaya hakkı bulunduğunu hatırlatarak, İngiltere, Fransa ve Almanya tarafından teşvik edilen barışçı çözümün, ''hem İran, hem de uluslararası toplumun çıkarına'' olacağını vurguladı. 
     Gazetenin haberinde, dosyanın Avam Kamarası'na geçen hafta, Washington yönetimiyle bir tatsızlık çıkmaması amacıyla, gizlice sunulduğu kaydedildi. 
     Gazete, İngiltere'nin, Ortadoğu'da başka bir savaştan yana olmadığı konusundaki görüşünün Başbakanı Tony Blair'in ABD Başkanı George Bush ile gelecek ay Brüksel'de yapacağı görüşmede yineleneceğini ve İngiltere'de mayıstaki genel seçimlerden sonra Washington'da düzenlenecek İngiltere-ABD zirvesinde de konunun gündeme geleceğini bildirdi. 
     
</TEXT>
</DOC>
