<DOC>
<DOCNO> 302573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun26.html </URL>
<DATE> 2005/12/18/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Şaron, beyin kayanaması geçirdi 
</HEADLINE>
<TEXT>

     İsrail Başbakanı Ariel Şaron'un, bu akşam hastaneye kaldırılmadan önce bir süre şuurunu kaybettiği ve hafif bir inme geçirdiği iddia edildi. 
     İsrail Kanal 10 televizyonu, polis kaynaklarına dayanarak 77 yaşındaki Şaron'un şuurunu kaybettiğini, hastaneye geldikten sonra kendine geldiğini duyurdu. Kanal, hastane kaynaklarına dayanarak, Şaron'un görünüşe göre hafif bir inme geçirdiğini belirtti. 
     Kanal 2 televizyonu da Şaron'un hastaneye sedyeyle getirildiğini duyurdu. Şaron'un, getirildiği hastanede doğruca acil servise kaldırıldığı belirtildi. 
     Şaron'un kaldırıldığı Hassanah Hastanesi sözcüsü Yael Bossem-Levy, Şaron'a testler yapıldığını ve bilincinin yerinde olduğunu belirtti, ancak ayrıntılı bilgi vermedi. 
     
     İDDİALAR YALANLANDI... 

     İsrail Başbakanı Ariel Şaron'un hafif bir beyin kanaması geçirdiği, ancak hayati tehlikesi bulunmadığı ve bilincinin yerinde olduğu bildirildi. 
     A.A muhabirine bilgi veren Hadassa Ein Kerem Hastanesi doktorlarından biri, bir süre bilincini kaybeden Şaron'un inme geçirdiğinden şüphelenildiğini, ancak hayati tehlikesinin bulunmadığını söyledi. 
     Şaron'un durumunun yapılacak testler, çekilecek röntgenlerden sonra netlik kazanacağını belirten doktor, Şaron'un hafif bir beyin kanaması geçirdiğini, şu anda MR çekimi yapılmakta olduğunu bildirdi. 
     Ariel Şaron'un yardımcılarından biri de endişe edilecek bir durum olmadığını ifade ederek, "Herhalde bir halsizlik söz konusu" dedi. 
     Şaron, bu akşam 19.50 sularında kendisini kötü hissetmesi üzerine, yardımcıları ve korumaları tarafından kendi arabasıyla Hadassa Ein Kerem Hastanesi'ne kaldırıldı. 
     Ariel Şaron, kendisini kötü hissetmeden önce, Şimon Peres ile partisinin seçim kampanyasıyla ilgili görüşmelerde bulunuyordu. 
     Şaron'un Hadassa Ein Kerem Hastanesi'ne götürülmesiyle birlikte, hastanenin acil servisi neredeyse tümüyle kapatıldı. Hastane çevresinde yoğun güvenlik önlemleri alınırken, hastaneye giriş çıkışlar yoğun bir şekilde denetlenmeye başlandı. Çok az sayıda hasta acile alınıyor. Hastane çevresinde de güvenlik amacıyla helikopterler uçuyor. 
     İsrail televizyonları, Şaron'un hastaneyi kaldırılmasını normal yayın akışlarını keserek flaş olarak verdiler ve sürekli sağlık durumuyla ilgili alt yazılar geçiyorlar. 
     Bu sırada, Şaron'un hastaneye kaldırıldığı haberlerinin duyulduğu Gazze'de, silahlı bazı kişilerin sokaklarda havaya ateş açarak sevinç gösterilerinde bulundukları öğrenildi. 
     
     ŞARON'UN İLK TETKİK SONUÇLARI NORMAL ÇIKTI 

     İsrail Başbakanı Ariel Şaron'un, bu akşam aniden rahatsızlanarak kaldırıldığı hastanede ilk tetkiklerinin normal olduğu, ancak geceyi hastanede geçireceği belirtildi. 
     A.A muhabirine bilgi veren hastane kaynakları, Şaron'un ilk tetkik sonuçlarının normal çıktığını, durumunun iyi olduğunu, nörologların ve travma bölümü doktorlarının ileri tetkiklerinin sürdüğünü söyledi. Şaron'un bu nedenle geceyi hastanede geçireceği ve ardından durumuna göre birkaç gün müşahade altında tutulabileceği ifade edildi. 
     Hadassa Hastanesi Müdür Yardımcısı Yuval Weiss de geceyi testler için hastanede geçirecek olan Şaron'un ailesi ve yardımcılarıyla konuştuğunu belirtti. "Şaron asla şuurunu yitirmedi ve durumu kısa sürede iyileşti" diyen Weiss, Şaron'un kısa süre içinde taburcu olmasının beklendiğini söyledi. 
     İsrail Kanal 1 televizyonuna konuşan bir doktor, Şaron'un kendisinde olduğunu, çevresiyle konuşup şakalaştığını belirtti. Şaron'un oğulları Omri ve Gilad, hastanede babalarının durumunu yakından izliyor. 
     Bu arada, Şaron'un durumuyla ilgili ilk bilgilerin ardından İsrail televizyonları normal yayın akışlarına döndüler. 
     Kanal 2 televizyonundaysa Şaron'a birşey olması halinde Şaron'un lideri olduğu Kadima Partisi'nin ne olacağı tartışıldı ve partide ikinci adamın olmamasına dikkat çekildi. 
     
     ŞARON "KENDİMİ İYİ HİSSEDİYORUM" 

     Ani bir şekilde rahatsızlanıp hastaneye kaldırılan İsrail Başbakanı Ariel Şaron'un, kendisini iyi hissettiğini söylediği belirtildi. 
     A.A muhabirine bilgi veren hastane kaynakları, Şaron'un, Hadassa Eid Kerem Hastanesi'ndeki ilk tetkik sonuçlarının olumlu çıkması üzerine hastaneden hemen çıkmak istediğini, ancak doktorların buna izin vermediğini söyledi. Kaynaklar, genel tetkikler için Şaron'un en az 24 saat olmak üzere birkaç gün daha hastanede kalması gerektiğini belirttiler. 
     Ariel Şaron'un yardımcıları da İsrail Başbakanı'nın kendilerine "İyi hissediyorum" dediğini söylediler. 
     Şaron'un, yolda arabasıyla giderken bir ara bilincini kaybeder gibi olduğu, yüzünün yarısını hissetmediği öğrenildi. Doktorlar bu bilgiler üzerine beyne pıhtı atmasından şüphelenerek, ilk olarak bu yönde bir tedavi uyguladılar. 
     Ariel Şaron'un genel olarak MR sonuçlarının olumlu çıktığı ve pıhtıya bağlı beyinde geçici dolaşım durması TIA rahatsızlığı geçirdiği belirtildi. 
     
     ŞARON KİMDİR 

     Lübnan'daki Filistin katliamıyla suçlanan, İsrail'in Gazze Şeridi'nden çekilmesine liderlik eden İsrail Başbakanı Ariel Şaron, bir süre önce partisi Likud ile görüş ayrılığına düşerek yollarını ayırmıştı. 
     İngiliz mandası altındaki Filistin'de 1928 yılında doğan Şaron, 14 yaşında orduya katıldı. Ordu bünyesinde özel komando birliği kuran Şaron, Tel Aviv Üniversitesi'nde hukuk öğrenimi gördü. 
     1967'deki 6 Gün Savaşı'nda yer alan Şaron, 1972'de ordudan ayrıldı, 6 Ekim 1973'te Mısır'ın tüm Sina Yarımadası'nı aldığı İsrail'in en büyük dini bayramına denk gelen Yom Kippur Savaşı'nda orduya geri çağrıldı. 
     İsrail Parlamentosu Knesset'e 1973'te seçilen Şaron, 1 yıl sonra istifa ederek dönemin Başbakanı İzak Rabin'in güvenlik danışmanı oldu. 1975-1977 yılları arasında danışmanlık görevini yürüten Şaron, 1977'de Knesset'e yeniden seçildi ve 1977-1981 yılları arasında Tarım Bakanlığı görevini üstlendi. 
     
     BEYRUT KASABI 

     Başta Filistinlilere yönelik sert politikalarıyla öne çıkan Şaron, 1981-1983 yıllarında Savunma Bakanlığı yaptığı sırada, Lübnan'daki katliamla suçlandı. 
     1982'de İsrail ordusu Lübnan'a girdiğinde, başkent Beyrut yakınındaki Sabra ve Şatila Filistin mülteci kamplarında Hıristiyan milisler tarafından yüzlerce Filistinlinin öldürülmesinden sorumlu tutulan Şaron'a, "Beyrut Kasabı" denildi. 
     Şaron, 1984-1990 döneminde Endüstri ve Ticaret Bakanlığı, 1990-1992 yıllarında İmar ve İskan Bakanlığı, 1998-1999'da Dışişleri Bakanlığı görevlerini üstlendi. 
     Ariel Şaron'un muhalefet lideri olduğu 28 Eylül 2000'de Haremüşşerif'e ayak basması, Filistin'de ikinci intifadayı ateşledi. Şaron, 2001 seçimlerini kazanarak başbakan oldu. 
     Şaron, hükümetinin İsraillilerin güvenliği gerekçesiyle yapmaya başladığı ve Filistinlilerin gündelik hayatını etkileyen "güvenlik duvarı" ile de tepki çekti. 
     Uluslararası Adalet Divanı, geçen yılın Temmuz ayında duvar inşaatını gayri meşru bulmuş ve duvarın yıkılmasını istemişti, ancak İsrail bağlayıcılığı olmayan bu karara uymadı. 
     Şaron, ayrıca İsrail askerlerinin Gazze Şeridi ile Batı Şeria'nın bazı kesimlerinden çekilmesini uygulayan İsrailli lider de olarak da tarihe geçti. 
     Bu kararının ardından kuruluşunda yer aldığı ve lideri olduğu iktidardaki Likud Partisi'nde görüş ayrılığına düşen Şaron, geçen ay Kadima İleri adıyla yeni bir parti kurdu. Kamuoyu yoklamaları, Şaron'un yeni partisinin Mart ayında yapılacak genel seçimleri kazanabileceği işaretini veriyor. 
     
</TEXT>
</DOC>
