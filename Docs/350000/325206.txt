<DOC>
<DOCNO> 325206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/spo01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalara uçtu 
</HEADLINE>
<TEXT>


Son dakikada gelen galibiyet Beşiktaş'ın hocasını mest etti. Tecrübeli teknik adam, "Türkiye'nin en iyi takımlarından birini yendik. Ligde henüz hiçbir şey bitmedi" dedi 

Orhan YILDIRIM 


Beşiktaş Teknik Direktörü Rıza Çalımbay karşılaşma sonrası galibiyet sevinciyle adeta havalara uçtu. Tecrübeli hoca son düdüğe kadar mücadele ettiklerini belirtip haklı bir galibiyet aldıklarını söyledi. Çalımbay, "Son dakika golüyle de olsa kazanmayı bildik. Takımın gidişi gayet olumlu. Zamanla daha da iyi olacağız. Taraftarımıza da teşekkür ediyorum. Güzel bir kampanya başlattık ve her şey istediğimiz gibi gerçekleşti" diye konuştu. 

Carew'e kırgınım 
Türkiye'nin en iyi takımlarından birini yendiklerini kaydeden Rıza Çalımbay, "Ligde Trabzonspor kadar hızlı hücuma çıkan bir takım daha yok. Onları tebrik ediyorum. Bu maçtan sonra tek üzüntüm Galatasaray yenilgisi oldu. O maçta mağlup olmamalıydık. Bana göre ligde her şey olabilir. Ne üstte ne de altta hiçbir şey belli değil" dedi. Kadroya almadığı Carew'e kırgın olduğunu da kaydeden Çalımbay, "Kendini biraz zorlaması lazım. Maçtan önce tam hazır olmadığını söyledi. Bu nedenle ben de kendisini kadroya almadım" ifadesini kullandı. Bu arada Rıza Çalımbay futbolcu izlemek için bugün Fransa'nın Lyon kentine gidecek. 

Juanfran şikayetçi 

Beşiktaş Teknik Direktörü Rıza Çalımbay, kadrosundaki tüm yabancıları kazanmak için elinden geleni yapıyor. Juanfran ile yaşanan sorunları çözmek için İspanyol futbolcuyla bir görüşme yapan Rıza hoca, kendisinden faydalanmak istediğini, ama öncelikle bazı fedakarlıklar yapması gerektiğini vurguladı. 
Juanfran ise arkadaşlarından yeterli pas desteğini göremediğini ifade etti. Takım arkadaşlarının maçlarda kendisini beslemediğini vurgulayan futbolcu, bu konuda Çalımbay'dan destek istedi. İspanyol oyuncunun bu tavrı Rıza hocayı şaşırttı. 

'Büyük'sün Adem 

Kartal'ın PAF Takımı, Trabzonspor'u 3-1 yenmeyi başardı. Siyah - Beyazlılar, üç puana Adem Büyük'ün biri penaltıdan üç golüyle ulaştı. Bordo - Mavililer'in tek golünü Erhan kaydetti. Beşiktaş Yıldız Takımı ise Küçükçekmece'yi 5-1 yenerek Türkiye Şampiyonası'na katılma hakkı elde etti. 

Sergen kesik 

Rıza Çalımbay, sakatlığı süren Carew, Juanfran, Ronaldo ve Berkant'ın dışında Sergen'i de tribüne gönderdi. Hafta içindeki çalışmalarda iyi olmasına rağmen, tecrübeli oyuncuyu yeterli bulmayan Çalımbay, Sergen ile birlikte Emre ve Fatih'i de tribünlere gönderdi. 

Fatih Tekke'ye adım attırmadı 

8 maçlık bir aradan sonra ilk 11'de şans bulan Mustafa Doğan, Rıza Çalımbay'a teşekkür etti, "Umarım beklentisini boşa çıkarmamışımdır" diye konuştu. Fatih Tekke ile adam adama oynayan Siyah - Beyazlı futbolcu, "Rakibimin çok fazla şans bulduğunu sanmıyorum" dedi. 

Prim 7 bin 500 dolar 

Trabzonspor galibiyetine çok sevinen Beşiktaş Başkanı Yıldırım Demirören, maçın ardından soyunma odasına indi, futbolcularını kutladı. Siyah - Beyazlı yönetimin, oyuncularına 7 bin 500'er dolar prim vereceği belirtildi. Hak ederek kazandıklarını söyleyen Futbol Şubesi Sorumlusu Kıvanç Oktay da uzatma dakikalarında Tayfur'un ön direğe koşarak, gol atacağını tahmin ettiğini ifade etti. 

Carew sorunu yarın masada 

John Carew'in durumu, Beşiktaş Yönetimi'nin yarınki toplantısında masaya yatırılacak. Teknik Direktör Rıza Çalımbay tarafından Trabzonspor maçının kadrosuna alınmamasına sinirlenen Norveçli oyuncu, Ümraniye Tesisleri'ni terk etmişti. Siyah - Beyazlı yöneticiler, Carew konusunda karar vermeden önce, Çalımbay'dan da konuyla ilgili rapor isteyecek. Yıldız futbolcunun sezon sonunda gönderilebileceği ya da takasta kullanılabileceği ifade edildi. 


</TEXT>
</DOC>
