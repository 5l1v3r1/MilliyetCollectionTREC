<DOC>
<DOCNO> 311042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo01.html </URL>
<DATE> 2005/01/31/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Galatasaray'da Fransa harekatı... 
</HEADLINE>
<TEXT>

     Galatasaray Futbol Şube Sorumlusu Fatih Gökşen, Metz'in orta saha oyuncusu Frank Ribery ile yüzde 70 anlaştıklarını söyledi. 
     İtalyan Locatelli ile de her şeyin olumsuz olarak bitmediğini açıklayan Gökşen, ''Locatelli ile anlaştık. Ancak kulübü böyle iyi bir futbolcuyu bırakmak istemiyor. İtalya'daki arkadaşlarımız bu işle ilgileniyor'' derken, Ribery için de Fransa'ya gitti. 
     Ribery'nin kendilerinin C Planı olduğunu ifade eden Fatih Gökşen, ''Kendisiyle yüzde 70 anlaştık. Fransa'da kendisiyle tamamen anlaşıp, transfer dönemi bitmeden İstanbul'a getirmeyi düşünüyoruz'' diye konuştu. 
     Gökşen'in, Frank Ribery ve ailesi ile birlikte sabahın erken saatlerinde İstanbul'a geleceği öğrenildi. 
     
</TEXT>
</DOC>
