<DOC>
<DOCNO> 345325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko12.html </URL>
<DATE> 2005/05/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Starbucks gözünü Çin pazarına dikti 
</HEADLINE>
<TEXT>

     LEVENT ULUÇER Pekin DHA 

      TÜRKİYE’de de faaliyet gösteren Amerikalı kahve devi Starbucks gözünü Çin pazarına çevirdi. Çin’de birbiri ardına kafeler açan şirketin hedefi ABD’den sonra Çin’i dünyanın 2’nci büyük pazarı haline getirmek. 
     Starbucks, yeşil çay düşkünü Çinlilere çayda alternatif olmak gibi bir niyeti yoksa bile Çin’de büyük rağbet gören Starbucks kafe zincirini büyütmekta kararlı. Dünya çapında 9 bin 373 kafesi bulunan Starbucks’ın hedefi 30 bine ulaşmak. Starbucks’ın ABD’den sonra uzun vadede dünyanın en büyük pazarı olarak seçtiği Çin’de şimdilik 120 kafesi var. Şirket yetkilileri Çin’in muazzam bir büyüme kapasitesi olduğunu, Starbucks’ın geleceği için çok büyük önem taşıdığını vurguluyor. 
     Starbuck’ın Çin’deki kafeleri Pekin, Şanghay, Qingdao kentlerinde ve Guangdong eyaletinde yoğunlaşmış durumda. Starbucks, kafelerini daha çok yabancıların yoğun olarak yaşadığı yerlerde açarak büyüme hedefinde ve başarıya da bir gecede ulaşmak gibi bir derdi yok. Starbucks yetkilileri bu durum için, "Çin bizim için uzun dönemli bir alan. Buraya, ’Bir-iki yıl içerisinde başımıza tacımızı takarız’ diyerek gelmiyoruz. Bu bir yatırım meselesi" diyor. 
     
</TEXT>
</DOC>
