<DOC>
<DOCNO> 338753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/siyaset/siy01.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu Milliyet'ten öğrendim 
</HEADLINE>
<TEXT>


ANKARA Milliyet 


İçişleri Bakanı Abdülkadir Aksu, geçen yıl Zürih'teki bir toplantıda Ermeni soykırımı olmadığını savunan Türk Tarih Kurumu Başkanı Prof. Dr. Yusuf Halaçoğlu ile ilgili İsviçre Zürih Kanton Savcılığı'nın başlattığı soruşturmadan haberi olmadığını belirterek, "Olayı Milliyet'ten öğrendim" dedi. Erdoğan'ı dün İsrail ve Filistin gezisine uğurlayan Aksu, İsviçre'nin Halaçoğlu'na gıyabi tevkif müzekkeresi çıkarmasıyla ilgili soru üzerine sadece "Olayı gazeteden, Milliyet'ten öğrendim" yanıtını verdi. 
İsviçre, Halaçoğlu'nun "Ermeni soykırımı"na ilişkin açıklamalarının suç oluşturduğunu bildirerek, interpol nezdinde difüzyon ve kırmızı bültenle uluslararası arama yapılması için nüfus kaydı ve kimlik bilgilerini istemişti. 

Kandemir de uyardı 
DYP Genel Başkan Yardımcısı emekli büyükelçi Nüzhet Kandemir de, Halaçoğlu'nun İsviçre'de Ermenilere soykırım yapılmadığı yönündeki konuşmasının Zürih Kanton Savcılığı'nca soruşturma nedeni sayılmasının "hayret ve ibret" verici bir durum olduğunu ifade etti. Kandemir şunları söyledi 

Bugün kanton düzeyinde... 
"Bazı Avrupa ülkeleri yoğun Ermeni propagandasının tuzağına düşerek, bu yalan kampanyasıyla sadece milli gururlarını, haysiyetlerini ve demokratik ilkelere olan inançlarını zedelemekle kalmamakta, uluslararası düzeyde inandırıcılıklarını ve saygınlıklarını da giderek kaybeder duruma düşmektedir. İsviçre'de bugün kanton düzeyinde ortaya çıkan bu üzücü durum yarın AB içinde, ülkeler düzeyinde ortaya çıkabilir." 


</TEXT>
</DOC>
