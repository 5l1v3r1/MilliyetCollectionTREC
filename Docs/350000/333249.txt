<DOC>
<DOCNO> 333249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun08.html </URL>
<DATE> 2005/04/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bağdat'ta çifte intihar saldırısı 18 ölü, 36 yaralı 
</HEADLINE>
<TEXT>

     Irak'ın başkenti Bağdat'taki çifte intihar saldırısında ölenlerin sayısının 18'e çıktığı bildirildi. 
     İçişleri Bakanlığı'nın bir yetkilisi, bakanlığa ait bir binanın dışında çok kısa aralıklarla düzenlenen saldırılarda yaralananların sayısının da 36 olduğunu açıkladı. 
     Bağdat'ta da istihbarat servisindeki işine giden üsteğmen Firas Hüseyin, düzenlenen saldırıda öldü. 
     İçişleri Bakanlığı'na yakın bir kaynak, bomba yüklü araçların, Bağdat'ın güneydoğusundaki Cedriye mahallesinde üniversiteye çıkan yol üzerinde peş peşe infilak ettiğini bildirdi. Saldırıların, 7 araçtan oluşan polis konvoyunu hedef aldığı kaydedildi. 
     Yerel saatle 10.00 sularında meydana gelen patlamaların, başkentin her yerinden duyulduğu, gökyüzünü simsiyah dumanların kapladığı bildirildi. 
     Patlama bölgesindeki AFP muhabiri, 6 aracın yanarak hurdaya döndüğünü, on kadar otomobilin de ağır hasar gördüğünü anlattı. 
     Saldırıdan kurtulan bir polis memuru, ''Peşimizden gelen araçta silahlı kimseler görmüştük. Patlama olunca hızlandık, 200 metre gitmiştik ki ikinci patlama oldu'' dedi. 
     Çifte intihar saldırısının sorumluluğunu Ürdünlü militan Ebu Musab Zerkavi'nin grubu üstlendi. 
     Bir internet sitesine gönderilen bildiride, ''bir grup üyesinin bir bakanlığı koruyan polis devriyesine, diğer üyenin de 9 araçlı bir konvoya saldırdığı'' kaydedildi. 
     
     KERKÜK VE BAKUBA'DA BOMBALAR PATLADI 

     Kerkük'te, polis karakoluna açılan ateşte ölenlerin sayısınınsa biri sivil olmak üzere 6'ya çıktığı bildirildi. Bu saldırının sorumluluğunu Ensar el Sünnet örgütü üstlendi. 
     Yetkililer, iki araç içindeki silahlı 7 kişinin, gece geç saatlerde bölgedeki polis karakoluna ateş açtığını söylediler. 
     Güvenlik güçlerine yönelik saldırılarını sürdüren direnişçiler bugün ayrıca, Bakuba kenti yakınında bir polis devriyesine saldırı düzenlediler. Saldırıda bir polis öldü, 3 polis yaralandı. 
     Öte yandan, Saddam Hüseyin'in doğum yeri Tikrit'te bomba yüklü araçla düzenlenen saldırıda 9 sivilin yaralandığı bildirildi. 
     Amerikan ordusu saldırıyı doğruladı ancak ayrıntılı bilgi vermedi. 
     
     BAKUBA VE MUSUL'DA 76 ŞÜPHELİ YAKALANDI 

     Irak ordusunun Bakuba ve Musul'da düzenlediği operasyonlarda 76 şüpheliyi yakaladığı bildirildi. 
     Başkent Bağdat'ın kuzeyindeki Bakuba düzenlenen operasyon hakkında bilgi veren Albay İsmail İbrahim, ordu ve polis mensuplarının ortaklaşa düzenlediği bu operasyonda, güvenlik güçlerine karşı saldırılara karıştığı sanılan 27 şüphelinin yakalandığını kaydetti. 
     Aralarında 2 Mısırlının da bulunduğu 16 kişinin zaten aranmakta olduğunu belirten Albay İbrahim, operasyon sırasında bazı silahlar ve El Kaide bağlantılı Ürdünlü militan Ebu Musab Zerkavi'ye ilişkin belgeler ele geçirildiğini söyledi. 
     Savunma Bakanlığı da, kuzeydeki Musul ve civarında dün ordu tarafından düzenlenen baskınlarda 49 şüphelinin yakalandığını duyurdu, ancak başka ayrıntı vermedi. 
     
</TEXT>
</DOC>
