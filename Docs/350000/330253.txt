<DOC>
<DOCNO> 330253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/siyaset/axsiy02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aklanmadan gelmem' 
</HEADLINE>
<TEXT>


Yüce Divan'da yargılanan Cumhur Ersümer'in anahtar listeyi delmesi ANAP'ta sıkıntıya yol açarken, Zeki Çakan, "Aklandıktan sonra siyasete döneceğim" dedi 

AYDIN HASAN Ankara 


Yüce Divan'da yargılanan eski Enerji ve Tabii Kaynaklar Bakanı Cumhur Ersümer'in anahtar listeyi delerek ANAP yönetimine girmesi, Genel Başkan Erkan Mumcu'nun "Yeni Anavatan" projesini imaj açısından olumsuz etkiledi. Yüce Divan'da yargılanan diğer ANAP'lı eski bakan Zeki Çakan ise arkadaşlarına, "Yargı süreci devam ettiği için özellikle kongreye gelmedim. Aklandıktan sonra siyasete döneceğim" dedi. 
ANAP'lı delegeler, olağanüstü kongrenin ikinci gününde yapılan Merkez Karar Yönetim Kurulu MKYK seçiminde, Mumcu'nun partiyi yeniden yapılandırma projesine büyük ölçüde onay verdi. Mumcu'nun yeni yüzlere yer verdiği 10 kişilik kontenjan listesi blok halinde onaylanırken, ANAP'a gelen 9 milletvekili de, listenin üst sıralarından yönetime girdi. 

Mumcu, rahatsız 
Mumcu, anahtar listesinde, Ersümer ile 2002 seçimi öncesi eski Genel Başkan Mesut Yılmaz'a yakın olan isimlere, "geçmiş dönemi çağrıştırarak yeni imaja zarar verecekleri" endişesiyle yer vermedi. Mumcu, Oltan Sungurlu ve Mehmet Keçeciler gibi Özal dönemini çağrıştıran isimleri listesine aldı. Ancak Yılmaz'a yakınlığıyla tanınan Nejat Arseven, Cengiz Altınkaya ve Erol Çakır da listeyi delerek MKYK'ye seçildi. 
Ersümer'in seçilmesi, Mumcu ve kurmaylarını rahatsız etti. ANAP koridorlarında, "Yılmaz 3-4 isim için dolaylı müdahalede bulunmuş olabilir. Müdahalesi olmasa da delege Yılmaz ve arkadaşlarına vefa gösterdi" yorumları yapıldı. 
Ersümer, yargılanma sürecinde siyasetin dışında olmasına ilişkin değerlendirmeleri iyi niyetli bulmadığını belirterek, "Ben siyaseti bırakmış değilim. Partimde siyasete devam ediyorum. Soruşturma aşamasında da MKYK üyesiydim. Yargı aşamasında da üyeliğim devam ediyordu. Şimdi de edecek" diye konuştu. 
Yüce Divan'da yargılanan Çakan ise, Ersümer'in tersi bir tavır sergiledi. Dün 12.00 sıralarında Mumcu'yu ziyaret ederek kutlayan Çakan, ANAP'lı milletvekillerine, "Bilerek ve özellikle kongreye gelmedim. Yargı süreci devam ederken, partime, yeni harekete zarar vermeye hakkım yok. Yargıda hesabımı vereceğim" şeklinde konuştu. 





</TEXT>
</DOC>
