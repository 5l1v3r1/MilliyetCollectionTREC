<DOC>
<DOCNO> 336633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun41.html </URL>
<DATE> 2005/04/25/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
Suudi Arabistan'da yönetimi eleştiren saray muhafızı tutuklandı 
</HEADLINE>
<TEXT>

     Suudi Arabistan'da yönetimi eleştiren bir saray muhafızının tutuklandığı bildirildi. 
     Suudi Arabistan'da hükümet tarafından tanınmayan ''Önce İnsan Hakları'' adlı kuruluşun açıklamasında, Halid Süleyman El Ömeri 36 adlı muhafızın, El Cezire televizyonuna telefonla bağlanarak yaptığı eleştiriden sonra tutuklandığı belirtildi. 
     Suudi istihbarat elemanlarının El Ömeri'yi tutukladıktan sonra evine götürerek arama yaptıkları, bilgisayarı, bazı CD'leri ve kitaplarına el koydukları belirtildi. 
     Eşi, saray muhafızlarının terörle mücadele birliğinde çavuş olan El Ömeri'nin, birkaç kez Arap uydu televizyonlarına telefonla bağlanarak, ''krallıktaki durumu eleştirdiğini'' söyledi. 
     El Ömeri'nin eşi, bu eleştirilere rağmen kocasının ülke yönetimindeki Suudi hanedanına bağlı olduğunu ve terörizme karşı olduğunu belirtti. 
     Suudi hükümeti geçen Eylül'de yaptığı açıklamada, hükümeti eleştiren resmi görevlilerin tutuklanacağı uyarısında bulunmuştu. 
     
</TEXT>
</DOC>
