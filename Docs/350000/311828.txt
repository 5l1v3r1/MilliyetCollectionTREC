<DOC>
<DOCNO> 311828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonyas10.html </URL>
<DATE> 2005/02/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kadınlar, erkeklerden daha uzun yaşıyor 
</HEADLINE>
<TEXT>

     Konya Büyükşehir Belediyesi tarafından yapılan bir araştırmada, ülkemizde yaşayan kadınların erkeklerden daha uzun ömürlü olduğu ortaya çıktı. 
     Konya Büyükşehir Belediyesi Çevre Koruma Daire Başkanlığı tarafından, bundan sonra yapılacak belediye hizmetlerine yön vermek amacıyla araştırma yapıldı. 
     Araştırmanın sonuçlarına göre, Konya'daki 65 mezarlığa 2004 yılında 2 bin 960 adet cenaze defnedildi. 2004 yılında meydana gelen bu ölümlerin çoğu ''doğal ölüm'' olarak nitelendirilen yaşlılık hastalıklarından kaynaklanırken, geri kalan kısmını ise trafik kazası, cinayet ve intiharlar oluşturuyor. 
     Buna göre, 2000 yılında trafik kazasından ölenlerin sayısı 114 iken 2004 yılında bu rakam 72'ye, intihar edenlerin sayısı ise 22'den 14'e ve cinayet nedeniyle ölenlerin sayısı da 23'ten 19'a düştü. 
     Yapılan araştırmada ortaya çıkan en ilginç sonuçlardan biri, kadınların erkeklere göre daha uzun yaşadıklarının belirlenmesi oldu. Buna göre, 2000 yılında ölen erkeklerin yaşlarının ortalaması 56,5 iken 2004 yılında bu yaş ortalaması 57,3'e çıktı. Aynı oran kadınlarda 2000 yılında 62,1 ve 2004 yılında da 61,8 olarak gerçekleşti. 
     
     ERKEKLERİN DÜŞMANI SİGARA VE ALKOL 
     Selçuk Üniversitesi Meram Tıp Fakültesi Kardiyoloji Anabilim Dalı Başkanı Prof. Dr. Hasan Gök, Konya Büyükşehir Belediyesi'nin yaptığı bu araştırmanın, bir anlamda, Türkiye'de genelindeki kadın ve erkeklerin yaş ortalamasını göstermesi açısından da önemli sonuç içerdiğini söyledi. 
     Verilere göre kadınların erkeklerden yaklaşık 4,5 yıl daha uzun yaşamalarının sebebinin çok çeşitli olabileceğini belirten Gök, şunları kaydetti 
     ''Kadınların erkeklerden daha uzun ömürlü olmalarının ön önemli nedeni, erkeklerin büyük kısmının sigara ve alkol gibi zararlı maddeleri daha sık tüketmesidir. Bu gibi maddeler vücutta yıkıcı etki yaparak insanın daha çabuk yaşlanmasını, bu nedenle de kadınlara oranla ömürlerinin daha kısa olmasına neden oluyor. Bu verilere göre, Toplumumuzda kadınlar, sigara ve alkol gibi zararlı alışkanlıklar ve stresten nispeten uzak oldukları için yaşam süreleri erkeklerden daha uzun yaşıyor diyebiliriz. Çünkü, iş dünyasında henüz tam olarak yerine alamayan kadınlarımız, mevcut ekonomik şartlarda insanımızı en fazla yıpratan, geçim parası kazanma stresine daha az maruz kalıyor.'' 
     
</TEXT>
</DOC>
