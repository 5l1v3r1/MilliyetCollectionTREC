<DOC>
<DOCNO> 333066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur24.html </URL>
<DATE> 2005/04/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Büyük ayıp bitecek 
</HEADLINE>
<TEXT>

     Yaşar ANTER DHA 

      MUĞLA Valisi Hüseyin Aksoy, ilk Türk müzecisi ve ressam Osman Hamdi Bey'in halen ahır olarak kullanılan konağının tarihi eser olarak tescil edilip restore edileceğini açıkladı. 
     Yatağan'ın Turgut Beldesi'ndeki Lagina harabelerinde antik kazıları 1891 yılında başlatan Osman Hamdi Bey'in 19 yıl yaşadığı konağın kaderine terk edildiği ve ahır olarak kullanıldığı haberinin basında yer alması sivil toplum örgütlerini ve Muğla Valiliği'ni harekete geçirdi. Dernekler ve sivil toplum örgütleri üyeleri Valiliği ve Turgut Belediyesi'ni telefon yağmuruna tutarak konuyla ilgili detaylı bilgi almaya çalıştı. 
     Sivil toplum örgütleri temsilcileri, Osman Hamdi Bey'in yaşadığı 200 yıllık Osmanlı Konağı'nın restore edilip Osman Hamdi Bey Müzesi ve Kültür Evi yapılması için her türlü desteği vermeye hazır olduklarını bildirdi. 
     Eski sahibi Ayşegül Ergüvenç tarafından, Osman Hamdi Bey Müzesi ve Kültür Evi haline getirilmesi şartıyla 15 yıl önce Turgut Belediyesi'ne bağışlanan konak, restorasyon için gerekli 75 bin YTL 75 milyar lira bulunamadığı için kaderine terk edildi. 
     Türk müzeciliğinin kurucusu Osman Hamdi Bey'in yaşadığı konağın haline üzüldüğünü belirten Vali Hüseyin Aksoy, binanın bugüne kadar tescilinin dahi yapılmadığını söyledi. Aksoy "Usta ressam, Türk müzeciliğinin babası Osman Hamdi Bey'in yaşadığı konağın bugüne kadar ihmal edilerek tescilinin bile yapılamadığını öğrendim. İlk olarak konağı Kültür ve Tabiat Varlıklarını Koruma Kurulu ile Anıtlar ve Müzeler Genel Müdürlüğü'nce tescilini yaptırıp koruma altına aldıracağız. Ardından çok büyük rakam olmayan 75 bin YTL'yi sponsorlar aracılığıyla bularak bu tarihi konağı ve Osman Hamdi Bey'in anılarını mutlaka yaşatacağız, hiç kimsenin kuşkusu olmasın'' dedi. 
     Osman Hamdi Bey'in 1906 yılında yaptığı Kaplumbağa Terbiyecisi isimli tabloyu geçen yıl 5 trilyon liraya satın alarak Pera Sanat Müzesi'nde sergileyen Kıraça Holding Yönetim Kurulu Başkanı İnan Kıraç'ın sekreteri Ayşe Kurt da "İnan Bey eşinin sağlık sorunları nedeniyle şu anda Avrupa'da. Konağın durumu kendisine iletildiğinde çok üzüldü'' dedi. 
     
</TEXT>
</DOC>
