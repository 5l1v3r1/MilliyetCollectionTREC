<DOC>
<DOCNO> 330741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko40.html </URL>
<DATE> 2005/04/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Şener Petrol fiyatlarındaki artış, enflasyon hedefimizi bozmaz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, petrol fiyatlarında öngörülenin üzerindeki artışın, hükümetin enflasyon hedefini bozmayacağını söyledi. 
     Şener, Çankaya Üniversitesi'nde ''e-dönüşüm ve Türkiye'' konulu konferansın ardından, gazetecilerin sorularını yanıtladı. 
     Şener, enflasyona ilişkin soru üzerine, TÜFE'deki artışın beklenenden daha düşük çıktığını ve enflasyonun kalıcı olarak tek rakamlara düştüğünü belirtti. 
     ÜFE'ye ilişkin bazı yorumların yapıldığını hatırlatan Şener, şunları kaydetti 
     ''Petrol ve petrole dayalı ürünlerin fiyatlarındaki artışın etkili olduğu görülmektedir. Geçen yıl da petrol fiyatlarındaki artışın enflasyon rakamları üzerinde etkisi vardı. Ama hükümet bunu kalıcı bir şekilde enflasyonu düşürmüştü. Petrol fiyatlarında öngörülenin üzerindeki artış hükümetin enflasyon hedefini bozmaz.'' Tasarruf Mevduatı Sigorta Fonu'nun TMSF varlıklarının satışı konusunda Cumhurbaşkanı tarafından Meclis'e iade edilen kanunla ilgili soru üzerine Şener, Cumhurbaşkanı Sezer'in iade gerekçeleri üzerine konuyu incelediklerini, konuyla ilgili TMSF'nin çalıştığını ve ilgili birimlerle görüş alışverişinde bulunduğunu söyledi. 
     Şener, ''Adalet Bakanlığı ile konuyu değerlendiriyorlar. Biz de birlikte konuyu gözden geçireceğiz. Kararı ondan sonra vereceğiz'' dedi. 
     ''Aynen iade edilecek mi '' sorusuna ise Şener, ''TMSF'nin bünyesindeki varlıkların satışına ilişkin kanunu meclisin gündemine tekrar aynen alabiliriz. Ama sonuca göre, farklı bir yöntem de belirleyebiliriz'' yanıtını verdi. 
     
     KREDİ KARTLARI TASLAĞI 
     Şener, Kredi Kartları Kanunu taslağı'nı da, herhangi bir değişiklik yapmadan, Bakanlar Kurulu'nda imzaya açılmak üzere Başbakanlığa gönderdiğini bildirdi. 
     Başbakanlıkta gerekli birtakım çalışmaların yapılabileceğini belirten Şener, ''Ama bana göre Bakanlar Kurulu'nda imzaya açılacak safhadadır'' diye konuştu. 
     
     ''PETROLDE ORTALAMA FİYATA BAKMAK LAZIM'' 
     Petrol fiyatlarındaki yükselişe ilişkin soru üzerine de Şener, şunları söyledi 
     ''Petrol fiyatları 50 dolar sınırını aşmıştır, 60 dolara doğru gitmektedir. Ancak bunun Türkiye'nin yıllık petrol maliyetini nasıl etkileyeceğini belirlemek için belli bir aya, belli bir kesite bakmamak lazım. Ortalama fiyata bakmak lazım. Önümüzdeki aylardaki fiyatlara bakmak lazım. 
     2003-2004 yıllarında da petrol fiyatları öngörülenlerin üzerinde seyretmiştir. Buna rağmen Türkiye ekonomik istikrarını korumuştur. Enflasyonun düşme eğilimi sürmektedir. Kamunun finansman dengesi açısından herhangi bir sorun oluşmamıştır. Petrolde uluslararası piyasalardaki fiyatlar iç piyasaya yansımaktadır. Ancak petrolün maliyetleri ekonomik programımız içerisinde zaten farklı alternatifler çerçevesinde başlangıçta müzakere edilmiş, gözden geçirilmiş bir konu.'' 
     ''Petrolün 60 dolar olması ekonomiyi olumsuz etkiler mi'' sorusuna karşılık Şener, ''hayır, ekonomik istikrara olumsuz etkisi olmaz. Fiyatların şu anda geldiği düzey ve gelişmeler, hükümetin takip ettiği bir konu. Ekonomik istikrar, her şeyin önünde birinci önceliğimizdir. Bu önceliğimiz her zaman korunacaktır'' yanıtını verdi. 
     
</TEXT>
</DOC>
