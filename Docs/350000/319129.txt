<DOC>
<DOCNO> 319129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/guncel/axgun01.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaatçı firma uyarıya aldırmadı 
</HEADLINE>
<TEXT>


Bakırköy'deki yol çökmesine suç duyurusu yapılacak. Risk altındaki 3 bina boşaltıldı 

GÜRKAN AKGÜNEŞ İstanbul 

İstanbul Büyükşehir Belediyesi, Bakırköy Ticaret Merkezi'nde yaşanan toprak kayması nedeniyle inşaatı yapan firma hakkında suç duyurusunda bulunacak. 
Bölgede, risk altındaki 3 bina boşaltılırken, 7 binanın da boşaltılması için tebligat yapıldı. İlgili firmaya yoldaki çatlaklar nedeniyle birçok kez uyarıda bulunulduğu bildirilirken, kazanın, minibüslerin yoğun olarak cadde üzerinde beklediği saatten bir saat sonra meydana gelmesi büyük bir faciayı önledi. 
Fişekhane Caddesi'nde Uzman İnşaat tarafından otel ve alışveriş merkezi yapılacak olan yaklaşık 23 bin metrekarelik Bakırköy Ticaret Merkezi inşaatının, önceki akşam meydana gelen temel kazısı sırasındaki toprak kayması sonucu yoldaki bir minibüs 40 metreden inşaat çukuruna düşmüş, içindeki 5 kişi kurtarılmıştı. Ağır yaralı olarak Acıbadem Hastanesi'ne kaldırılan Aysel Şengüler, dün yoğun bakımdan çıktı. 
Büyükşehir Belediyesi'nden dün yapılan açıklamada, inşaat ruhsatının Bakırköy Belediyesi ve Turizm Bakanlığı'ndan alındığı, İstanbul Büyükşehir Belediyesi İmar Müdürlüğü'nün yaptığı incelemede, Ulaştırma Kooordinasyon Merkezi UKOME kararı alınmadığı ve imar planlarına işlenmediği bildirildi. 

Ruhsat seçimden önce 
Bakırköy Belediyesi'nden yapılan açıklamada ise, 2004'te yapımına başlanan inşaatın ruhsatının, 28 Mart 2004'teki yerel seçimlerden 13 gün önce alındığı belirtildi. Belediye yetkilileri, yoldaki çatlama ve kazıda çıkan yeraltı suları nedeniyle inşaat görevlilerini birçok kez uyardıklarını hatırlattı. 


</TEXT>
</DOC>
