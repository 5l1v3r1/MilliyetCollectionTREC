<DOC>
<DOCNO> 339699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas14.html </URL>
<DATE> 2005/05/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tahıl gevreği kutusundan yılan çıktı 
</HEADLINE>
<TEXT>

     İngiltere’de 5 yaşında bir çocuk, kahvaltıda yemek için tahıl gevreği kutusunu açtığında 60 santimetrelik bir yılanla karşılaştı. 
     Çocuğun annesi 23 yaşındaki Theresa Willett, Press Association ajansına yaptığı açıklamada, yılanı ilk anda oyuncak zannettiğini belirterek, "Oğlum kutuyu açtığı anda şans eseri kutudaki yılanı gördüm ve çığlık attım. Kutuyu elinden hemen alarak bulduğum bantla kapattım" dedi. 
     Willett, tahıl gevreği kutusunu küçük bir marketten aldıklarını söyledi ve "Oğlum şoka girdi. Gün boyunca hiçbir şey yiyemedi. Ben de öyle" ifadesini kullandı. 
     Uzmanlar, kutudan çıkan yılanın zehirli olmadığını, fare ve kuş yiyerek beslenen bir cins olduğunu açıkladı. 
     Tahıl gevreğini üreten firmadan yapılan açıklamadaysa bütün üretim aşamalarının ve eldeki stokların tek tek kontrol edileceği bildirildi. 
     
</TEXT>
</DOC>
