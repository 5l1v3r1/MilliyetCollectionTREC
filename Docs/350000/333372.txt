<DOC>
<DOCNO> 333372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy21.html </URL>
<DATE> 2005/04/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
AKP'li Uzunkaya Papa için yapılan törenler misyonerliğin argümanı 
</HEADLINE>
<TEXT>

     AK Parti Samsun Milletvekili Musa Uzunkaya, Papa II. Jean Paul'un ölümü nedeniyle düzenlenen merasimlerin, misyonerliğin en etkili argümanlarından biri olduğunu söyledi. 
     TBMM Genel Kurulu'nda ''Papa II. Jean Paul'un ölümü ve din gerçeği'' konusunda gündemdışı söz alan Uzunkaya, Hıristiyan dünyası ve Katolik alemine başsağlığı dileklerini iletti. 
     Musa Uzunkaya, Papa II. Jean Paul'un dinini yaymak için görevi süresince 1 milyon 247 bin 610 kilometre yol katettiğini söyledi. Papa II. Jean Paul'un 23 İslam ülkesini ziyarette bulunduğuna dikkati çeken Uzunkaya, ''İslam ve Hıristiyan dinleri arasında diyaloga katkıda bulunmuştur. Ölümüne kadar 147 kutsama töreninde bin 138 kişiyi kutsayan Papa, 481 kişiye de azizlik unvanı verdi. Kilisenin gençleri reddetmediğini göstermek için girişimlerde bulunup, şarkılar söylemiş, gençlerle kayak yapmıştır'' dedi. 
     Merasim sırasında milyarlarca kişinin televizyon ekranlarından, milyonlarca kişinin ise bizzat törenlere katılarak gözyaşı döktüğüne dikkati çeken Uzunkaya, şöyle devam etti 
     ''Bir zamanların üniversite rektörü, 20 yılda tüm Katoliklerin ruhani lideri oldu. Diyanet İşleri Başkanı'na böyle bir bahis konusu olsaydı, televizyonların neleri yayınlayacağını, gazetelerde nelerin yazılacağını ibretle izleyecektir. 
     Ülkemizdeki misyonerlik faaliyetlerinden endişe edenler vardır. Her dinin ifade edilme ve paylaşılma hakkı vardır. Bütün dinler, başka toplumlara yayılmaya ve anlatılmaya hak sahibidir. Papa'nın ölümü nedeniyle düzenlenen merasimler, misyonerliğin en etkili argümanlarından biri olmuştur.'' Şanlıurfa'nın düşman işgalinden kurtuluşunun 85. yıldönümü nedeniyle gündemdışı söz alan CHP Şanlıurfa Milletvekili Mehmet Vedat Melik, Urfa halkının Kurtuluş Savaşı'nda gösterdiği şanlı mücadelesi nedeniyle ilin isminin ''Şanlıurfa'' olarak değiştirildiğini bildirdi. 
     
     ANKARA-ERZURUM DEMİRYOLU... 

     Genel Kurul'da Ankara-Erzurum demiryolu güzergahının kısaltılması hakkında gündemdışı söz alan AK Parti Erzurum Milletvekili Mustafa Nuri Akbulut, demiryoluna talebin artmasının sağlanması için güzergahın değiştirilmesi gerektiğini belirtti. 
     Ankara-Erzurum arasının 1150 kilometre olduğunu ve demiryolu ile 22 saat 20 dakikada katedildiğini kaydeden Akbulut, karayolu taşımacılığı ile bu yolun 12 saatte gidilebildiğini belirtti. 
     Erzurum Ekspresi'nin Ankara, Kayseri, Sivas, Erzincan ve Erzurum güzergahından Kars'a gittiğini anımsatan Akbulut, ''Güzergahtan Kayseri çıkarılarak yol 130 kilometre daha kısaltılabilir. 2.1 milyar dolarlık harcama ile yapılması planlanan 302 kilometrelik demiryolu güzergahıyla Ankara-Erzurum demiryolu daha cazip hale getirilebilir. Güzergahtaki kısaltmanın sağlanması halinde karayolundaki trafik kazaları önlenmiş olacak'' diye konuştu. 
     TBMM Dilekçe Komisyonu'nda boş olan üyeliği de AK Parti Erzurum Milletvekili Mücahit Daloğlu seçildi. 
     
</TEXT>
</DOC>
