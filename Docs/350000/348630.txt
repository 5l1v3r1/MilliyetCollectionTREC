<DOC>
<DOCNO> 348630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo06.html </URL>
<DATE> 2005/06/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Trabzonspor'da Emrah bilmecesi... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Emrah Eren ile anlaşacaklarını söyledi. 
     İbrahim Şahin, dün Galatasaray ile prensipte anlaşan Emrah Eren'in sarı-kırmızılı takımla resmi sözleşme yapmadığını belirterek, "Emrah'ın Trabzonspor'da yapacağı çok şey vardır. Başka biryerle anlaşacağını sanmıyoruz" dedi. 
     Bordo-mavili takımla sözleşmesi biten Emrah'ın takımda kalmasını istediklerini ifade eden Şahin, "Trabzonspor onu, o da Trabzonspor'u seviyor. Beğendiğimiz bir futbolcu kardeşimizdir. Emrah ile anlaşacağız" diye konuştu. 
     Emrah Eren'in transferinin büyük olasılıkla bu akşam sonuçlanacağı, futbolcunun Galatasaray ya da Trabzonspor ile resmi sözleşme imzalayacağı öğrenildi. 
     
     Galatasaray ile anlaştı 

     Trabzonspor ile sözleşmesi sona eren Emrah Eren, önceki gün anlaşamadığı Galatasaray yöneticileriyle dün akşam bir kez daha biraraya geldi ve taraflar el sıkıştı. 
     Emrah Eren'in menajeri Haluk Canatar ile Bülent Tulun'un yürüttüğü görüşmeler sonunda yıllık 825 bin dolar karşılığında prensip anlaşmasına varıldığı belirtildi. 
     Emrah'ın eski kulübüyle bugün resmi sözleşmeyi imzalaması bekleniyor. 
     
     "BU TRANSFERDEN DÖNÜŞ YOK" 

     Galatasaray Kulübü Sportif Direktörü Bülent Tulun, bonservisi elinde olan Trabzonsporlu Emrah Eren ile anlaştıklarını belirterek, bu transferden dönüşün olmadığını kaydetti. 
     Emrah'ın Galatasaray'da oynamak istediğini anlatan Tulun, transferin nasıl geliştiğini şöyle anlattı 
     "Kendisi menajeriyle geldi. Başka bir takımda oynamak isterse zaten görüşmem. Yetkili yönetim kurulu üyeleri olumlu görüş belirttiler ve ben Emrah ile el sıkıştım. Ben bir işi bitirdiysem, onun dönüşü yoktur. Bir tek dönüşü, futbolcu bana gelip Galatasaray'da oynamak istemiyorum derse olur." 

     
</TEXT>
</DOC>
