<DOC>
<DOCNO> 315117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy10.html </URL>
<DATE> 2005/02/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sarıgül Türkiye'de siyasi partilerde lider diktatörlüğü var 
</HEADLINE>
<TEXT>

     Şişli Belediye Başkanı Mustafa Sarıgül, Türkiye'de siyasi partilerde lider diktatörlüğü bulunduğunu öne sürerek, ''Lider hegemonyasının, lider diktatörlüğünün mutlaka sona ermesi lazım'' dedi. 
     Sarıgül, Şişli Belediyesi Bilim Merkezi'nde ''İnsanın İzlerinde'' sergisinin açılış töreninde, basın mensuplarının sorularını yanıtladı. 
     Türkiye'de bilim dünyasındaki demokratik yapının, siyasi yapıda da oluşmasını sağlamak gerektiğini ifade eden Sarıgül, ''Bilim daha özgür gelişiyor, daha şeffaf ve bilimde daha fazla toplumsal yaşam var. Siyaset bilim kadar gelişmiyor, bilim kadar yeni proje üretmiyor. Şeffaflık ve katılım daha az. Türkiye'de siyasetin bilim kadar özgür ve daha iyi noktada olabilmesi için mutlaka Siyasi Partiler Kanunu'nun değişmesi lazım'' dedi. 
     Sarıgül, Türkiye'de siyasette tek adam egemenliği olduğunu da savunarak, şunları söyledi 
     ''Türkiye'de siyasi partilerde lider diktatörlüğü var. Liderler, kendi keyiflerine göre 'seni aldım, seni milletvekili yaptım' ya da 'yapmadım' diyebiliyorlar. Oysa milletvekili olup olmamak halkın katılımıyla, dar bölge tercih sistemiyle olmalı. Ya da partiye kayıtlı üyeler milletvekillerini seçmeli. Oysa şimdi lider diyor ki 'bana itaat etmezsen, seni milletvekili yapmam'. Bir siyasi partide, lider hegemonyasının ve lider diktatörlüğünün mutlaka sona ermesi lazım.'' 
     
     ''BAĞIMSIZ YARGIYA VE ADALETE İNANIYORUM'' 
     Sarıgül, partiden ihracına yönelik sorular üzerine de, ''kendisini ihraç etmeye çalışan güçlerin sadece kendi koltuklarını geçici olarak korumaya çalışan güçler'' olduğunu söyledi. 
     Halktan destek alamayan, partilerini bir türlü iktidara taşıyamayan liderlerin kendi koltuklarını korumak için antidemokratik yollara başvurduklarını savunan Sarıgül, ''Ancak onların başvuruları yargıdan yüzde 100 döner. Ben bağımsız yargıya ve adalete inanıyorum. Bağımsız yargı, onların verdikleri kararları mutlaka tersine çevirecektir'' diye konuştu. 
     Sarıgül, kongreden sonra CHP Genel Başkanı Deniz Baykal ile de temasının olmadığını belirterek, şunları kaydetti 
     ''Sayın Baykal ve anlayışıyla temasımın olması söz konusu değil. Çünkü sayın Baykal ve arkadaşları, koltuklarını korumaya çalışıyorlar. Ben Türkiye'de demokrasiyi, özgürlükleri ve ulusal birliği korumaya çalışıyorum. Sayın Baykal, Kuzey Irak'taki gelişmelerle, dünya sorunlarıyla ilgili ne söyleyecek onu bekliyorum. Sayın Baykal beni sürekli Amerika'ya gitmekle suçluyor. O'na tavsiyem Fransız Kültür Ataşeliği ve Fransız Büyükelçiliği ile yaptığımız bu sergiyi mutlaka gelsin gezsin ve bizim dünyanın her ülkesiyle bağımız olduğunu görsün.'' Sarıgül, canlı yayında açıklayacağını belirttiği belgelerin ne zaman açıklanacağına ilişkin bir soruya da, ''Her şeyin vakti zamanı var. Bizim de konuşacağımız sözler var'' diyerek zamanını açıklamadı. 
     
</TEXT>
</DOC>
