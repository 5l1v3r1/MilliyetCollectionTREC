<DOC>
<DOCNO> 333682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko24.html </URL>
<DATE> 2005/04/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Göz doktoru, otomobiller için far sistemi icat etti 
</HEADLINE>
<TEXT>

     Eski milletvekili, Harran Üniversitesi Tıp Fakültesi eski başhekimi Doktor Turhan Alçelik, ''daha uzun mesafeli aydınlatma sağlayan ve göz kamaştırmayan'' far sistemi buldu. 
     Alçelik'in buluşu, bügün Sanayi ve Ticaret Bakanı Müsteşar Yardımcısı Doç. Dr. Yavuz Cabbar eşliğinde, bakanlıkta düzenlenen basın toplantısıyla tanıtıldı. 
     Verilen bilgiye göre, yeni far sistemi, Sanayi ve Ticaret Bakanlığı tarafından, Dışişleri Bakanlığı'nın girişimiyle Birleşmiş Milletler BM Avrupa Ekonomik Komisyonu'na bağlı Karayolu Araçları Düzenlemeleri Dünya Forumu'na sunuldu. 
     İsviçre'nin Cenevre kantinde 6 Nisan'da yapılan toplantıda, BM'nin ilgili komisyon üyelerine tanıtılan yeni sistemin, otomobildeki standart farlara göre daha fazla aydınlatma sağladığı ve göz kamaştırmadığı 'canlı' olarak gösterildi. 
     Dr. Turhan Alçelik'in buluşu olan far sisteminin, patent haklarına sahip bir buluş olduğu, Türkiye'de, Tübitak, TSE, Üniversiteler, Otomotiv Sanayicileri Derneği ve ilgili bakanlık olan Sanayi ve Ticaret Bakanlığı tarafından gerekli incemelerin yapıldığı kaydedildi. 
     Bu arada Dünyada mevcut far pazarının yıllık 5 milyar dolar olduğu, mevcut arabalar dahil tüm araçların farlarının yeni sisteme uyarlanması durumunda ise 50 milyar dolarlık bir pazar potansiyeli olduğu vurgulandı. 
     
     AVANTAJLARI NELER 
     Toplantıda verilen bilgiye göre, uzun mesafeli aydılatma sağlayan far sisteminin sağladığı faydalar ise şöyle 
     ''-Sistem, karşı yöndeki araç sürücüleri ve yayalar üzerinde göz kamaştırma etkisi yapmaksızın, daha uzun mesafeyi aydınlatıyor. Standart kısa huzmeli farlar 30-35 metreyi aydınlatırken, bu sistem kısa far kullanımında 80-90 metreyi aydınlatabiliyor. Yani sistemde herhangi bir tehlike anında güvenli durabilme mesafesi devamlı olarak görülebiliyor. 
     -Virajlarda ilave bir mekanizmaya gerek kalmaksızın yeterli yol aydınlatması sağlanabiliyor. 
     -Gece yolculuğu sırasında dikiz aynası devamlı olarak gündüz ayarıda kullanılabiliyor ve standart kısa huzmeli farlarda araçların karşılıkılı geçişleri sırasında oluşan ani kamaşmaya bağlı geçeci kör noktayı ortadan kaldırıyor. 
     -Araç aydınlatmalarının karşılıklı olarak birbirlerine olumlu aydınlatma katkısı sağlıyor. Sistem, standart sistemlere yakın bir maliyetle, halen kullanımda olan veya yeni üretilecek bütün araçlara uygulanabiliyor. 
     -Sistem ayrıca, sisli havalarda daha iyi aydınlatma ve görüş imkanı sağlayabiliyor.'' Göz doktoru Turhan Alçelik'in 11 yıldır üzerinde çalıştığı uzun mesafeli aydınlatma sağlayan göz kamaştırmayan far sisteminin, Türkiye'de üretim yapan otomobil firmalarınca da denendiği öğrenildi. 
     Öte yandan halen kullanılmakta olan far sisteminin geçmişinin 80 yıllık olduğu belirtildi. 
     
</TEXT>
</DOC>
