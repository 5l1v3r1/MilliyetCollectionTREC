<DOC>
<DOCNO> 311899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/spo02.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre-Anelka tutulmaz 
</HEADLINE>
<TEXT>


Daum, adeta yere göğe sığdıramadığı Anelka'yı, Hooijdonk ile birlikte oynatmayı düşündüğünü açıkladı, "İkisi birbirine çok yakışır" dedi. Fenerbahçe'nin hocası, Fransız yıldız için "Artık uslandı" yorumunu yaptı 

YUSUF KOBAL 


"Nobre'den daha iyi" 
SARI - Lacivertli ekibin teknik patronu Christoph Daum, yeni transfer Anelka'ya övgüler yağdırdı. Milliyet'in Yılın Sporcusu ödül gecesinde Fransız yıldızı masaya yatıran Alman hoca, Anelka'nın Nobre'den bile daha süratli ve kıvrak olduğunu belirtti. Daum, "Geçmişte bazı hatalar yapmış. Ama artık akıllanmış. Olgunlaşmış ve yeni bir döneme girmiş. Onun transferini çok istedim. Mükemmel bir oyuncu" diye konuştu. 

Araştırma yaptırdı 
DAUM, bu transfer öncesi ince eleyip, sık dokuduklarının altını çizdi. Tecrübeli çalıştırıcı, "İngiltere, Fransa ve İspanya'daki çok güvenilir kaynaklara ve yakın arkadaşlarıma Anelka'yı enine boyuna sordum. Sosyal yaşamında attığı her adımla ilgili bilgiler aldım. Gittiği restaurantları bile araştırdım. Yürüyüşünü, oturuşunu, kalkışını bile izlettim. Her yaptığı hatadan dersler çıkarmış. Fenerbahçe'ye çok yararlı olacak" dedi. 

'Gözüne bakacağım' 
ANELKA'NIN şu anda dünyanın en iyi on futbolcusu arasında olduğunu vurgulayan Daum, "O müthiş bir yetenek. Birinci sınıf bir yıldız. Bize büyük güç katacak" yorumunu yaptı. Gecede eski öğrencisi Rıza Çalımbay'ın Anelka konusundaki tebriklerini kabul eden Daum, golcü futbolcuyu Samsun'a götüreceğine belirtip, "Orada gözlerinin içine bakacağım. Hazır olup olmadığını gözlerinden anlarım. Kendisini oynatabilirim" açıklamasını yaptı. 

'Tam istediği gibi' 
ALMAN teknik adam, Anelka'nın forvette Hooijdonk ile birlikte oynamasının takıma yeni bir kimlik kazandıracağını da ifade etti. Daum, "Hele bir Hoojdonk iyileşsin. Anelka tam onun aradığı tarzda bir santrfor. İkisi yan yana çok yakışır. Çünkü Hooijdonk tek başına forvet oynamayı sevmez. Birlikte oynarlarsa, Hooijdonk'un aklı ve Anelka'nın kıvraklığı birleşir ki, o zaman onları kimse tutamaz" değerlendirmesini yaptı. 

Daum'dan rekabete davet 

TEKNİK Direktör Christoph Daum, dün yaptığı basın toplantısında, Anelka'nın gelişiyle takımdaki arkadaşlığın bozulmayacağını düşündüğünü, aksine kalitenin daha da yükseldiğini söyledi. Daum, "Bu durum takım içindeki rekabeti artıracaktır. Ama arkadaşlığa olumsuz yönde etkisi olmayacaktır. Geçmişte olduğu gibi herkes Fenerbahçe'de takım ruhunu koruyacaktır" diye konuştu. 
ALMAN çalıştırıcı, "Sistem değişecek mi" sorusu üzerine de, "Maçı sistemler değil, oyuncular kazanıyor. Önemli olan oyuncuların uyumudur. Brezilya, 4-5 sistemle oynayabiliyor. Benim de getirmek istediğim bu" cevabını verdi. Daum, hedeflerinin Anelka'yı yeniden Milli Takım'a kazandırmak olduğunu, ekstra idmanlarla eksiklerini kapatmasına çalışacaklarını sözlerine ekledi. 

Bana Nick deyin 

YUSUF DURSUN 

Nicolas Anelka, ilk çalışmasında Fransızca bilen gurbetçi Önder'in yardımıyla yeni arkadaşlarıyla tek tek tanıştı. Golcü futbolcunun, Sarı-Lacivertliler'den kendisine "Nick" olarak seslenmelerini istediği bildirildi. Belçika'dan transfer edilen Önder'in, ünlü yıldız ile kısa sürede kaynaştığı gözlendi. Arkadaşlarının isimlerini öğrenmeye çalışan Anelka için bahçeli bir ev aranıyor. 

Golle başladı 

Fotoğraflar Hüseyin Yavuz 

Transferi geniş yankı uyandıran Anelka, dün ilk kez takım ile birlikte çalışmaya çıktı. Daum, iki gol atmasına rağmen durgun gözüken Fransız oyuncuyu önce sağ kanatta, sonra da forvette Nobre'nin yanında denedi. Sahada fazla efor sarfetmemesine rağmen şık ara paslarıyla dikkat çeken Anelka'nın, çift kalede attığı 7 şuttan 2'si gol olurken, 1'i auta çıktı, 4 şutunda ise top kalecide kaldı. İdmanda France 2 Televizyonu da çekim yaptı. 

Aurelio paniği 

FENERBAHÇE, bir günlük iznin ardından, Samsun maçının hazırlıklarına yeniden başladı. Sakat Luciano ile tedavisi süren Hooijdonk'un katılmadığı idmanda Aurelio şoku yaşandı. Selçuk'un darbesiyle sol ayağından sakatlanan sambacı, görevlilerin kucağında tesislere götürüldü. Bu futbolcunun bugün MR'ının çekileceği, ancak pazar günü oynamasına engel bir durumun olmadığı açıklandı. 


</TEXT>
</DOC>
