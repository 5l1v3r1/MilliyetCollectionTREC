<DOC>
<DOCNO> 300175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun32.html </URL>
<DATE> 2004/12/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Putin'den ABD'ye 'izole' suçlaması 
</HEADLINE>
<TEXT>

     Nihat Dağdelen bildiriyor 

Rusya Devlet Başkanı Vladimir Putin batıyı, özellikle de ABD'yi, Rusya'nın eski Sovyet cumhuriyetleriyle olan ilişkilerine müdahale etme ve Moskova'yı izole etmeye çalışmakla suçladı. 
     Putin, yerli ve yabancı basın mensupları için düzenlediği basın toplantısında, Polonya Devlet Başkanı Aleksandır Kvasnievski'nin ''Ukraynasız bir Rusya, Ukraynalı bir Rusya'dan daha iyidir'' şeklindeki açıklanmasının hatırlatılması üzerine, ''Bu sözler, iş başındaki bir devlet başkanının sözlerinden ziyade görev süresi bitmek üzere olan ve bu yüzden iş arayan birinin sözlerini andırıyor'' dedi. 
     Rusya'nın herhangi bir devleti ilhak etme gibi bir niyeti olmadığını ve eski Sovyet cumhuriyetlerinin bağımsız hale gelmesini engellemediğini ifade eden Putin, ''Eğer bu açıklamayı Kvasnievski'nin açıklaması Rusya'nın komşularıyla ilişkilerinin geliştirilmesini sınırlamaya çalışmak şeklinde tercüme edersek, o zaman bu Rusya Federasyonu'nu izole etme isteğini gösteriyor'' diye konuştu. 
     Bunun ABD'nin hedefi olduğunu Rusya'nın izolasyonu düşünmediğini ifade eden Putin, ancak ABD Başkanı ile Şubat ayında Slovakya'daki görüşmesinde bu soruyu kendisine soracağını sözlerine ekledi. 
     ''Eğer bu gerçekten böyleyse o Çeçenistan konusundaki pozisyonları daha anlaşılır hale geliyor Batı ve ABD'nin Çeçen ayrılıkçılarla görüşmelerini istemesi konusundaki pozisyonları '' diyen Putin, ''Bu da o Rusya Federasyonu'nda istikrarsızlık unsurları yaratmayı amaçlayan politikanın yürürlüğe konulduğu anlamına geliyor'' dedi. 
     ABD Başkanı George Bush ile iyi bir kişisel ilişkisi bulunduğunu belirten Putin, Kremlin'in gündeme getirdiği idari reformlar ve valilerin merkezden atanması kararlarına yönelik Amerikan eleştirilerine de sert çıktı. 
     Rus şirketlerinin gerekli güvenlik önlemlerinin sağlanması halinde Irak'a dönmeye hazır olduğunu kaydeden Putin, Rusya ve Irak'ın yakın zamana kadar yakın ekonomik işbirliğinin bulunduğuna dikkati çekti. 
     Rusya'nın, Irak'ın borçlarının yüzde 92-93'lük bölümünü silmeyi kabul ettiğini ifade eden Putin, işgal altındaki bir ülkede yapılacak seçimin demokratik ve adil olacağı konusunda şüphelerinin bulunduğunu söyledi. 
     
     ARAFAT ÇÖZÜME ENGEL DEĞİLDİ 
     Bir gazetecinin sorusu üzerine eski Filistin Devlet Başkanı Yaser Arafat'ın Ortadoğu sorunun çözümünde engel olmadığını söyleyen Putin, 9 Ocakta yapılacak seçimlerde yönetim yapısının şekillendirilmesini ve yol haritası temelinde barış için diyalogun başlamasını beklediklerini kaydetti. 
     Ermenistan ve Azerbaycan'ın aralarındaki görüşme konusunda belli seviye gelmesinden sonra kendilerinin de garantör ve aracı olarak devreye girmeye hazır olduklarını ifade eden Putin, ''İki ülke hükümetlerinin daha fazla enerjik ve daha fazla başarılı olmalarını görmek isteriz'' dedi. 
     Ermenistan ile dış politikadaki çabalarını her zaman koordine ettiklerini belirten Putin, Rusya'nın Kafkaslardaki çıkarlarının Ermenistan, Azerbaycan ve Gürcistan'ınkiyle uyumlu olması gerektiğini kaydetti. 
     
</TEXT>
</DOC>
