<DOC>
<DOCNO> 345319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko05.html </URL>
<DATE> 2005/05/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
IMF'den 3 yıllık Türkiye bütçesi 
</HEADLINE>
<TEXT>

     IMF, Türkiye’nin 3 yıllık bütçelemeye temel oluşturacak çerçevede 2005-2007 dönemine ilişkin faiz dışındaki harcama ve gelir hedeflerini belirledi. IMF’nin projeksiyonuna göre, 2006 yılında memurlara ortalama yüzde 5.5, 2007 yılında da yüzde 5 zam yapılacak. Dolaylı 
     vergilerin ulusal gelir içindeki payı korunurken, doğrudan vergilerin ulusal gelire oranı düşecek. Böylece toplam vergi gelirlerinin ulusal gelir içindeki payının azalması öngörülüyor. IMF sözleşmesinin 4’üncü maddesi gereğince yapılan incelemelerden sonra hazırlanan Türkiye raporunda, 2005 yılı ile birlikte 2007’ye kadar uzanan 3 yıllık bütçelemeye temel oluşturacak biçimde gelir ve harcama hedefleri öngördü. Faiz kalemi dışında diğer harcamalar için sınırların belirlendiği bu projeksiyona göre, merkezi hükümetin toplam gelirleri gelecek yıl 126.2 milyar YTL, 2007 yılında 136.7 milyar YTL olacak. Bu gelirlerin gelecek yıl 124.3 milyar YTL’si, 2007 yılında ise 135.2 milyar YTL’si vergilerden sağlanacak. IMF, 2006 yılında vergi gelirlerinin yüzde 27.9’unun doğrudan, yüzde 72’sinin dolaylı vergilerden, 2007 yılında yüzde 27.5’inin doğrudan, yüzde 72.4’nün dolaylı vergilerden elde edilmesini öngörüyor. Miktar olarak gelirler ve vergi gelirlerinde artış öngörülmesine karşın, ulusal gelire oranlandığında vergi gelirlerinde düşüş planlanıyor. Buna göre, vergi gelirinin ulusal gelire oranı 2006 yılında yüzde 23.7’den yüzde 23.3’e, 2007 yılında yüzde yüzde 23.2’ye düşecek. Bu düşüş ise doğrudan vergilerde öngörülen düşüşten kaynaklanacak. Dolaylı vergilerin ulusal gelire oranının 2005-2007 yıllarında yüzde 16.8 düzeyinde tutulması hedeflenirken, doğrudan vergilerin ulusal gelire oranının 2006 yılında yüzde 7’den yüzde 6.5’e, 2007 yılında yüzde 6.4’e düşürülmesi planlanıyor. 
     
     FAİZ DIŞI HARCAMALARIN ULUSAL GELİRE ORANI AZALTILACAK 
     Faiz dışı harcama kaleminin 2006 yılında 99.6 milyar YTL, 2007 yılında 107.3 milyar YTL’de tutulması planlanıyor. 
     Faiz dışı fazlanın ulusal gelire oranı yüzde 6.5’te sabitlenirken, faiz dışı harcamaların ulusal gelire oranının yıllar itibarıyla azalması isteniyor. Buna göre, faizdışı harcamaların ulusal gelire oranı 2005’te yüzde 19.1’e, 2006 yılında yüzde 18.6’ya, 2007 yılında yüzde 18.4’e düşürülecek. Faiz dışı harcamalar kapsamında en büyük indirim personel giderlerinde gerçekleştirilecek. Personel giderlerinin 2006 yılında 40.4 milyar YTL, 2007 yılında da 42.4 milyar YTL olması öngörülüyor. Buna göre, 2006 yılında 
     memur maaşlarına yüzde 5.5, 2007 yılında yüzde 5 düzeyinde yıllık zam yapılmış olacak. Ancak bu artışlara karşın personel giderlerinin ulusal gelir içindeki payı 2005’te yüzde 8’e, 2006 yılında yüzde 7.6’ya, 2007’de yüzde 7.3’e inecek. Savunma ve güvenlik harcamalarına 2006 yılında 6.8 milyar YTL, 2007 yılında 7.1 milyar YTL ayrılacak. Bu durumda savunma ve güvenlik harcamalarındaki artış oranı gelecek yıl yüzde 5.2, 2007 yılında da yüzde 4.4 düzeyinde tutulacak. Sosyal güvenlik kurumlarına yapılacak aktarımın gelecek yıl 21.5 milyar YTL, 2007 yılında da 23.1 milyar YTL olması öngörülüyor. Bu projeksiyona göre, sosyal güvenlik kurumlarına yapılan aktarımlar gelecek yıl yüzde 8.5, 2007 yılında yüzde 7.1 oranında artış gösterecek. Ancak sosyal güvenlik açığının ulusal gelire oranını 2005 yılında yüzde 4.1’e, 2006 ve 2007 yıllarında da yüzde 4’e indirilmesi öngörülüyor. Tarımsal desteklemelere, 2006 yılında yüzde 26.6 oranında artışla 4.8 milyar YTL, 2007 yılında yüzde 20.9 oranında artışla 5.8 milyar YTL ayrılması öngörülüyor. Yatırımlara 2006 yılında yüzde 16 artışla 10.6 milyar YTL, 2007 yılında yüzde 14 artışla 12 milyar YTL ayrılacak. Ancak, yatırımların ulusal gelir içindeki payının 2005 yılında yüzde 1.9’a, 2006 yılında yüzde 2’ye, 2007 yılında ise yüzde 2.1’e çıkarılması hedefleniyor. 
     
     FAİZ DIŞI FAZLAYA DEVAM 
     Kamu sektörü faiz dışı fazla oranının 2006 ve 2007 yılında da ulusal gelirin yüzde 6.5 düzeyinde olmasını öngören IMF, buna göre 2006 yılında 34.5 milyar YTL, 2007 yılında da 37.5 milyar YTL’lik faiz dışı fazla bekliyor. 
     Merkezi hükümetin faiz dışı fazla kaleminin ise gelecek yıl da ulusal gelirin yüzde 5’i düzeyinde olmasını, 2007 yılında ise yüzde 5.1 olmasını öngörülüyor. 
     Diğer kamu sektörü için faiz dışı fazlanın 2006 yılında ulusal gelirin yüzde 1.5’I düzeyinde 7.8 milyar YTL, 2007 yılında da ulusal gelirin yüzde 1.4’ü düzeyinde 8 milyar YTL olması planlanıyor. Diğer kamu sektörü kapsamında en büyük faizdışı fazlanın 2006 ve 2007 yılında 5.2 milyar YTL ile KİT’lerden elde edilmesi isteniyor. İşsizlik sigortası fonundan da 2006’da 2.2 milyar YTL, 2007 yılında 2.3 milyar YTL faiz dışı fazla hesabı yapılıyor. 
     
</TEXT>
</DOC>
