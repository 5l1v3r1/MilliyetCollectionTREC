<DOC>
<DOCNO> 330231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/guncel/axgun01.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk'un kitapları raflardan indirildi 
</HEADLINE>
<TEXT>


Sütçüler Kaymakamı'nın Pamuk'un kitaplarının imha edilmesi talimatından sonra, ilçedeki kitapçılar yazarın eserlerinin rağbet görmediği gerekçesiyle kitapları satmama kararı aldı 

TARKAN ÇETİN Isparta DHA 

Isparta'nın Sütçüler İlçesi Kaymakamı Mustafa Altınpınar'ın Orhan Pamuk'un kitaplarının imha edilmesini içeren yazısıyla başlayan kriz, il merkezindeki kitapçılara da yayıldı. Bazı kitapçılar Pamuk'un kitabını satmama kararı aldı. 
Bilim Kitabevi, yazarın raflardaki tüm kitaplarını kaldırdı. Kitabevinin sahibi Fevzi Çakmak, Pamuk'a ait kitapları satmama kararını işyerinin raflarına astığı, "Burada Orhan Pamuk eserleri satılmamaktadır" yazısıyla duyurdu. Çakmak, "Pamuk'un Ermeni soykırımıyla ilgili Türkiye aleyhinde açıklama yapmasını içime sindiremedim. Pamuk'un tavrından vazgeçmediği sürece eserlerini satmamaya karar verdim" dedi. 
Pamuk'a ait eserlerin Isparta'da rağbet görmediğini belirten Babil Kitabevi çalışanı Selçuk Toptaş, "Yazarın kitapları zaten ilimizde satılmıyor. Sürekli reklamı yapıldığından gündemde" iddiasında bulundu. 
Beyazıt Kitapçısı işletmecisi Aydın Yitik, Pamuk'un yeni kitaplarının ilgi görmediğini belirterek, "Elimizde stok olduğu için getirtmiyoruz. Bana göre gündemde olan bir yazar değil" diye konuştu. 


</TEXT>
</DOC>
