<DOC>
<DOCNO> 322643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur37.html </URL>
<DATE> 2005/03/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Egebank'a el konulması... Hazine görevlileri yargılanıyor 
</HEADLINE>
<TEXT>

     Egebank'a el konulması sürecinde bankanın Yönetim Kurulu Başkanı Yahya Murat Demirel ile Yönetim Kurulu üyelerinin imza yetkilerinin kaldırılmasında gecikmeye yol açarak, görevlerini ihmal ettikleri iddia edilen dönemin Hazine görevlileri yargılanmaya başlandı. 
     Ankara 12. Asliye Ceza Mahkemesi'nde görülen davanın duruşmasına, sanıklar dönemin Müsteşar Yardımcısı ve şimdiki BDDK Başkan Danışmanı Teoman Kerman, dönemin Banka ve Kambiyo Genel Müdürü Adnan Yaylacı, Genel Müdür Yardımcısı ve şimdiki TMSF Başkan Yardımcısı Binnur Berberoğlu, dönemin daire başkanı Mesut Yıldırım ile avukatları Osman Kürkçüoğlu katıldı. 
     Duruşmaya, sanıklar hakkında suç duyurusunda bulunan TBMM Araştırma Komisyonu'nun avukatı da katıldı ve müdahillik talebi içeren dilekçe sundu. 
     Yargıç Zeki Durmuş'un, TBMM Araştırma Komisyonu'nun tüzel kişilik taşıyıp taşımadığını sorması üzerine Kürkçüoğlu, müdahillik yönünde talepte bulunulamayacağını söyledi. 
     Yargıç Durmuş, Cumhuriyet Savcısı'nın da görüşü doğrultusunda, komisyonun suçtan doğrudan zarar görmediği ve taşıdığı sıfat nedeniyle müdahillik talebinin reddine karar verdi. 
     Kimlik tespitinin ardından savunma yapan Berberoğlu, suçlamaları reddetti ve savunmasını yazılı olarak verdi. 
     İddianamenin hukuki dayanaktan yoksun olduğunu ifade eden Berberoğlu, Demirel ve banka yöneticilerinin imza yetkilerinin kaldırılması gerektiğine ilişkin 25 Mayıs 1999 tarihinde hazırlanan raporun kendilerine 5 Ekim 1999 tarihinde ulaştığını anlatan Berberoğlu, görevini ihmal etmediğini ileri sürdü. 
     
     ''BAKANA DA BİLGİ VERDİM'' 
     Berberoğlu, hazırlık soruşturması sırasında ifadesine başvurulmadığını ve haklarının ihlal edildiğini savundu. 
     Berberoğlu, görev yaptığı dönemde Egebank yöneticileri hakkında 3 kez suç duyurusunda bulunulmasını sağladığını, dönemin Devlet Bakanı Recep Önal'a bankanın yönetim, denetim ve mülkiyetinin acilen TMSF'ye devredilmesi gerektiğine ilişkin bilgi verdiğini ve Egebank dahil 5 bankaya birden el konulması kararının hukuki ve teknik çalışmasını yürüttüğünü belirtti. Görevini titizlik içinde yürüttüğünü savunan Berberoğlu, beraatini istedi. 
     Teoman Kerman da savunmasında, davaya konu olan rapor hazırlanmadan kısa süre önce göreve atandığını ve rapordan haberi olmadığını söyledi. İddiaların asılsız olduğunu belirten Kerman, beraatini talep etti. 
     Diğer sanıklar Yaylacı ve Yıldırım da suçlamaları reddederek, beraat isteminde bulundular. 
     Sanıkların avukatı Osman Kürkçüoğlu da suç tarihi itibariyle zamanaşımına girdiği gerekçesiyle davanın düşürülmesini talep eden dilekçe sundu. 
     Yargıç Durmuş, zamanaşımı iddiasını, Savcılıkça bu süreci kesen işlemler bulunduğundan yerinde görmeyerek, davanın düşürülmesi talebini reddetti ve eksikliklerin giderilmesi için duruşmayı erteledi. 
     
     İDDİANAME 
     İddianamede, sanıkların, bankalar yeminli murakıpları tarafından Egebank yöneticilerinin imza yetkilerinin kaldırılması görüşünü içeren raporun gereğinin yerine getirilmesini 7 ay geciktirdikleri belirtiliyor. 
     Bankacılık sektörü bakımından hayati önem taşıyan bu gecikmenin, sanıkların mevzuat uyarınca derhal yapmak zorunda oldukları işlemleri savsaklamalarından kaynaklandığı anlatılan iddianamede, işleyen sürecin kamunun zararına yol açması nedeniyle görevi ihmal suçunun tüm unsurlarının oluştuğu kaydedildi. 
     İddianamede, sanıklar hakkında Türk Ceza Kanunu'nun TCK ''görevi ihmal'' başlıklı 230. maddesi uyarınca, 3'er aydan 1'er yıla kadar hapis cezası talep edildi. 
     
</TEXT>
</DOC>
