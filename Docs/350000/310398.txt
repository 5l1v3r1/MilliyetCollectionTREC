<DOC>
<DOCNO> 310398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/ekonomi/aeko.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İthalat izni yok, cep telefonu da... 
</HEADLINE>
<TEXT>


Telekomünikasyon Kurumu, 'uluslararası garanti sağlanmıyor' diye cep telefonu ithalat izinlerini durdurdu. İthalat aksayınca özellikle yeni model cep telefonları piyasada bulunmamaya başladı, kaçakçıya gün doğdu 

Ebru Sungur 

Cep telefonu firmalarının, her yıl Telekomünikasyon Kurumu'ndan aldıkları ithalat izinlerinde süreç bu yıl uzayınca piyasada özellikle yeni modellerin bulunmasında sorun başladı. Bazı firmaların yetkilileri, izin alamadıkları için ithalat yapamadıklarını, bunun da kaçak telefon girişini artırdığını belirtti. 
Telekomünikasyon Kurumu'ndan edinilen bilgiye göre, ithalat izni verilmemesinin nedeni, bazı şirketlerin bakım - onarım servis ağını kurmaması ve sattıkları cep telefonları için uluslararası garanti sağlamaması şeklinde açıklandı. Bu nedenle de her yıl bir iki haftada verilen ithalat izinleri, yılın ilk ayı bitmesine karşın hala çıkmadı. 
Telekomünikasyon Kurumu'nun 26 Ocak'ta aldığı kararda, fabrika atığı, yenilenmiş çalıntı veya ikinci el cep telefonlarının ithal edilebildiğine dikkat çekildi. Kararda, ithalatçı firmalardan, cep telefonlarının IMEI numaraları sonradan değiştirilemeyecek şekilde üretilmekte olan modellerine dair bir listenin kuruma gönderilmesi istendi. Kararda ayrıca firmaların, orijinal ürünlere üretim tarihleri itibariyle Türkiye'de yedi yıl süre ile yedek parça ve servis desteği verileceğini taahhüt etmesi de istendi. 
Türkiye'de cep telefonu pazarının lideri konumundaki Nokia da 2005 ithalat iznini alamayan firmalar arasında yer alıyor. Nokia Türkiye Pazarlama Müdürü Ülkem Kırımlı, Türkiye çapında üç ana merkez ve 150 servis noktasında bakım - onarım hizmeti verdiklerini ancak Telekomünikasyon Kurumu'nun ithalat izni için diğer şartı olan uluslararası garanti konusunun netlik kazanmadığını söyledi. Kurumdan kendilerine henüz resmi bir bildirim yapılmadığını vurgulayan Kırımlı, "Türkiye'de verilen garanti, devletin düzenlemesinde olması, kapsamının genişliği ve iki yıl sürmesi nedeniyle zaten pek çok ülkeden ayrılıyor. Örneğin Avrupa'da hem daha dar kapsamlı, hem de satıcı ile tüketicinin arasında olan bir yıllık garanti verilir" diye konuştu. 

2005 modeller kaçak 
Kırımlı, ithalat izni sürecinin uzamasının, ülkeye kaçak cep telefonu ve aksesuvarı girişini artırdığını belirtirken şunları söyledi 
"Bizim şirketimiz izin alamadığı için henüz 2005 model Nokia'ları ithal etmedi. Ancak piyasada 2005 model Nokia satıldığını görüyoruz. Bunlar, Türkiye'ye kaçak girmiş olabilir. Garantileri bulunmadığı gibi, parçaları da orijinal olmayabilir." 


</TEXT>
</DOC>
