<DOC>
<DOCNO> 329638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun31.html </URL>
<DATE> 2005/04/02/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İtalya'da kısmi yerel seçimler yapılacak... 
</HEADLINE>
<TEXT>

     İtalya'da yarın ve pazar günü kısmi yerel seçimler yapılacak. 
     Seçmenler, yarın ve öbür gün sandık başına gidecek. Basilicata bölgesindeki yerel seçim ise teknik aksaklıklar nedeniyle 17-18 Nisan tarihlerine ertelendi. 
     Kısmi yerel seçimlerle 13 bölge, 2 vilayet ve 366 belediyenin yeni yöneticileri belirlenecek. Sandıklar yarın TSİ 09.00-23.00, pazar günü ise 08.00-16.00 arasında açık olacak. 
     Piemonte, Lombardia, Veneto, Liguria, Emilia Romagna, Toscana, Umbria, Marche, Lazio, Abruzzo, Campania, Puglia ve Calabria'nın bölge yönetimlerini belirleme amacıyla yapılacak seçimlerde toplam 41 milyon 199 bin 410 seçmenin oy vermesi bekleniyor. Seçmenlerden 19 milyon 775 bin 637'si erkek, 21 milyon 346 bin 387'si kadın. 
     Viterbo ve Caserta'nın vilayet yönetimlerini belirleyecek seçimlerde ise 972 bin 169 seçmen sandık başına gidecek. 
     Aralarında Venedik şehrinin de bulunduğu 366 belediye seçimleri ise toplam 3 milyon 428 bin 696 seçmeni ilgilendiriyor. 
     Bu arada, Roma Katolik Kilisesi'nin ruhani lideri Papa İkinci Jean Paul'ün sağlık durumunun kötüleşmesinin ardından seçim kampanyalarının iptal edilmiş ve medyanın özel yayınlarla Vatikan'a yoğunlaşmış olmasının, seçimleri olumsuz etkilemesinden korkuluyor. 
     Papa'nın sağlık durumunu yakından takip eden vatandaşların seçime katılım oranının düşük olabileceği belirtiliyor. 
     
</TEXT>
</DOC>
