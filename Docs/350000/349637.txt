<DOC>
<DOCNO> 349637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun28.html </URL>
<DATE> 2005/06/07/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Başsavcı, kara paraya bir kerelik af istedi 
</HEADLINE>
<TEXT>

     Bulgaristan Cumhuriyet Başsavcısı Nikola Filçev, ülkeden yasadışı yollardan çıkarılan kara paranın yeniden ülkeye gelişinin sağlanması için bir kereye mahsus af çıkarılması önerisinde bulundu. 
     Başsavcılığın elindeki bilgilere göre, özellikle son 15 yıl içinde yurtdışına büyük miktarda kara para çıkarıldığını belirten Filçev, ''Ancak bunu bilmemize rağmen yeterli delilleri toplayamadığımız için dava açamıyoruz. Bu paranın geri dönmesini sağlamanın en iyi yolunun, bir kereye mahsus af getirilmesi olduğunu düşünüyorum'' dedi. 
     Muhalefet partileri, Filçev'in teklifine, ''vergisini ödeyen vatandaşlara haksızlık olacağı'' gerekçesiyle karşı çıktı. 
     ABD'nin Sofya Büyükelçisi James Pardew ise, ''Bulgaristan'da görevde bulunduğu 3 yıl içinde tek bir kişinin dahi kara para aklama suçundan mahkum olmadığını'' belirterek, ''Bu durumda Bulgaristan'da zaten genel bir af yürürlükte varmış gibi görünüyor. Ek bir affa gerek olup olmadığı tartışılır'' diye konuştu. 
     Büyükelçi Pardew, daha önce yaptığı açıklamalarda da Bulgaristan'ın kara para aklanması ve örgütlü suçlarla mücadele alanlarında başarılı olamadığını ifade etmişti. 
     
</TEXT>
</DOC>
