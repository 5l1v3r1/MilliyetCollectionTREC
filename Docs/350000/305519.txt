<DOC>
<DOCNO> 305519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo42.html </URL>
<DATE> 2005/01/11/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Inter, Emre'yi Fenerbahçe'ye kiralamayı düşünmüyor 
</HEADLINE>
<TEXT>

     İtalya Birinci Futbol Ligi Serie A takımlarından FC İnter'de, teknik direktör Roberto Mancini, Emre Belözoğlu'nun Fenerbahçe'ye kiralanabileceği biçiminde Türkiye'de çıkan haberleri inandırıcı bulmadığını söyledi. 
     Mancini, bugün Appiano Gentile'de düzenlediği basın toplantısı sırasında, Emre'nin Fenerbahçe'ye kiralanacağı konusuna da değindi. Siyah-mavili kulübün Emre'yi elden çıkarmak gibi bir düşüncesi bulunmadığını belirten Mancini, şöyle konuştu 
     ''Türkiye'de Emre'nin Fenerbahçe'ye kiralanabileceği yolunda söylentileri nasıl mı karşılıyorum Emre'yi teknik açıdan büyük bir oyuncu olarak görüyorum. Harika bir çocuk. Fenerbahçe'ye kiralanması bence çok zor.'' Mancini, bir gazetecinin pazar günkü lig maçında FC İnter'in, UC Sampdoria Cenova karşısında mucizevi bir galibiyet elde ettiğini hatırlatmasının ardından, ''O maç, İnter açısından bir dönüm noktası olabilir mi '' biçiminde yöneltilen soruyu ise, ''Bunu kısa sürede göreceğiz. Ama ekibim giderek daha iyi bir oyun çıkarmakta'' diye yanıtladı. 
     Mancini, UC Sampdoria Cenova karşısında 3-2'lik galibiyeti belirleyen golü atan Alvaro Recoba'nın FC İnter Kulübü yöneticileri tarafından ''Deha'' olarak nitelenmesi konusunda ise ''Recoba, bence de bir deha. Ama bütün dehalar gibi o da bazen sevinçten çıldırıyor. Bazen de sinirleri bozabiliyor. Önemli olan özellikle kafalarının ve ayaklarının belirli biçimde çalıştığı anlarda, bu tür dehalardan istifade etmeyi bilmektir'' diye konuştu. 
     Öte yandan, Emre Belözoğlu, FC İnter'in yarın AC Bologna karşısında mücadele edeceği İtalya Kupası maçı kadrosunda yer aldı. 
     Siyah-mavili ekip, AC Bologna karşısında ilk karşılaşmayı 3-1 galip tamamlamıştı. 
     
</TEXT>
</DOC>
