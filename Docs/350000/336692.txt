<DOC>
<DOCNO> 336692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy12.html </URL>
<DATE> 2005/04/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Üniversitelerarası Kurul Başkanı'ndan TÜBİTAK Kanunu tepkisi... 
</HEADLINE>
<TEXT>

     Mimar Sinan Güzel Sanatlar Üniversitesi Rektörü ve Üniversitelerarası Kurul Başkanı, Prof. Dr. İsmet Vildan Alptekin, ''TÜBİTAK Kanunu'nda öngörülen değişikliğin, TÜBİTAK'ın tamamen bilimsel tarafsızlığından koparılıp taraf olması, siyasallaştırılması anlamına geleceğini'' söyledi. 
     ''Terör, Şiddet ve Toplum Sempozyumu'' sonrasında basın mensuplarına bir açıklama yapan Prof. Dr. Alptekin, TÜBİTAK Kanunu'nda değişiklik yapılmasına ilişkin yasa teklifinde, ''14 kişilik yönetim kurulu üyelerinden 7'si ile başkanı, Başbakan'ın atamasının'' öngörüldüğünü belirterek, bunun tarafsızlık açısından tehlikeli bir durum olduğunu öne sürdü. 
     Prof. Dr. Alptekin, ''Bu değişiklik, TÜBİTAK'ın tamamen bilimsel tarafsızlığından koparılıp taraf olması, siyasallaştırılması anlamına gelir. Tüm Türk üniversiteleri buna karşıdır. Ben onlar adına konuşuyorum Biz bu tasarıyı kesinlikle kabul etmiyoruz. Bilimsel ve akademik kurulların tamamen siyasetin dışında kalmasından yanayız'' diye konuştu. 
     TÜBİTAK'ın, bilimsel araştırmalara çok büyük destek veren, katrilyonluk bütçesi olan bir kurum olduğunu belirten Prof. Dr. Alptekin, iktidarın bu gücü ele geçirmesiyle Türkiye'nin bilim ortamının bundan büyük yara alacağını iddia etti. 
     Türkiye'nin geleceğini belirleyecek bilimsel araştırmaların nesnelliğini yitirmemesi gerektiğini vurgulayan Prof. Dr. Alptekin, sözlerini şöyle tamamladı 
     ''Şu an siyasallaştırma gibi bir eğilim var. Önemli olan bunun hangi partiden geldiği değil, doğrudan bu düşünce tarzıdır. TÜBİTAK, son döneme kadar tarafsızlığını korumuş, son derece bilimsel, kaliteli işlev görmüş bir kurumdur. Eğer böyle bir siyasal yapının içine çekilirse, araştırmalara ayrılan trilyonlarca liralık pay da objektif olmayan kriterlere göre dağıtılacaktır. Bu olay, AB kriterlerine, objektifliğe, bilimselliğe aykırıdır. Daha önce öğrenci affı yasasına da karşı olduğumuzu belirtmiştik ama bu olay, çok daha farklı. Buradaki reaksiyonumuz, af yasası gibi olmaz.'' 
     
</TEXT>
</DOC>
