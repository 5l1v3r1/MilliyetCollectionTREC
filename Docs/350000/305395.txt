<DOC>
<DOCNO> 305395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun40.html </URL>
<DATE> 2005/01/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
AP'den AB anayasasına tam destek 
</HEADLINE>
<TEXT>

     Avrupa Parlamentosu'ndaki AP siyasi gruplar, AB anayasasına tam destek verdiler. 
     Genel Kurul'da bugün yapılan tartışmada, parlamentoda en fazla sandalyeye sahip olan Hıristiyan Demokrat Grup başta olmak üzere Sosyalist, Liberal ve Yeşiller'in temsilcileri, AB anayasasının onaylanması ve yürürlüğe girmesini savunan konuşmalar yaptılar. 
     AP'de yarın yapılacak oylamada, AB anayasasının önemli bir oyçokluğuyla kabul edilmesi bekleniyor. 
     Genel Kurul'daki tartışmada, Fransız aşırı sağının temsilcileri Jean-Marie Le Pen ve Philippe de Villiers, AB anayasasına ve Türkiye'nin AB üyeliğine karşı çıkan konuşmalar yaptılar. 
     Bu arada, AP'nin yarınki oturumunda, AB dönem başkanlığını Hollanda'dan devralan Lüksemburg'un Başbakanı Jean-Claude Juncker, ülkesinin önümüzdeki 6 ay içinde öncelik vereceği konular hakkında bir konuşma yapacak ve Avrupalı parlamenterlerin sorularını yanıtlayacak. 
     
</TEXT>
</DOC>
