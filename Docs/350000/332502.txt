<DOC>
<DOCNO> 332502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun59.html </URL>
<DATE> 2005/04/12/ </DATE>
<TIME> 21.13 </TIME>
<AUTHOR>  </AUTHOR>
<HEADLINE>
Para karşılığı evlenen Türkler sınırdışı edilebilecek 
</HEADLINE>
<TEXT>

     Alman kadınla para karşılığı evlilik yaparak süresiz oturma izni hakkı kazanan Türk vatandaşının oturma izninin iptal edilmesinin yasal olduğu bildirildi. 
     Leipzig'deki Federal İdare Mahkemesi, Bavyera eyaletindeki Kempten Yabancılar Dairesi'nin Türk vatandaşının oturma iznini iptal etmesini haklı buldu. 
     Mahkeme, sahte evlilik yapan Türkün, Türkiye ile AB arasında imzalanan ortaklık anlaşmasından doğan haklardan istifade edemeyeceğine karar verdi. 
     Oturma izni iptal edilen Türkün 1992 yılında Londra'da para karşılığı bir Alman kadınla evlenerek Almanya'ya geldiği ve 1997 yılında süresiz oturma izni aldığı bildirildi. 
     Kempten Yabancılar Dairesi'nin, evliliğin sahte olduğunu tespit etmesi üzerine, Türk vatandaşının oturma iznini 2001 yılında iptal ettiği açıklandı. 
     
</TEXT>
</DOC>
