<DOC>
<DOCNO> 324755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko31.html </URL>
<DATE> 2005/03/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Avea'nın yeni tarifeleri abone sayısını arttırdı... 
</HEADLINE>
<TEXT>

     Avea Satış ve Pazarlamadan Sorumlu Genel Müdür Yardımcısı Göktekin Dinçerler, yeni tarifeleri Mobilavantaj ve Mobilöğrenci ile ay başından beri faturasız hatlarda kazanımlarının 4-5 kat arttığını bildirdi. 
     GSM pazarındaki gelişmeler ile Avea'nın satış ve pazarlama stratejilerinin değerlendirildiği toplantıda konuşan Dinçerler, Avea'dan önce kullanıcıların sabit hat ve diğer operatörleri aramaktan korkar hale geldiklerini savundu. 
     Dinçerler, ''Sabit hatları da şebeke içi fiyatlar seviyesine çektik ve oturmuş yapıyı biraz değiştirdik'' dedi. 
     Avea için önemli olanın satış değil, kullanımı sürekli kılmak olduğuna işaret eden Dinçerler, fiyatlandırmanın da buna göre yapıldığını kaydetti. 
     Dinçerler, ''Pazar payımızı büyütmek istiyoruz. Ana prensip karlılık. Finansal anlamdaki beklentileri göz ardı edemeyiz'' şeklinde konuştu. 
     Bir müşteri edinme maliyetinin 25-30 dolar arasında olduğunu belirten Dinçerler, 5-6 ay kullanım yapan bir abonenin maliyeti karşıladığını söyledi. 
     Dinçerler, Türkiye'de bir aboneden sağlanan ortalama aylık gelirin 10-12 dolar seviyesinde bulunduğu, yurt dışında ise 40-50 avro civarında olduğunu kaydederek, şöyle konuştu 
     ''Her operatör buna rasyonel gözle baktığı sürece gelebileceği bir seviye var. Bunun altına inmek mümkün değil. Bu sene içinde geldiği nokta, fiyat seviyesi açısından çok fazla düşüşlerin beklenmemesi gereken bir seviye.'' Türkiye'de toplam sektörün yüzde 70'nin faturasız hat kullandığını ifade eden Dinçerler, 3-4 milyon kişinin de muhtemelen birden fazla hatta sahip olduğunu söyledi. 
     
     ''YENİ TARİFELER ABONE SAYISINI ARTIRDI'' 
     Göktekin Dinçerler, toplantıda Avea'nın yeni tarifeleri Mobilavantaj ve Mobilöğrenci hakkında da bilgi verdi. 
     Ev, iş ve diğer operatörleri aramanın dakikasının 3 kontör olduğu Mobilavantaj tarifesinde kayıtların 12 Mayıs 2005 tarihine kadar süreceğini ve bu tarifeye geçenlerin yıl sonuna kadar bu imkanlardan yararlanacağını belirten Dinçerler, Mobilöğrenci tarifesinde ise tüm Avea numaralarıyla görüşmenin 10 dakikasının 1,5 kontör, diğer operatör ve sabit hatları aramanın dakikasının ise 3 kontör olduğunu anlattı. 
     Dinçerler, Mobilavantaj ile diğer operatörlere göre hem şebeke içi hem sabit hat arama fiyatlarının yüzde 25 daha ucuz olduğunu söyledi. 
     Göktekin Dinçerler, ''Mart ayının başında başlattığımız bu tarifelerle faturasız hat kazanımlarımız 4-5 kat arttı'' dedi. 
     Soruları da cevaplayan Dinçerler, numara taşınabilirlik hizmetinin bu sene içinde gerçekleşmesini beklediklerini söyledi. 
     Dinçerler, Turkcell'in data iletişimini hızlandıran Edge hizmetini yakında tanıtacağının anımsatılması üzerine de, bununla ilgili Ericsson'la bir anlaşma yaptıklarını bildirdi. 
     
</TEXT>
</DOC>
