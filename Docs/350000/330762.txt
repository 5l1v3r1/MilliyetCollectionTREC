<DOC>
<DOCNO> 330762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy12.html </URL>
<DATE> 2005/04/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gül Talabani Irak'ta Türkiye'ye en çok önem veren kişilerden biri 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak Devlet Başkanlığına seçilen Celal Talabani'nin tecrübeli bir siyasetçi ve Irak'ta Türkiye'ye en çok önem veren kişilerden biri olduğunu söyledi. 
     Gül, Birleşik Arap Emirlikleri'ndeki BAE temasları çerçevesinde bugün Dubai'ye geçti. 
     Gazetecilerin Talabani'nin Irak Devlet Başkanlığına seçilmesine ilişkin sorularını yanıtlayan Gül, bu seçimin Irak'taki siyasi sürecin işlediğini gösterdiğini kaydetti. 
     Cumhurbaşkanlığı Konseyi'nin kısa bir sürede hükümet üyelerini de tespit etmesini umduklarını söyleyen Gül, Talabani'nin Devlet Başkanı, Adil Abdülmehdi ile geçen dönemin geçici Devlet Başkanı Gazi El Yaver'in Devlet Başkanı Yardımcıları olarak seçilmesinin memnuniyet verici olduğunu bildirdi. 
     Gül, sözlerini şöyle sürdürdü 
     ''Talabani tecrübeli bir siyasetçi. Irak'ın bütünlüğüne önem veren birisi. Dolayısıyla tebrik ederim. Umarım kısa sürede hükümet üyeleri de tespit edilecektir. Türkiye elinden gelen destek ve yardımı vermeye devam edecek.'' Gül, Türkiye-Irak ilişkilerinin kısa sürede daha da gelişeceğine inandığını belirterek, ''İki ülke arasındaki ilişkiler vazgeçilmezdir, muhakkak karşılıklı çıkar esasına dayalıdır'' diye konuştu. 
     Bakan Gül, ilişkilerin bundan sonra en iyi şekilde gelişeceğine inandığını belirterek, Talabani'nin de buna önem verdiğinin bilindiğini, zira daha önceki ziyaretleri sırasında bunu konuştuklarını kaydetti. 
     Bir gazetecinin, Irak'ta ilk kez bir Kürdün devlet başkanı seçildiğini hatırlatarak, Talabani'nin Devlet Başkanlığı döneminde Kürtler için bazı imtiyazlar sağlama gayreti içinde olup olmayacağının sorulması üzerine, Gül şunları söyledi 
     ''Herkes önce Iraklı. Herkesin Iraklı bilinci eminim daha da güçlenecektir. Iraklı bilinci güçlenecek ve ülke bütünlüğü eminim daha da sağlamlaşacaktır. Bu da başta Talabani olmak üzere, eminim herkesin birinci görevi olacaktır. Devlet başkanının birinci görevi muhakkak ülkesinin birlik ve bütünlüğünü korumak yönünde olacaktır. Şu da bir gerçektir ki, Türkiye'ye Irak'ta en çok önem veren politikacılardan biri de Talabani'dir. Bu, bizler tarafından da, herkes tarafından da çok iyi bilinmekte.'' Gül, bundan sonraki dönemin artık istikrar dönemi olacağına inandığını, bu çerçevede Irak'ın bütünlüğünün korunacağını ve Türkiye'nin de elinden geleni yapacağını kaydetti. 
     
</TEXT>
</DOC>
