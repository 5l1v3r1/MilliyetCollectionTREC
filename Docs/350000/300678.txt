<DOC>
<DOCNO> 300678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur31.html </URL>
<DATE> 2004/12/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
MNG uçağından Atatürk Havalimanı'na zorunlu iniş... 
</HEADLINE>
<TEXT>

     MNG Havayolları'nın Antalya'dan Hamburg'a giden yolcu uçağı, kabin basıncının düşmesi nedeniyle Atatürk Havalimanı'na zorunlu iniş yaptı. 
     AA muhabirinin aldığı bilgiye göre, Antalya'dan 159 yolcuyla saat 07.30'da Hamburg'a hareket eden MNG Havayolları uçağı, kalkıştan bir süre sonra kabin basıncının düşmesi üzerine Atatürk Havalimanı'na zorunlu iniş gerçekleştirdi. 
     Uçağın Atatürk Havalimanı'na inmesinin ardından yolcu salonuna alınan ve çoğunluğunu yabancıların oluşturduğu yolcular, sağlık kontrolünden geçirildi. 
     Bazı yolcuların, kabin basıncındaki düşmeden dolayı nefes alma zorluğu çektiği ve kulaklarından rahatsızlandıkları görüldü. Rahatsız oldukları saptanan 6 yolcu, bir süre dinlendikten sonra THY'ye ait uçakla Hamburg'a götürülecek. 
     Uçaktaki diğer yolcular da, MNG Havayolları'na ait başka bir uçakla öğle saatlerinde Hamburg'a gidecek. 

     
</TEXT>
</DOC>
