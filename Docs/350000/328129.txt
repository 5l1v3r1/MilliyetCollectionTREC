<DOC>
<DOCNO> 328129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko15.html </URL>
<DATE> 2005/03/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Piyasadan 800 bin şişe Yeni Rakı toplatıldı... 
</HEADLINE>
<TEXT>

     Mey İçki Sanayi'nin, bayiler aracılığıyla piyasadan 800 bin adet gümüş renkte kapaklı 70'lik Yeni Rakı'yı toplattığı bildirildi. 
     Mey İçki Sanayi Üst Düzey Yöneticisi CEO Galip Yorgancıoğlu, AA muhabirine yaptığı açıklamada, sahte rakıya bağlı ölüm olaylarının ortaya çıkmasının ardından, firmaya ait piyasadaki 70'lik gümüş kapaklı rakıları altın kapaklılarla değiştirdiklerini belirtti. 
     Yorgancıoğlu, piyasadan 800 bin adet gümüş renkte kapaklı 70'lik Yeni Rakı toplattıklarını, bunların yerine ise piyasaya 1 milyondan fazla altın renkte kapaklı 70'lik Yeni Rakı sürdüklerini bildirdi. 
     Değiştirme işlemlerinin önümüzdeki hafta tamamlanacağını ifade eden Yorgancıoğlu, şöyle konuştu 
     ''Gümüş kapaklı rakıları toplatıp, altın kapaklı rakıyla değiştirme işlemi geçici bir çözümdür. Birkaç ay içerisinde bilyeli kapak olarak da adlandırılan güvenli kapak uygulamasını başlayacağız. Bilyalı kapak için sahte rakı olayı ortaya çıkmadan çok önce çalışmalara başlamıştık. Makine alımı için de 40 milyon doların üzerinde yatırım yapılmıştı.'' 
     
     TOPLATILAN RAKILARIN İMHASI 

     Yorgancıoğlu, piyasadan topladıkları 800 bin şişe rakının nasıl değerlendirileceği konusunda çalışmaların devam ettiğini bildirdi. 
     Toplanan rakıları çevreye zarar vermeden imha etmenin yollarını aradıklarını ifade eden Yorgancıoğlu, ''Bu konuda üniversitelerin çevre mühendisliği fakültelerine başvurduk, hocalarımızdan yanıt bekliyoruz. Sanırım önümüzdeki hafta konuyla ilgili bilgi sahibi olacağız'' dedi. 

     
</TEXT>
</DOC>
