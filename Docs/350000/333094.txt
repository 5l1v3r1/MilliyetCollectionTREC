<DOC>
<DOCNO> 333094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur52.html </URL>
<DATE> 2005/04/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Konya Ülkü Ocağı'nda bulunan iki ''falaka aleti'' laboratuvara gönderildi 
</HEADLINE>
<TEXT>

     Ülkü Ocakları Konya İl Başkanlığı'nda, bir kişinin silahla yaralanmasıyla sonuçlanan kavgayla ilgili gözaltına alınan 21 kişi adliyeye sevk edildi. 
     Alınan bilgiye göre, önceki gün Ülkü Ocakları Konya İl Başkanlığı'nda meydana gelen silahlı kavgayla ilgili gözaltına alınan C.F, T.A, O.E, S.A, T.B, Y.E, Z.Z, İ.T.K, S.Ş, H.A.S, H.A, B.K, M.T, F.A, H.H, Y.E, A.C, E.K, İ.S, G.Y, A.Y, emniyetteki işlemlerinin ardından geniş güvenlik önlemleri altında adliyeye çıkarıldı. 
     Savcının kararıyla mühürlenen Ülkü Ocakları Konya İl Başkanlığı'nda yapılan aramada ise iki adet falaka aleti bulunduğu belirtildi. Savcılığın falaka aletlerini incelenmek üzere Emniyet Genel Müdürlüğü Laboratuvarı'na gönderdiği bildirildi. 
     
     NE OLMUŞTU 

     ÜLKÜ Ocakları Genel Başkanlığı'nın yeniden yapılanma çalışmaları kapsamında Konya il yönetimini değiştirmek istemesi gerginliğe yolaçarken, önceki gün çıkan kavgada silah kullanılmıştı. Ankara'dan gelen gruptan Mustafa Turan Konyalı ülkücü gençlerden Mesut Tepeli'yi tabancayla ayağından vurmuştu. Konya Ülkü Ocakları Şubesi'nde ayrıca bir Filistin askısı' ile falaka ve sopalar bulunmuştu. 
     Ülkücüler arasındaki gerginlik, iddiaya göre Ülkü Ocakları Genel Başkanlığı'na gelen 28 yaşındaki Harun Öztürk'ün illerde yeni yapılanmaya gidilmesi talimatıyla başladı. Genel Merkez, yeni yapılanma kapsamında sertlik yanlısı' olarak tanınan Konya Ülkü Ocakları Başkanı Fatih Akbaş'ı ve diğer yöneticileri görevden almaya karar verdi. Bu amaçla dün öğle saatlerinde Ülkü Ocakları Genel Başkanlığı'ndan bir grup ülkücü, Akbaş ve ekibini görevden almak için Konya'ya geldi. 
     Selçuklu İlçesi, Beyhekim Mahallesi, Ertuğrul Sokak, Alparslan Türkeş Apartmanı 2'nci katta bulunan Konya Ülkü Ocakları'na gelen ülkücüler, Akbaş'a durumu bildirdi. Görevden alınmaya itiraz eden Akbaş ve arkadaşları ile Ankara'dan gelen ülkücüler arasında tartışma çıktı. Tartışma saat 18.20 sıralarında kavgaya dönüştü. Bu sırada iddiaya göre Ankara'dan gelen 29 yaşındaki Mustafa Turan silahını çekip ateş etmeye başladı. Selçuk Üniversitesi İlahiyat Fakültesi 3'üncü sınıf öğrencisi 29 yaşındaki Mesut Tepeli ayağından yaralandı. 
     Olay üzerine gelen polisler Ülkü Ocakları'na baskın yaptı. Bu sırada ülkücülerle polis arasında arbede çıktı. Polis olaya karışan ve silah kullandıkları belirlenen, aralarında Konya Ülkü Ocakları Başkanı Fatih Akbaş'ın da bulunduğu 18 kişiyi gözaltına aldı. Bu kişilerin üzerinde 10 ruhsatsız tabanca, 3 bıçak ve çok sayıda sopa ele geçirildi. Ülkü Ocakları'nda yapılan aramada ise bir Filistin askısı' ile falaka aleti' ve sopalar da bulundu. 

     
</TEXT>
</DOC>
