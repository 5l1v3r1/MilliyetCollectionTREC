<DOC>
<DOCNO> 323007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur52.html </URL>
<DATE> 2005/03/11/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Balıkesir Valisinin adını kullanarak dolandırıcılık yapıldığı iddiası 
</HEADLINE>
<TEXT>

     Balıkesir'de Vali Atıl Üzelgün'ün adı kullanılarak dolandırıcılık yapıldığı iddia edildi. 
     Balıkesir Emniyet Müdürlüğü'nden yapılan yazılı açıklamada, kimliği belirlenemeyen bir kişinin, il merkezi ile Bandırma ve Edremit ilçelerinde, telefonla ulaştığı işadamlarına, kendisini Vali Atıl Üzelgün olarak tanıtarak, ''lösemili bir çocuk için yardım kampanyası düzenlediğini'' söylediği, bu kişilerden, verdiği banka hesap numaralarına kampanya için yardım yapmalarını istediği bildirildi. 
     Balıkesir Valiliği tarafından tedavi amaçlı veya benzer herhangi bir yardım kampanyası düzenlenmediğinin belirtildiği açıklamada, Balıkesir Valisi veya vali yardımcılarının adlarının kullanılmak suretiyle olabilecek yardım taleplerinin hiçbir şekilde karşılanmaması, bu tür yardım taleplerinin olması durumunda ise güvenlik güçlerine bilgi verilmesi istendi. 
     
</TEXT>
</DOC>
