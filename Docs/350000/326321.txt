<DOC>
<DOCNO> 326321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy28.html </URL>
<DATE> 2005/03/23/ </DATE>
<TIME> 16.19 </TIME>
<AUTHOR>  </AUTHOR>
<HEADLINE>
Erdoğan, kendi milletvekiline kızdı Ekonomiyi bilmiyor 
</HEADLINE>
<TEXT>

     Başbakan Recep Tayyip Erdoğan, bugün gazetecilerin, "AKP adına Milletvekili Abdullah Çalışkan önümüzdeki dönemde 2001 yılındakinden de büyük bir kriz beklentisi olduğunu dile getirdi. Merkez Bankası Başkanı'nın da bir açıklaması var stand-by'ın gecikmesi ekonomik istikrarı riske sokabilir diyor, bu son dönemde yaşanan sıcak para çıkışı ve döviz artışıyla birlikte kriz tartışmalarını nasıl değerlendiriyorsunuz" şeklindeki sorusuna "Bu tarz bir açıklama yapıldıysa bu talihsiz bir açıklama, ekonomiyi hiç bilmeyen bir insanın yaptığı bir açıklama" karşılığını verdi. 
     Erdoğan, stand-by ile ilgili çalışmaların sürdüğünü belirterek, Gelir İdaresiyle ilgili tasarı üzerindek çalışmaların "bugün ya da yarın" biteceğini belirtti. 
     Konuyla ilgili iki kanun tasarısının da bulunduğunu dile getiren Erdoğan, "O çıktıktan sonra stand-by ile ile ilgili IMF yönetim kurulu bir araya gelinecektir ve karar da verilecektir" dedi. Erdoğan yeni stand-by'ın imzalanmasıyla ilgili olarak "Telaşa gerek yok, Türkiye'nin oturmuş bir sistemi var, yani Türkiye'nin eğer ekonomisi stand-by ile ayağa kalkıp stand-by ile batacaksa o zaman biz yandık" ifadelerini kullandı. 
     Erdoğan, Türkiye'nin IMF'ye borcunun 31 milyar dolar olduğu yönündeki haberlere de değinirken, "Türkiye'nin şu andaki borcu 20 milyar dolar civarındadır. Biz göreve geldiğimizde o düzeylerdeydi" dedi. Erdoğan, Türkiye'nin geçen yıl ödediği faizin ise 45.5 katrilyon olduğunu söyledi. Erdoğan, "Biz sadece 2004 başındaki bütçe hazırlıklarımızda 55 katrilyon olarak planladığımız faiz ödemeleri, 9 katrilyon lira lehimizde tamamladık" diye konuştu. 
     "Türkiye'de sıcak para miktarının çok fazla olduğu söyleniyor, size göre sıcak para miktarı nedir" şeklindeki bir soruya ise Erdoğan şu yanıtı verdi 
     "Sıcak para bizim iktidarımızla ülkeye girmiş bir para değil, sıcak para ülkenin geçmişinden bugüne her zaman var. 
     Bu tabi kayıt dışı ekonominin de bir kaderidir. Kaldı ki kayıt altı ekonominin egemen olduğu ülkelerde bile sıcak para vardır. Şu anda benim açıklayacağım rakamın ne kadar isabetli olduğunu söylemek mümkün olur mu Buna karşı en önemli sigorta dalgalı kurdur, eğer bir sabit kurda kalsaydık bunun bedelini çok ağır öderdik." 
     
</TEXT>
</DOC>
