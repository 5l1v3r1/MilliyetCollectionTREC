<DOC>
<DOCNO> 302354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/aspo.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
50. YILIN SPORCUSU SÜREYYA 
</HEADLINE>
<TEXT>

   MİLLİYET okurları zirveye bir kez daha Türk atletizminin altın ismini çıkardı. Ayhan, geçen yılın ardından 2003'de de ipi açık ara göğüsledi 
      
   Rövanşı aldı 
   TÜRK atletizminin Dünya ve Avrupa pistlerinde onuru ve gururu olmayı 2003 yılında da sürdürdü. Golden Lig ve Grand Prixlerde yine rüzgar gibi esti, rakipleri seyretti. Büyük bir heyecanla beklenen Dünya Şampiyonluğu talihsiz bir döneme denk geldi, 1500 metre bayanlarda ikincilikle yetindi. Altın madalyayı kaptırdığı Rus Tatyana Tomashova'dan rövanşı ezici bir üstünlükle aldı ve 15 gün sonra Monaco'da koşulan Dünya Atletizm Finali'nde şampiyon olarak 1500 metrenin en büyüğü olduğunu kanıtladı. 
   
   Olimpiyat morali 
   MİLLİYET okurları, madalyalara ve uluslararası başarılara hasret kalan, kürsülere uzaktan ve iç geçirerek bakan Türk Halkını zaferleriyle peşine takan Süreyya Ayhan'a geçen yıl olduğu gibi bu yıl da oy yağdırdı. Olimpiyat sınavı öncesinde bir sporcuya verilebilecek en anlamlı moral desteğini vererek kürsünün en üst basamağına çıkardı. Ayhan, bu başarısıyla 50 yıllık muhteşem bir maziye sahip olan Milliyet Yılın Sporcusu Anketi'nde, üst üstte iki yıl zirvenin sahibi olmayı başaran tek kadın sporcu oldu. 
   
   YILIN SPORCUSU 
   1. Süreyya AYHAN Dünya 2.'si atlet 
   2. Onur DEREBAŞI Dünya Laser Şampiyonu 
   3. Mehmet OKUR NBA'deki başarılı temsilcimiz 
   4. Halil MUTLU Dünya Halter Şampiyonu 
   5. Semih SAYGINER Dünya Bilardo Şampiyonu 
   
   YILIN TAKIMI 
   1. Beşiktaş Futbol Takımı 
   2. Voleybol Bayan Milli Takımı 
   3. İzmir Büyükşehir Belediyesi Tekerlekli Basketbol Takımı 
   
   YILIN FUTBOLCUSU 
   1. SERGEN YALÇIN Beşiktaşlı Futbolcu 
   2. Tuncay ŞANLI Fenerbahçe 
   3. Bülent KORKMAZ Galatasaray 
   
   YILIN ANTRENÖRÜ 
   1. MIRCEA LUCESCU Beşiktaş Futbol Takımı Antrenörü 
   2. Reşat YAZICIOĞULLARI Voleybol Bayan Milli Takım Antrenörü 
   3. Ersun YANAL Gençlerbirliği Teknik Direktörü 
   
   YILIN SPOR ADAMI 
   1. SERDAR BİLGİLİ Beşiktaş Jimnastik Kulübü Başkanı 
   2. Hüsnü CAN Voleybol Federasyonu Başkanı 
   3. Celal DOĞAN Gaziantep Kulüp Başkanı 
   
   DÜNYADA YILIN SPORCUSU 
   1. MICHAEL SCHUMACHER Formula 1 Şampiyonu 
   2. Vivien FOE Kamerunlu futbolcu 
   3. Thierry HENRY Arsenalli futbolcu 
   
   NAMIK SEVİK ÖDÜLÜ 
   NİHAT GEVEN 
   TÜRK spor yazarlığının unutulmaz ismi, merhum müdürümüz Namık Sevik adına hazırlanan ödülümüz bu kez bir başka ustaya Nihat Geven'e gidiyor. 1960 yılında gazeteciliğe başlayan ve 1962'den bu yana MİLLİYET Adana bürosunda çalışan Geven, Sevik ilkelerine sonuna kadar bağlılığı ile tanınıyor. Meslekle ilgili yönetimlerde de yer alan ve halen Adana büromuzda spor sorumlusu olarak görev yapan Nihat Geven'in yaşamı da ödüllerle dolu. 
   
   ONUR ÖDÜLÜ 
   DİLEK SABANCI 
   ÖZEL Olimpiyatlar Türkiye oluşumunun bayrak isimlerinden biri. Dernek başkanlığının yanı sıra Zihinsel Engelliler Federasyonu'nun Asbaşkanlık görevini de başarıyla yürütüyor. Türkiye Zihinsel Engelliler sporunun gelişmesine büyük katkıda bulunuyor. Özellikle finans yaratılması yönünde ürettiği projeler dikkat çekiyor. Özel Olimpiyatlar Avrupa Yaz Oyunları'nın ülkemizde düzenlenmesi konusundaki çalışmaları, Uluslararası Federasyonlar tarafından Asya ülkelerine örnek olarak tavsiye ediliyor. 
   
   FAIR PLAY ÖDÜLÜ 
   SERDAR BİLGİLİ 
   BİR Beşiktaş - Galatasaray derbisinin ardından sadece 2003 sezonunun değil, belki de son yüzyılın en anlamlı, en cesur, en yürek isteyen konuşmasını yaptı. Başkan Bilgili, sahalarında ağırladıkları ezeli rakiplerine bir grup taraftarının yaptığı çirkinliği belki de bir camiayı karşısına alma tehlikesini göze alarak tepki gösterdi. Beşiktaş'ın onurlu tarihine yapılanları yakıştıramadığını açıklayan Bilgili, Galatasaray camiasından özür dileyerek fair - play adına bembeyaz bir sayfa açtı. 
   
   ÖZEL ÖDÜL 
   BURSA ÇINAR LİSESİ-TRABZON LİSESİ 
   2003, arzulanan başarılar yakalanamadığı için futbol ve basketbolda oldukça sönük geçerken, bu iki branşta yüzümüzü liseli gençlerimiz güldürdü. Ekonomik olanaksızlıkları devlet desteği ile alt eden ve son anda çıkan onayla Brezilya'ya gidebilen Bursa Çınar Lisesi, Dünya Liseler Basketbol Şampiyonası'ndan, Trabzon Lisesi Futbol Takımı ise Çin'deki Dünya Liseler Futbol Şampiyonası'ndan şampiyon olarak dönmeyi başardılar. 
   
   
</TEXT>
</DOC>
