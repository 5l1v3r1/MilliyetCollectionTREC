<DOC>
<DOCNO> 342649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/axgun01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'ya bir okul, bir yurt 
</HEADLINE>
<TEXT>


Başbakan Erdoğan, Şanlıurfa Yenişehir'deki Dilnihat Özyeğin Kız Yurdu ve Doktor Cavit Özyeğin İlköğretim Okulu'nun ortak temel atma törenine katıldı 

PINAR AKTAŞ Şanlıurfa 

Başbakan Recep Tayyip Erdoğan, dün bir kız yurdu ile bir ilköğretim okulunun temel atma töreni için Şanlıurfa'daydı. Erdoğan, Yenişehir'deki Dilnihat Özyeğin Kız Yurdu ve Doktor Cavit Özyeğin İlköğretim Okulu'nun ortak temel atma törenine katıldı. 
Başbakan Yardımcısı Abdüllatif Şener, Milli Eğitim Bakanı Hüseyin Çelik, Kültür ve Turizm Bakanı Atilla Koç'un da hazır bulunduğu törende konuşan Erdoğan, iktidarları döneminde Türkiye Cumhuriyeti tarihinde eğitimde çok ciddi bir sıçrama yaşandığını savundu. 
Erdoğan, "İlk defa bizim dönemimizde, 2 yıldır Milli Eğitim Bakanlığı bütçesi birinci sırada yer almaktadır. Bunu inandığımız için yapıyoruz. Bunu başarmaya mecburuz. Bunu başaramazsak, tarihe karşı sorumluluğumuz olduğuna inanıyoruz" dedi. 

Vakıf geleneği 
Çıkardıkları kanunlarla, eğitime yatırım yapanların, bu yatırımlarını yüzde 100 gider sayabildiklerini anımsatan Erdoğan, "Bizim derdimiz, bağcıyla değil, bizim derdimiz üzümü hep beraber yemek. Bu dönemde yaklaşık 1 milyar 500 milyon YTL'ye varan destek hayırseverlerimizden geldi" diye konuştu. Türk insanın vakıf geleneğinden geldiğini belirten Erdoğan, "Cehaleti ayaklarımızın altına almaya mecburuz. Bunun için 'Haydi Kızlar Okula kampanyasını başlattık. Şu ana kadar 150 bin civarında kızımız okula başladı. 700 bin civarında bundan mahrum olan kızımızın da ilim irfan sahibi olmasını istiyoruz" dedi. 

'Eserlerle anılacaksın' 
Hüsnü Özyeğin, Kadir Has gibi hayırseverlerin yaptırdığı eserlere de dikkat çeken Başbakan Erdoğan, konuşmasını şöyle bitirdi 
"Öbür dünyaya götürmeyeceksin ya Götüreceğin de burada yaptığın hayırlar. Para pul gelmiyor. Bu eserler kaldığı sürece sen de anılacaksın." 
Fiba Holding Yönetim Kurulu Başkanı Hüsnü Özyeğin ise, Hüsnü Özyeğin Vakfı'nın kurulduğu günden bugüne kadar eğitim ve tarihi mirası korumak amacıyla pek çok projeye imza attığını kaydederek, şu ana kadar mali desteğe ihtiyacı olan başarılı 7 bin 500 öğrenciye yurtiçi ve yurtdışında üniversite eğitimlerinin desteklendiğini belirtti. Vakfın, kuruluşunun 15. yılında Türkiye'nin genç nüfusunun eğitimine yaptığı yatırımları çeşitlendirmek amacıyla da Doğu ve Güneydoğu Anadolu'da 5 il ve 3 ilçede 6 kız öğrenci yurdu, 1 genel lise ve 3 ilköğretim okulunu yaptırarak, 2005 - 2006 eğitim - öğretim yılında Milli Eğitim Bakanlığı'na teslim edeceğini ifade etti. 

200 yatak kapasiteli 

Başbakan Erdoğan'ın Şanlıurfa Yenişehir'de temelini attığı Dilnihat Özyeğin Kız Yurdu, 2005 - 2006 eğitim - öğretim yılında hizmete girecek. Hüsnü Özyeğin Vakfı'nca yaptırılan 200 yatak kapasiteli yurt, 7 bin 700 metrekare üzerine tesis edilecek. Ayrıca Hüsnü Özyeğin Vakfı, aralarında Diyarbakır, Siirt, Ağrı'nın da bulunduğu Doğu ve Güneydoğu Anadolu'da 5 il ve 3 ilçede 30 bin metrekare inşaat alanında 900 yatak kapasiteli 6 kız yurdu, 1 genel lise, 3 ilköğretim okulu yaptırarak 2055 - 2006 eğitim - öğretim yılı için Milli Eğitim Bakanlığı'na teslim edecek. Yine vakıfça yaptırılan Dr. Cavit Özyeğin İlköğretim Okulu ise, Toprak Mahsulleri Ofisi'nin bağışladığı 7 bin metre karelik arazi üzerine 24 derslikli olarak inşa edilecek. 


</TEXT>
</DOC>
