<DOC>
<DOCNO> 307981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yasam/axyas02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler'e alkış 
</HEADLINE>
<TEXT>


Londra Kraliyet Sanat Akademisi'ndeki "Türkler" sergisi için "tarihi olay" ifadesini kullanan İngiliz medyası, Türk sanatını yere göğe sığdıramadı 


İngiliz basını, Londra'daki Kraliyet Sanat Akademisi'nde resmi açılışı yapılan "Türkler Bin Yılın Yolculuğu 600 - 1600" sergisine geniş yer verdi. Sergi haberine sanat sayfasının tümünü ayıran The Daily Telegraph gazetesi, organizasyonu "daha önce hiç anlatılmamış son derece heyecanlı bir öykü" ve "tarihi bir olay" ifadeleriyle değerlendirdi. Sergideki eserlerin dünyanın en güzel ve nadir bulunan hazineleri arasında bulunduğunu belirten Telegraph yazarı Richard Dorment, "Türkler sergisinin Royal Academy'nin bugüne kadar yaptığı en büyük sergilerden biri olduğunu" vurguladı. 

AB bağlantısı 
The Independent gazetesinde çıkan haberde ise sergi, "Muhteşem Türk sanatının Kraliyet Sanat Akademisi'ni işgali" olarak tanımlandı. Gazetenin köşe yazarlarından Philip Hensher de sergiyi "kültürel zenginliği ortaya koyan değişik bir sergi" olarak niteledi. Hensher, sergiyi değerlendirmekten öteye geçerek, serginin neden organize edilmiş olabileceği yolundaki spekülasyonlar üzerinde durdu ve İngiltere Başbakanı Tony Blair ile Başbakan Recep Tayyip Erdoğan'ın sergi ile ilgili mesajlarında "kültürel çeşitlilik" ve"farklı kültürlerin iç içe geçmesi" temasını işlemesini, Türkiye'nin AB üyeliği isteğiyle ilişkilendirdi. 

'Aztekler'i geçer' 
Financial Times gazetesi de yönetim problemleri ve ekonomik güçlükler yaşayan Royal Academy of Arts'ın "Türkler" sergisini kamuoyunun dikkatini çekebilmek için düzenlediği yorumunu içeren bir başlığa yer verdi. Serginin İslam ile Batı arasında hassas ilişkilerin bulunduğu bir döneme rastlamış olmasının önemine işaret edilen haberde, İngiltere Başbakanı Tony Blair'in sergi kataloğuna yazdığı önsözdeki, "Türklerin uzun ve karmaşık yolculuğu, anlamamız ve üzerinde yoğunlaşmamız gereken bir şey" ifadesine de dikkat çekildi. Gazete, Akademi'nin 2002'de düzenlediği Aztekler sergisine 430 bin ziyaretçinin geldiğini hatırlatarak, "Türkler"e gösterilen ilginin daha fazla olmasının beklendiğini yazdı. 


</TEXT>
</DOC>
