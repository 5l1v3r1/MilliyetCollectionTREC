<DOC>
<DOCNO> 324838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo29.html </URL>
<DATE> 2005/03/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Samsunspor, Akçaabat'a 3 puan umuduyla gitti... 
</HEADLINE>
<TEXT>

     Samsunspor, 20 Mart Pazar günü deplasmanda yapacağı Akçaabat Sebatspor maçının hazırlıklarını tamamlayarak Trabzon'a hareket etti. 
     Nuri Asan Tesisleri'nde yaptığı kısa çalışmayla Akçaabat Sebatspor maçı hazırlıklarını tamamlayan Karadeniz ekibinde, teknik sorumlu Ertuğrul Sağlam gözetiminde bugün yapılan çalışmalara, sakat olan Ergin katılmadı. Hafif sakat olan Ayari, takımdan ayrı çalışırken, düzelen Serkan Aykut ise takımla birlikte çalıştı. 
     İdman sonrası bir açıklama yapan teknik sorumlu Sağlam, hafta başından bu yana tempolu bir çalışma yaptıklarını söyledi. 
     Pazar günü yapılacak maçta çalışmalarının karşılığı olan 3 puanı almak için ellerinden geleni yapacaklarını belirten Sağlam, şunları kaydetti 
     ''Akçaabat Sebatspor maçı gerçekten zor bir karşılaşma olacak. Eğer bu maçı hafife alırsak kaybeden biz oluruz. Futbolcu kardeşlerimiz de bunun farkında. Son yaptığımız 2 maçta kaybedilen 4 puanı bu maçı kazanarak telafi etmek istiyoruz.'' Daha sonra karayoluyla Trabzon'a hareket eden Samsunspor'da, kart cezaları bulunan Adnan ve Musa ile sakat Ergin kadroda yer almadı. 
     Samsunspor'un, Akçaabat Sebatspor karşılaşmasına muhtemelen Shorunmu, Elyasa, Kenan, Petkov, Muhammet, Caner, Kais, Kirita, Celil, Serkan ve İvanov tertibiyle çıkması bekleniyor. 
     
</TEXT>
</DOC>
