<DOC>
<DOCNO> 323142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun04.html </URL>
<DATE> 2005/03/12/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD'de Türkiye karşıtı senatör, siyaseti bırakıyor... 
</HEADLINE>
<TEXT>

     ABD Kongresi'nde görev yaptığı uzun yıllar boyunca Türkiye karşıtı girişimlere verdiği destekle tanınan Yunan asıllı Demokrat Partili Senatör Paul Sarbanes, siyaseti bırakıyor. 
     Senato üyeliğini 29 yıldır sürdüren 72 yaşındaki Sarbanes, yazılı açıklamasında, 2006 yılında yapılacak Senato seçimlerine katılmayacağını duyurdu. Sarbanes, "artık yaşamı başka şekilde sürdürmenin zamanı geldi" dedi. 
     Demokrat Parti'nin en kıdemli senatörleri arasında yer alan Sarbanes, görev süresi boyunca, Kongre'nin gündemine Rum ve Ermeni lobileri tarafından getirilen ve Türkiye'yi hedef alan girişimlerin hemen tamamını desteklemişti. 
     Halen Senato Bankacılık Komitesi'nin kıdemli demokrat üyesi olan ve Dış İlişkiler Komitesi'nde de görev yapan Sarbanes, Amerikan kamuoyunda en fazla, şirket yolsuzluklarına getirilen cezaların artırılmasını öngören yasanın kabulünde önemli rol oynamasıyla da tanınıyor. Sarbanes, iç politikada Demokrat Parti'nin en liberal isimleri arasında yer alıyor. 
     
</TEXT>
</DOC>
