<DOC>
<DOCNO> 349664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko04.html </URL>
<DATE> 2005/06/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Portföy yatırımcısının Türkiye ilgisi büyüyor... 
</HEADLINE>
<TEXT>

     Martta uluslar arası piyasalarda yaşanan dalgalanmalar nedeniyle 839 milyon dolarlık çıkışla sonuçlanan yabancıların Türkiye’yeki portföy yatırımı işlemleri nisanda yeniden girişe dönüşürken, bu yılın ilk dört ayında portföy yatırımı için Türkiye’ye gelen net sermaye 3.7 milyar dolara ulaştı. 
     Merkez Bankası verilerine göre yabancı yatırımcılar nisanda Türkiye’den 2 milyar 550 milyon dolarlık yeni menkul kıymet aldı. Yabancıların Türkiye’ye yönelik menkul kıymet yatırımları Hazine iç borçlanma kağıtları ile İMKB’den hisse senedi alımlarından kaynaklanıyor. Yabancıların nisanda Türkiye’den çıkardıkları portföy yatırımı tutarı ise 1 milyar 908 milyon dolarda kaldı. Bu nedenle, yabancılar nisanda Türkiye’den net 642 milyon dolarlık menkul kıymet alımına gittiler. 
     Yabancı yatırımcılar 2004 yılında da Türk menkul kıymetlerine yoğun ilgi göstermiş, ancak yabancı portföy yatırımlarında 17 Aralık sonrasında adeta bir patlama yaşanmıştı. Aralık 2004’te 2 milyar 98 milyon doları bulan Türkiye’ye giren net portföy yatırımı tutarı, ocakta 1 milyar 880 milyon dolar, şubatta ise 1 milyar 949 milyon dolara ulaşmıştı. Söz konusu üç ayda Türkiye’ye net 5 milyar 927 milyon dolarlık portföy yatırımı girişi kaydedilmişti. 
     Ancak martta ABD’nin faiz artırımı kararıyla uluslar arası piyasalarda gelişmekte olan ülkeler aleyhine yaşanan gelişmeler nedeniyle Türkiye’den de net 839 milyon dolarlık yabancı portföy yatırımı çıkışı yaşanmıştı. Martta Türkiye’den yaşanan bu çıkışın nisanda yerini girişe bıraktığı gözlenirken, giriş eğiliminin mayıs ayında ve bu ayın ilk günlerinde de devam ettiği belirtiliyor. 
     
     NET GİRİŞ YÜZDE 63.5 ARTTI 
     Bu yılın ilk dört ayında yaşanan gelişmeler, şimdiye kadarki en yüksek tutarda yıllık yabancı portföy yatırımı girişini 2004 yılında alan Türkiye’nin bu rekorunu bu yıl kolaylıkla kırabileceğini de ortaya çıkardı. Bu yılın ilk dört aylık döneminde yabancıların Türkiye’ye portföy yatırımı için getirdikleri sermaye geçen yılın aynı dönemine göre yüzde 16 milyar 212 milyon dolara kadar yükseldi. Aynı dönemde yabancıların Türkiye’den çıkardıkları fonlar ise 12 milyar 547 milyon dolar olarak gerçekleşti. Net girişler ise yüzde 63.5 artarak 3 milyar 665 milyon dolar oldu. Geçen yılın aynı döneminde Türkiye’ye 9 milyar 168 milyon dolarlık portföy yatırımı amacıyla sermaye getiren yabancılar aynı dönemde 6 milyar 926 milyon dolarlık sermaye çıkarmıy ve net giriş 2 milyar 242 milyon dolar olmuştu. 
     2004 yılının tümünde ise 26 milyar 471 milyon dolar 
     olan yabancıların portföy yatırımı amacıyla getirdikleri sermayeye karşılık 19 milyar 221 milyon dolarlık sermaye çıkmıştı. Söz konusu işlemler net 7 milyar 250 milyon dolarlık girişle sonuçlanmıştı. 
     
</TEXT>
</DOC>
