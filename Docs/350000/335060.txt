<DOC>
<DOCNO> 335060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yazar/kohen.html </URL>
<DATE> 2005/04/20/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Umut var henüz işaret yok... 
</HEADLINE>
<TEXT>


BM'den ABD'ye, AB'den Rusya'ya kadar bütün dünya KKTC seçimlerinin sonucundan, yani uzlaşma yanlısı gerçekçi bir lider olarak gördükleri Mehmet Ali Talat'ın cumhurbaşkanı olmasından memnun... Herkes böylece çözüm olasılıklarının arttığını söylüyor. Diplomatlar, yorumcular "Şimdi top Papadopulos"ta diyor... 
Gerçekten Rum lideri son yılların bu en büyük fırsatını değerlendirecek mi Uluslararası camiada artık ciddi olarak devreye girecek ve Papadopulos'u, Talat'ın seçilir seçilmez yaptığı diyalog çağrısına uymasını sağlamaya çalışacak mı 
Şu anda sadece umutlar, beklentiler var. Ama henüz gözle görülür bir işaret yok... 

PAPADOPULOS ve çevresinden gelen ilk tepki, Rum yönetiminin tavrında hiçbir değişiklik olmadığını gösteriyor. Rum Başkan'ın söyledikleri, henüz Talat ile masaya oturmaya niyetli olmadığını doğrular nitelikte. 
Onun stratejisi şu Müzakere konusunda muhatap olarak KKTC liderini değil, Türkiye Başbakanı'nı almak. Annan Planı konusunda, bunun reddi anlamındaki tutumunu sürdürmek... Bu arada BM'yi ve Genel Sekreter Kofi Annan'ı devre dışında tutmak, onun yerine AB'yi daha fazla angaje etmek, hatta "AB normlarına aykırı" saydığı Annan Planı'nın yerine, AB'nin bir girişimde bulunmasını sağlamak... Papadopulos böylece hem AB üyesi olmanın avantajını kullanıp köşeye sıkıştırılmaktan kurtulmayı, hem Türk tarafından yeni ödünler koparmayı düşünüyor... 

PAPADOPULOS bu taktiklerinde şimdiye kadar bir ölçüde başarılı olmuş sayılabilir. Ama yeni çıkan fırsatları teperek aynı politikasını sürdürmesi, son analizde ona veya Rum tarafına bir şey kazandırmayacaktır. Bu takdirde sonunda olacak şey, şimdi adanın birleşmesinden yana olan Kıbrıs Türklerinin tüm umutlarını yitirmesi ve pratikte adada iki devletin birbirinden tamamen ayrı olarak varlıklarını sürdürmesidir. 
Kıbrıs Rum kesiminde bu gerçeği ve olasılığı gören bazı siyasi liderler ve analistler var. Örneğin DİSİ lideri Anastassiadis, Papadopulos'un "Talat ile görüşmek konusunda vakit kaybetmemesini" istedi. "Cyprus Mail" gazetesi Rum yönetiminin Talat'a karşı tavrını değiştirmesi zamanının geldiğini belirtti... 
Papadopulos şimdi kendi toplumundan gelen bu tür seslere ne kadar kulak verecek Bu soru uluslararası camianın mesajlarını ne kadar ciddiye alacağı sorusu için de geçerlidir... 

KUŞKUSUZ Papadopulos'un alacağı tavır uluslararası toplumun göstereceği kararlılığa da bağlıdır. Şimdiye kadar böyle bir kararlılık pek görülmedi. 
BM Genel Sekreteri "Ancak iki taraf isterse devreye girerim" diyor. Tavrını beğenmediği Papadopulos'u zorlamaya yönelik bir adım atmak istemiyor.AB, çaresiz durumda. O da Papadolus'un taktiklerinden hoşlanmıyor ama onu yola getirecek bir şey yapamıyor.ABD kendi derdinde Irak ve açıkçası Kıbrıs, gündeminde öncelikler arasında yer almıyor.Rusya dahil, diğer güçler de araya girip aktif olarak araya girecek durumda -ve niyetinde- değil. 
Şimdi etkili olabilecek çevreleri devreye sokmak, Türk diplomasisine düşüyor. Talat önümüzdeki günlerde bu konuda kollarını sıvayacak. Artık buna rağmen bir hareket ve ilerleme olmazsa, "Kendileri bilir" deyip geçmekten başka çare kalmaz... 



</TEXT>
</DOC>
