<DOC>
<DOCNO> 331210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur13.html </URL>
<DATE> 2005/04/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bir garip soygun girişimi .. 
</HEADLINE>
<TEXT>

     Ahmet ERTAN- Emrah ERDOĞAN HAVRAN Balıkesir , DHA 

      BALIKESİR'in Havran İlçesi'nde taşocağını basarak patlayıcı madde arayan silahlı 3 kişi, para ve değerli eşyalarını vermek isteyen işçileri, "Siz bizi çapulcu mu sandınız'' diye tersledi. İyi giyimli oldukları ve düzgün konuştukları belirtilen kimliği belirsiz kişiler, patlayıcı bulamayınca işçileri bağlayıp, üzerlerini battaniyeyle örterek olay yerini terk etti. 
     Havran'a 4 kilometre uzaklıktaki, Burhaniye Eski Belediye Başkanı Necdet Uysal'a ait Uysal İnşaat ve Turizm Kollektif Şirketi'ne ait taş ocağına geçen Pazar günü 20.20 sıralarında gelen silahlı 3 kişi, işçilerin çay molası verdiği sırada şantiyedeki koğuşu bastı. Ellerinde 14'lü tabanca bulunan, başlarını bere, yüzlerini kaşkolla kapatan 27- 35 yaş arasındaki kişiler, koğuştaki işçiler 45 yaşındaki İbrahim Sürek, 34 yaşındaki Şaban Çürük, 28 yaşındaki Mehmet Kocatürk, 28 yaşındaki Ali Çiçek ve 27 yaşındaki Numan Koç'u yere yatırarak, yanlarında getirdikleri 2 kelepçe ve iplerle bağladı. 
     Dinamit deposunun yerini soran silahlı kişiler, işçilerin para ve kıymetli eşyalarını vermek istemeleri üzerine, "Siz bizi çapulcu mu sandınız Biz çapulcu değiliz, sizlerle de bir sorunumuz yok'' diye tersledi. İşçilerin cep telefonlarını ve şirkete ait 2 el telsizini alan. kişilerden biri işçilerin yanında beklerken, 2 kişi dinamit deposuna gitti. Etraftaki tel örgüleri makasla kesen 2 kişi, deponun kapısını ve camını balyozla kırıp içeriye girdi, ancak patlayıcı madde bulamadı. 
     
     "ÜŞÜRSÜNÜZ'' DİYİP YATAKHANEYE GÖTÜRDÜLER 
     Silahlı kişiler, bu sırada bölgede koyun otlatan ve ısınmak için taşocağına gelen 27 yaşındaki çoban Halil Atacan'ı da etkisiz hale getirdi. Dinamit deposunda patlayıcı arayan 2 kişi, yakındaki Küçüdere Köyü'nde oturan ve tesise gelen şantiye işçisi 28 yaşındaki Salih Pala'yı da silah zoruyla yemekhaneye getirerek, el ve ayaklarını iple bağladı. 
     Daha sonra şantiye yönetim binasına giden 2 kişi, kapıları ve camları balyozla kırıp içerde bulunan bir bilgisayar, 2 el telsizi, bir hesap makinası ve kasada bulunan 35 YTL'yi 35 milyon lira aldı. Tekrar işçileri bağladıkları yemekhaneye dönen soyguncular, "Hava soğuk, burada üşürsünüz. Bu bağlardan da sizi ancak sabah işe gelecek arkadaşlarınız kurtarabilir'' diyerek, işçilerin ayaklarını çözdü. Silahlı kişiler, toplu olarak yan tarafta bulunan koğuşa götürdükleri işçileri ranzalara yatırıp, ellerinden ve ayaklarından bağladı, üzerlerine teker teker battaniye örtüp, "Debelenirseniz, battaniyeler düşer, siz de üşürsünüz. Üşümemek için de debelenmeyin'' uyarısında bulunup gitti. 
     
     TERÖRİST ŞÜPHESİ 
     İşçilerden Salih Pala, saat 00.15 sıralarında ellerini çözüp, diğer arkadaşlarını da kurtardı. Jandarmaya durum bildirildi. İşçilerin ifadelerine başvuran jandarma ekipleri, parmak izi çalışması yaptı. İşçiler yapılan sorgularında, soyguncuların 3 kişi olduklarını, birinin başında deri bere, diğer 2 soyguncunun başında örme bere bulunduğunu, 3'ünün de ellerinde 14'lü tabanca olduğunu, bir tanesinin saçlarının peruk olabileceğini belirtti. İşçiler, 3 kişinin de yüzlerini kaşkolla örtüklerini kaydetti, silahlı kişilerin 27- 35 yaşları arasında olduklarını anlatan işçiler, "İyi giyimli, düzgün konuşan genç insanlardı. Bize de iyi davrandılar'' dedi. 
     Olayla ilgili soruşturmanın çok yönlü olarak sürdürüldüğünü belirten yetkililer, silahlı kişilerin terör eyleminde kullanmak amacıyla patlayıcı almak istemiş olabileceklerini vurguladılar. 
     
</TEXT>
</DOC>
