<DOC>
<DOCNO> 320328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko18.html </URL>
<DATE> 2005/03/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Emeklilik sistemi sil baştan düzenleniyor... 
</HEADLINE>
<TEXT>

     Sosyal güvenlik reformu kapsamındaki Emeklilik Siortaları Yasa Taslağı, emeklilik sistemini sil baştan değiştiriliyor. Emeklilik yaşı 2035 yılına kadar kadınlarda 58 erkeklerde 60 olarak uygulanacak. 2035 yılından konra ise hayatta kalma ümidine göre yaş sınırı kademeli olarak artırılacak. Devlet de sigortalılar için yüzde 5 oranında Sosyal Güvenlik Katkı Primi ödeyecek. 
     Sigortalıların aylık veya gelir bağlanmasına esas kazancı, tüm çalışma sürelerindeki kazançlarının ortalamasına göre belirlenecek. Aylık bağlama oranının Yasa'nın yürürlüğe girdiği tarihten itibaren çalışılan her yıl için 2016 yılına kadar yıllık yüzde 2.5, 2016 yılından itibaren yıllık yüzde 2 olarak uygulanması öngörülüyor. 
     IMF'nin yeni stand-by anlaşmasını onaylamak için TBMM'ye sunulmasını ön koşul olarak getirdiği sosyal güvenlik reformu kapsamındaki Emeklilik Sigortaları Yasa Taslağı Başbakanlığa sunuldu. 
     Taslakla, zorunlu sigortalılık kavramı, tarım ve inşaat işlerinde süreksiz işlerde çalışanlardan, tarımda kendi nam ve hesabına çalışanlardan, gelir vergisinden muaf olanlardan, ev hizmetlerinde çalışanlardan aylık kazançları prime esas asgari aylık kazancın altında olanları kapsamayacak şekilde değiştiriliyor. 
     Tarım ve inşaat işlerinde geçici süreli çalışanlar, yevmiyeli çalışanlar, kendi nam ve hesabına prim ödeyenlerden gelir vergisinden muaf olup aylık kazançları asgari ücretin altında olanlar zorunlu sigortalılık yerine, isteğe bağlı sigortalardan yararlanabilecekler. 
     İsteğe bağlı sigorta prim oranları ise prime esas kazanç taban ve tavanı arasında kalmak kaydıyla sigortalılar tarafından belirlenecek tutar üzerinden yüzde 20 olarak uygulanacak. Zorunlu sigortalılardan farklı olarak isteğe bağlı sigortalıların hizmet süreleri prim ödedikleri andan itibaren işlemeye başlayacak. İsteğe bağlı sigortalı olabilmek için Genel Sağlık Sigortası Primi'nin de ödenmesi gerekiyor. 
     

     
</TEXT>
</DOC>
