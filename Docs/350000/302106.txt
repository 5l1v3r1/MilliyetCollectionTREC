<DOC>
<DOCNO> 302106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun12.html </URL>
<DATE> 2004/12/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
CIA, istihbarat alanında çalıştırmak üzere tıp doktorları arıyor... 
</HEADLINE>
<TEXT>

     Amerikan Merkezi Haberalma Örgütü CIA , verdiği ilanlarla istihbarat alanında çalıştırmak üzere tıp doktorları arıyor. 
     Amerikan Medical Association dergisinin arka sayfasında yer alan bir ilanla ''tıp analistleri'' arayan CIA, yabancı liderler ve teröristlerin sağlık durumlarını değerlendirmede bu doktorların uzmanlığından faydalanmak istediğini ifade ediyor. 
     NBC televizyonunun verdiği bir haberde, ''tıp analizmi''nin yeni bir kavram olmadığı, Soğuk Savaş yıllarında da CIA'nın Sovyet lider Nikita Kruçev'in idrarından örnekler aldığının konuşulduğu kaydedildi. Haberde, CIA'nın uzun yıllardır dünya liderlerinin sağlık durumunu takip ederek biyografik profillerini çıkarmaya çalıştığının bilindiği ifade edildi. 
     CIA'nın verdiği iş ilanında, bu ''tıp analistleri''nin ilaç ile salgın ve bulaşıcı hastalıkların yanı sıra kamu sağlığı konusunda istihdam edilecekleri kaydedildi. İlanda, ''Bulgularınız ulusun karşı karşıya bulunduğu acil ve stratejik konularla uğraşan ABD'nin en üst düzey siyaset belirleyicilerine ulaşacaktır'' ve ''Doktorlar, psikiyatrlar ve psikologlardan oluşan bir ekiple çalışacak istihbarat görevlisi olarak yabancı liderlerin ve teröristlerin fiziksel sağlık durumları ile küresel sağlık meselelerini değerlendireceksiniz'' gibi ifadeler kullanılıyor. 
     Düzenli olarak ülkelerin siyasi liderlerinin tıbbi ve psikolojik bilgilerini içeren kişisel profillerini oluşturan CIA'nın bu bulgularının, bazı durumlarda Amerikalı müzakerecilerin müzakere masasında kiminle boy ölçüşeceklerini anlamalarına yardımcı olduğu, bazen de düşmanın bir sonraki hamlesinin ne olacağını kestirmede kullanıldığı belirtiliyor. 
     CIA'nin bugüne kadar tıbbi bilgilerini ele geçirdiği liderler ve isimler arasında Saddam Hüseyin, Usame Bin Ladin, Fidel Castro ve eski Yugoslavya lideri Slobodan Miloşeviç'in de bulunduğu belirtilirken, ABD'ye dost ya da düşman olan yüzlerce dünya liderinin sağlık ve psikolojik durumunun CIA tarafından fişlendiği ifade ediliyor. 
     Yine CIA bulgularına göre terör örgütü El Kaide lideri Bin Ladin'in sürekli diyalize ihtiyaç duyacak derecede böbrek problemi olduğu, kalp büyümesi ve kronik düşük kan basıncı sorunları yaşadığı ifade ediliyor. Bin Ladin'in Afganistan'da Sovyetlere karşı savaşırken iki parmağını kaybettiği de CIA'nın elindeki bilgiler arasında yer alıyor. 
     Miloşeviç'in stres altında tepkisinin iyi olmadığına dair bilgilerin Dayton barış görüşmelerinde kullanıldığı ifade edilirken, Sırp liderin profilinde stres altındayken kilo aldığı, daha fazla sigara ve alkol tükettiği, bunun da şeker hastalığını azdırdığı kaydediliyor. 
     Bu bulguların zaman zaman akademik makalelerde de kullanıldığı belirtilirken, ''Annal of Internal Medicine'' isimli yayının 2001 Nisan sayısında yayınlanan ''Impact of Coronary Heart Disease on World Leaders - Koroner Kalp Hastalığının Dünya Liderleri Üzerindeki Etkisi'' başlıklı dört sayfalık çalışma buna örnek olarak gösteriliyor. 
     Bu makalede, koroner kalp hastalığı yüzünden görev başındayken hayatını kaybeden dünya liderlerinin sayısının son 30 yılda azaldığı belirtiliyor. Makalede ayrıca 1970-1999 yılları arasında 115 liderin koroner kalp rahatsızlığı bulunduğu, bunlardan 64'ünün ilk kalp problemini ülkelerindeki en üst görevde bulundukları sırada yaşadıkları kaydediliyor. 
     Makalede, ''1970'lerde bu liderlerden hepsi erkek olmak üzere 27, 1980'lerde 19 ve 1990'larda 18 kişi tespit ettik. Söz konusu liderlerin yaş aralığı 43 ila 88 arasındaydı. Kalp rahatsızlığına yakalandıkları ortalama yaş ise 1970'lerde 64,1, 1980'lerde 62,6, 1990'larda ise 63,6 olarak belirlendi'' deniliyor. 
     
</TEXT>
</DOC>
