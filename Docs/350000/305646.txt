<DOC>
<DOCNO> 305646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/siyaset/siy01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Ermenistan için aracı olacak 
</HEADLINE>
<TEXT>


Putin ve Erdoğan'ın, Ermenistan ile ilgili ortak hareket etme kararı, "Türkiye'nin KKTC jestine verdiği bir karşılık" olarak yorumlandı 


Rusya Devlet Başkanı Vladimir Putin ile Başbakan Recep Tayyip Erdoğan'ın görüşmesinde, iki ülkenin Ermenistan ile ilgili sorunlarında ve Irak'ın yeniden yapılandırılmasında ortak hareket edilmesi kararı alındı. 
İki lider, Türk işadamları ile toplantıda Irak'ta yaşanan gelişmeleri değerlendirdi. Türkiye ile üçüncü ülkelere ortak yatırım yapacaklarını anlatan Putin, Irak'ın yeniden imarı konusunda Türkiye'nin altyapısının kullanılabileceğini belirtirken, "Irak'taki son durum bizde kaygı uyandırıyor. Çözüm için Türkiye ile elele hareket edeceğiz" dedi. 
Putin, Ermenistan konusunda da şunları söyledi "Komşularımız arasındaki dostluklar artırılmalı. Ermenistan sorununun çözümü için elimizden geleni yapacağız. Aracı, belki de garantör olarak hareket edilecektir. Bunun yanında Azerbaycan ile Ermenistan arasında da sorunlar var. Türkiye ile Rusya, ilişkilerinin düzelmesi için beraber gayret sarf edecek. Ermenistan da çözüm yolları arıyor. Rusya, sürecin yardımı için elinden geleni yapacaktır." 

'Kıbrıs jestine karşılık' 
Erdoğan da, Ermenistan ile sorunların çözülmesini istediklerini belirterek, şu açıklamayı yaptı "Ermenistan da çözüm istemeli. Biz çözüm üretmek için hareket ediyoruz. Ancak Ermenistan'ın '1921 Kars Antlaşması'nı tanımıyorum' demesi ile bu iş olmaz. Biz Atatürk Havaalanı'nı Ermenistan'a açtık. Ancak sınır kapılarını daha açmadık. Çünkü Ermenistan da, Türkiye ile ilgili olumlu bir çaba içine girmedi. Biz dargın komşu istemiyoruz." Ermenistan konusunda ortak hareket mutabakatı için, "işgal ettiği Azeri topraklarından çekilmeden bu ülkeye sınır kapısı açmama kararı bulunan Türkiye'nin KKTC konusundaki Rusya desteğine karşılık verdiği" yorumları yapıldı. Rusya'nın AB ile ortaklık ilişkilerinin geliştiğini anlatan Putin, "Türkiye'nin AB'ye entegrasyonu bize yeni ufuklar açacak" şeklinde konuştu. 


</TEXT>
</DOC>
