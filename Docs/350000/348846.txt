<DOC>
<DOCNO> 348846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/yazar/cemal.html </URL>
<DATE> 2005/06/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hesap kitap 
</HEADLINE>
<TEXT>


Yıl 1980, ocak ayı. Demirel hükümetinin 24 Ocak kararları yeni açıklanmış. Başbakanlık Müsteşarı Özal İstanbul'da. Yer, Divan Oteli'nin özel odalarından biri. Bazı işadamları, gazete patronları ve gazetecilerle bir akşam yemeğinde buluşmuş, 24 Ocak'ı anlatıyor Özal. 
Bazen de tartışıyor. 
Gergin bir hava var. 
Birden ortalık karışır gibi oluyor. U şeklindeki büyük masanın bir ucunda, Çetin Altan'ın bulunduğu taraftan sesler yükseliyor. Rahmetli Ali Koçman, koluna girip Çetin Abi'yle salondan çıkıyor. 
Ben masanın öbür ucundayım, Cumhuriyet'i temsilen. O tarihte, 24 Ocak'tan pek mutlu olmayanların safında sayılırım. Özal, devletin iki yakasının bir araya gelmediğini, neredeyse battığını, hesap kitap olmadan ekonominin düze çıkamayacağını anlatıyor. 
Ve olağanüstü zamları savunuyor. 
En çok tepki duyduğum konu. 
Zamlar çalışanların, çok geniş bir kitlesinin belini kırmış durumda çünkü... 
Niye vergi değil de zam gibisinden pek fazla anlamlı olmayan bir soru yöneltiyorum Özal'a. 
Bakışından anlıyorum ki soru kadar, üslubum da kızdırıyor kendisini. Siyah kalın çerçeveli gözlüklerinin üstünden bir bakış atıyor, eliyle gözlüğünü düzeltip iki kaşının birleştiği yere oturttuktan sonra Özal da 
"Hasan Cemal, sen ya dayak yemedin ya da hesap kitap bilmiyorsun" diye sesini yükseltiyor. 
Şaşırıyorum. 
Tuhaf bir hava esiyor masada. Sessizce kıkırdayanlar var. Özal'a ne cevap verdiğimi şimdi hatırlamıyorum. Ama ne zaman hesap kitap meselesi şu ya da bu şekilde gündeme gelse, o gece ve Özal aklıma gelir. 
Hesap kitap kolay değil. 
Hele ekonomide... 
Devlet İstatistik Enstitüsü'nün 2003 yılı yoksulluk rakamları belli oldu. Ülkemizin durumu içler acısı. Yoksulluk 2002'den sonraki yıl kötüye gitmiş. Yüzde 27 civarında olan yoksulluk oranı, 2003'te yüzde 28'in üzerine çıkmış. 18.5 milyon olan yoksulların sayısı, bir yıl içinde 1 milyon küsur çoğalarak 19.5 milyona yükselmiş. 
Gelir dağılımı bozulmuş... 
Bölgeler arası eşitsizlik kötüye gitmiş... 
Gelir dağılımındaki adaletsizlik, alt gelir gruplarını yoksulluk sınırının altına itmeye başlamış... 
Reel ücretlerdeki düşüş devam etmiş... Reel olarak beşte bir oranında kayıp meydana gelmiş... 
Yoksulluğun artışında işsizliğin, daha çok yeni iş yaratılamamasının rolü büyük olmuş... Abdurrahman Yıldırım'ın Sabah'taki 27 Mayıs 05 tarihli yazısına bakılabilir 
Ne yapmalı 
Yoksulluğu böylesine derinleşen, gelir dağılımı bu denli hakçalıktan uzaklaşan, cebindeki paranın alım gücü gitgide düşen, işini kaybedenlerin ve iş bulamayanların toplumunda barış ve huzurdan söz edilemeyeceğine göre... 
Ne yapmalıyız ki dertler hafiflesin 
Hesap kitap işte burada devreye giriyor. Bu çünkü sloganların, klişelerin çare bulamayacağı bir durum... 
Örneğin devleti bugünkü korkunç borç yükünden kurtarman lazım. Devletin bütçesinin yüzde 40'ı faizlere gittiği sürece, devleti KİT kamburundan kurtaramadığın sürece, yoksulluktan, adaletsizlikten kurtulman da imk nsızdır çünkü... 
Bütçesinin yüzde 40'ını faize yatırmayan bir devlet ancak sağlığa, eğitime yatırım yapabilir. Sosyal adaletin gereğini yapabilecek alanlara para ayırabilir. 
Ancak hesabı kitabı tutan, iki yakası bir araya gelebilen devletin ülkesinde enflasyon sorun olmaktan çıkar. Enflasyonun yol açtığı adaletsizliğin, yozluğun kökleri kurutulmaya başlanır. 
Aş ve iş sorununu çözmek, yoksulluğu yenmek ve eşitsizlikle hakikaten mücadele etmek istiyorsak, bu hesap kitap meselesi üzerinde ciddiyetle durmak gerekiyor. 
Yanlış anlaşılmasın. 
Her şey piyasanın kollarına bırakılsın, o çözer demiyorum. 
Bu yanlıştır. 
Hatta aymazlıktır bu görüş.... 
Bugün dünyanın en gelişmiş ülkelerinde de böyle bir durum yok. Devlet ve sivil toplum her yerde sosyal açıdan şöyle ya da böyle bir rol üstleniyor, oynuyor. 
Üstlenmek, oynamak zorunda 
Türkiye'de devletin ve sivil toplumun bugün de yoksullukla, haksızlıklarla savaşım konusunda yapabilecekleri elbette var. Örneğin Milliyet'in başlatmış olduğu ve başarıyla devam ettirdiği Baba Beni Okula Gönder kampanyası sivil toplum açısından güzel bir örnektir. 
Evet, yapacak çok şey var. 
Ama öncelik hesap kitapta... 



</TEXT>
</DOC>
