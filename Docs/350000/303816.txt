<DOC>
<DOCNO> 303816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur42.html </URL>
<DATE> 2005/01/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Erdoğan'a mektup vermek isteyen kişi, örgüt üyesi olmaktan tutuklandı 
</HEADLINE>
<TEXT>

     Başbakan Recep Tayyip Erdoğan'a katıldığı bir programda mektup vermek isterken korumalar tarafından etkisiz hale getirilen Serdar Kaya adlı kişi, terör örgütü Hizb-ut Tahrir üyesi olma suçundan tutuklandı. 
     Sanayi ve Ticaret Bakanlığı'nın, Bilkent Oteli'nde dün gerçekleştirilen ''Tüketicinin Bilinçlendirilmesi Kampanyası''nın tanıtım galasında, Başbakan Erdoğan'a mektup vermek isterken korumalar tarafından etkisiz hale getirilen Kaya, bugün jandarma ekiplerince adliyeye getirildi. 
     Adli tabiplikte sağlık kontrolünden geçirilen Serdar Kaya, daha sonra, Cumhuriyet Savcısı Şemsettin Özcan'a ifade verdi. Savcı Şemsettin Özcan, Kaya'yı ''terör örgütü Hizb-ut Tahrir üyesi'' olduğu gerekçesiyle tutuklama istemiyle Ankara 11. Ağır Ceza Mahkemesi'ne sevk etti. 
     Ankara 11. Ağır Ceza Mahkemesi hakimi Süreyya Gönül'ün, savcının talebi doğrultusunda tutukladığı Kaya, cezaevine götürüldü. 
     Kaya, adliyeden çıkarılırken, ''zalimler için yaşasın cehennem'' diye slogan attı, tekbir getirdi. 
     Kaya'nın, ifadelerinde, terör örgütü içinde eğitim aldığını, ancak diğer kişileri örgütün ''halka'' şeklindeki yapılanması nedeniyle tanımadığını söylediği belirtildi. Tesisatçı olduğu belirtilen Kaya'nın, mektubu Başbakan Erdoğan'a vermek için terör örgütünden talimat aldığını söylediği kaydedildi. 
     
</TEXT>
</DOC>
