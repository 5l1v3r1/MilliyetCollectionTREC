<DOC>
<DOCNO> 337499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur26.html </URL>
<DATE> 2005/04/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yedizler için beklenen olumsuzluklar gerçekleşmedi... 
</HEADLINE>
<TEXT>

     Aşılama yöntemiyle yediz bebeklere hamile kalan Aliağalı Sibel Deniz'in doktoru ve Central Hospital Başhekimi Özer Gürbüz, annenin, gebeliğin 19. haftasında bulunduğunu belirterek, ''Şimdiye kadar olmasını beklediğimiz olumsuzluklar gerçekleşmedi. Anne ve bebeklerin sağlık durumu iyi'' dedi. 
     Gürbüz, AA muhabirine yaptığı açıklamada, bebeklerin hepsinin tek bebek gibi gelişimlerine devam ettiğini, ağırlıklarının 400 gram, boylarının ise 24 santimetre civarında olduğunu söyledi. 
     Yedizlerden 5'inin cinsiyetini belirleyebildiklerini, 2'sinin erkek, 3'ünün kız olduğunu, diğer 2 bebeğin cinsiyetinin ise henüz tespit edilemediğini belirtti. Dr. Gürbüz, şu bilgiyi verdi 
     ''Bebeklerin sağlık durumlarında bir problem yok. Fakat bu, bundan sonra problem olmayacağı anlamına gelmez. 40 hafta olan gebeliği ikiye ayırıyoruz. İlk yarıda beklediğimiz olumsuzluklar olmadı. Özellikle 20. haftadan sonra çocukların gelişimlerinin, tek bebeklere göre daha küçük kalmasını ve gerilemesini bekliyoruz. Bu sebeple tıbbi tedavi ve diyet uygulaması devam ediyor. Amacımız, mümkün olduğu kadar bebeklerin kilolarını artırmak. Bu aşamada annenin de kilosunun artıyor olması, bizi fazla korkutmuyor. Yeter ki bebeklerin ağırlığı 1 kilonun üzerine çıksın.'' 
     
     ''SÖRKİLAJ İŞLEMİNDEN VAZGEÇTİK'' 
     Daha önce yapmaya karar verdikleri ve erken doğum riskini azaltmaya yönelik ''sörkilaj işlemi''nden rahim ağzını dikme operasyonu vazgeçtiklerini dile getiren Gürbüz, ''Bu operasyonu yapmaya karar vermiştik. Ancak bebeklerin durumunun iyi olması, annenin rahat olması ve sörkilaj işleminin de anne açısından sakıncalı olabileceği endişesiyle vazgeçtik'' dedi. 
     Gürbüz, Sibel Deniz'in tansiyonunun normal sınırlarda seyrettiğini, diğer bulguların da normal olduğunu kaydederek, ''Gebeliğin ikinci yarısında erken doğum riski var. Annenin sağlığının bozulmaması için gerekirse hastaneye yatıracağız'' dedi. 
     
</TEXT>
</DOC>
