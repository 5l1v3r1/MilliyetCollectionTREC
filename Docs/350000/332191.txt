<DOC>
<DOCNO> 332191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko21.html </URL>
<DATE> 2005/04/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
MB Döviz kurlarının geldiği nokta, enflasyon için risk oluşturmuyor 
</HEADLINE>
<TEXT>

     Yakın dönemdeki döviz kuru hareketlerinin büyük oranda uluslararası likidite koşulları ve global risk algılamasındaki değişimler tarafından şekillendiği ifade edilirken, söz konusu gelişmelerin orta vadede ekonomi üzerindeki etkilerinin geçici olması için, makro ekonomik temellerin sağlamlaştırılma sürecinin devam etmesinin şart olduğu vurgulandı Açıklamada, ''işte bu nedenle, hali hazırda üzerinde çalışılan sosyal güvenlik, finansal kuruluşlar ve gelir idaresi gibi yasa tasarıları kritik önem taşımaktadır'' denildi. 
     Merkez Bankası tarafından yapılan açıklamada ''Mart ayı Enflasyonu ve Görünümü'' değerlendirildi. 
     Enflasyondaki düşüş sürecinin Mart ayında da devam ettiği ifade edilen açıklamada, yılın ilk üç ayındaki birikimli enflasyonun yüzde 0,83 ile 2004 Mart'ta sadece bir ayda gerçekleşen enflasyonun dahi altında olmasının, enflasyondaki düşüşün çarpıcılığını vurguladığı ifade edildi. 
     Açıklamada, 2005 yılının ilk aylarında özellikle dış ticarete konu olan malların fiyatlarındaki olumlu görünümün devam ettiği, hizmet fiyat artış hızındaki katılıkların ise önceki dönemlere kıyasla azalmakla birlikte, özellikle kira ve lokanta-oteller grubunda sürdüğünün görüldüğü kaydedildi. 
     Açıklamaya göre, üretici fiyatları endeksi ise ölçüm yöntemi ve kapsam değişikliğinin ardından, özellikle fiyatların vergi hariç tutularak hesaplanmasından kaynaklanarak, ham madde fiyatları ile kur gelişmelerine karşı eskiye oranla çok daha hassas hale geldi. 
     Söz konusu etkinin en fazla hissedildiği sektör, yüksek özel tüketim vergilerine tabi olan akaryakıt sektör oldu. Nitekim, Mart ayında akaryakıt rafineri çıkış fiyatlarının genel ÜFE endeksi üzerinde belirleyici olduğu görüldü. 
     Bu durumun üretici fiyatlarının öngörülemeyen dalgalanmalar göstermesine sebep olabildiği belirtilen açıklamada şöyle denildi 
     
     ENFLASYONDA TÜFE, DAHA DOĞRU BİR ÖLÇÜT'' 

     ''Üretici fiyatlarındaki söz konusu dalgalanmaların 'enflasyon dalgalanması' olarak yorumlanması, algılama hatası yaratacaktır. Orta vadeli enflasyon görünümünün daha iyi değerlendirilebilmesi açısından, üretici fiyatlarından ziyade, tüketici fiyatlarının ön planda olması gerektiği açıktır. Enflasyon kelimesinin, fiyat istikrarı ve alım gücünü yansıtma açısından daha doğru bir ölçüt olan tüketici fiyat endeksi artışı ile eş anlamlı olarak kullanılmasının ve kamuoyunda bu konuda ortak bir dil oluşturulmasının gereği bir kez daha vurgulanmalıdır. 
     Bu noktada, enflasyon hedeflerinin de tüketici fiyat endeksi artışları ile ifade edildiği unutulmamalıdır. Üretici fiyatları ise para politikası kararlarında sadece ve sadece gelecek dönem enflasyonuna dair içerdiği bilgi dahilinde göz önüne alınmakta ve hiç bir şekilde hedef niteliği taşımamaktadır.'' 
     
     EKONOMİDEKİ GÖRELİ YAVAŞLAMA 

     Bu doğrultuda, 2005 yılında toplam talebin program projeksiyonlarıyla paralel bir seyir izleyeceğinin tahmin edildiği kaydedilen açıklamada, 2004 yılının ilk yarısı ile kıyaslandığında ortaya çıkan göreli yavaşlamanın, ''ekonomik durgunluk'' olarak algılanmaması gerektiği üzerinde duruldu. Açıklamada şöyle denildi 
     ''Bilakis uzun dönem sürdürülebilir büyüme hızlarına geri dönüldüğü için, sağlıklı bir gelişme olarak değerlendirilmelidir. Kuşkusuz, ekonomimizin içinde bulunduğu hızlı dönüşümün yarattığı uyum süreci farklı sektörlere farklı şekilde yansımaktadır. Ancak burada vurgulanması gereken nokta, son üç yılda ekonominin toplamında yüksek büyüme oranlarına ulaşılmış olduğu ve büyüme sürecinin 2005 yılında da devam ettiğidir.'' Açıklamada, Merkez Bankası'nın öngörüleri doğrultusunda, 2004 yılının son çeyreğinde istihdam ve reel ücretlerdeki artış eğiliminin yanı sıra verimlilik artışında gözlenen yavaşlamanın, özel imalat sanayiinde reel birim ücretlerin 1999 yılından bu yana ilk kez artış göstermesine neden olduğu belirtildi. 
     Birim ücretlerin bugün itibarıyla bulunduğu seviyelerin, 2005 yılı enflasyon hedefi açısından önemli bir risk oluşturmadığı kaydedilen açıklamada, ancak son dönemde bazı alt sektörler itibarıyla verimlilik artış oranlarının yavaşlamasının hatta azalışa dönmesinin dikkatle takip edilmesi gereken bir gelişme olduğu bildirildi. Açıklamada şöyle denildi 
     ''Özetle, 2004 yılının son üç aylık dönemi itibarıyla istihdam, verimlilik ve ücret gelişmeleri, emek maliyetlerinin enflasyondaki düşüş sürecine geçmiş dönemlerde olduğu ölçüde katkı yapmayacağı öngörümüzü desteklemektedir. Ancak yine de 2004 yılı boyunca yüksek bir artış gösteren yatırım harcamalarının, özellikle teknoloji yoğun sektörlerdeki verimlilik artışlarını desteklemeye devam edeceği tahmin edilmektedir. 
     Diğer yandan, hali hazırdaki işsizlik oranı göz önüne alındığında ve önümüzdeki yıllarda demografik faktörlerden kaynaklan işgücüne katılımın da yüksek seyredeceği düşünüldüğünde, kamunun ücret politikasının enflasyon hedefleri ile uyumlu seyredeceği varsayımı altında ortalama iş gücü maliyetlerindeki artışların sınırlı kalmaya devam edeceği tahmin edilmektedir.'' 
     
     ''YATIRIMIN ÖNÜNDEKİ ENGELLER KALDIRILMAYA DEVAM EDİLMELİ''- 

     Ancak bu noktada, yatırım ve üretimin önündeki engellerin süratle kaldırılmaya devam edilerek, kurumsal yönetişimin geliştirilmesinin, verimlilik artışlarının devamı açısından son derece önemli olduğunun tekrar vurgulanması gerektiği belirtilen açıklamada, makro ekonomik istikrarın önemi üzerinde duruldu. 
     Makro ekonomik istikrarın kalıcı olarak tesis edilebilmesi için bundan sonra da benzer bir sürecin devam etmesi gerektiği bildirilen açıklamada, bunun da, son üç yıldır süregelen yapısal reformların daha da yaygınlaştırılarak uygulamada bir adım ileriye götürülmesini zorunlu kıldığı belirtildi. Açıklamada şöyle denildi 
     
     ARZ-TALEP DENGESİ 

     ''Arz ve talep dengesi açısından, enflasyon üzerinde henüz önemli bir risk görülmemekle beraber, gerek uluslararası likidite koşulları ve petrol fiyatlarındaki gelişmeler gerekse birim ücretlerin seyri, önümüzdeki dönemde maliyetlerin enflasyondaki düşüş sürecine ek katkı yapmayacağı, yılın kalan kısmında aylık enflasyon rakamlarının ilk üç aya oranla daha yüksek gerçekleşebileceği sinyalini vermektedir. 
     Ancak ilk üç aydaki düşük eğilim ve bekleyişlerin olumlu seyretmesi, 2005 yılı enflasyon hedefini son dönemdeki maliyet gelişmelerine rağmen erişilebilir kılmaktadır.'' 
     
     DÖVİZ KURU 

     Yakın dönemdeki döviz kuru hareketlerinin büyük oranda uluslararası likidite koşulları ve global risk algılamasındaki değişimler tarafından şekillendiği ifade edilen açıklamada, söz konusu gelişmelerin orta vadede ekonomi üzerindeki etkilerinin geçici olması için makro ekonomik temellerin sağlamlaştırılma sürecinin devam etmesinin şart olduğu vurgulandı Açıklamada, ''işte bu nedenle, hali hazırda üzerinde çalışılan sosyal güvenlik, finansal kuruluşlar ve gelir idaresi gibi yasa tasarıları kritik önem taşımaktadır'' denildi. 
     Dalgalı kur rejimi döneminde döviz kuru hareketlerindeki gelişmelerin, ancak arka arkaya bir kaç ay boyunca aynı yönde olması ve kalıcı olarak algılanması durumunda enflasyon üzerinde etkili olduğu ifade edilen açıklamada, şunlar kaydedildi 
     ''Bu nedenle Yeni Türk Lirasındaki ani bir değer kazanımının ardından gelen ani bir değer kaybının, enflasyon üzerindeki etkileri belirli bir eşiğe kadar sınırlı olmaktadır. Dolayısıyla bugün itibarıyla döviz kurlarının geldiği nokta, enflasyon üzerinde bir risk oluşturmamaktadır. '' 

     
</TEXT>
</DOC>
