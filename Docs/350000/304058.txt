<DOC>
<DOCNO> 304058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy03.html </URL>
<DATE> 2005/01/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çiçek Yabancı ülkede soyulmak yerine bu ülkede borçlarınızı ödeyin 
</HEADLINE>
<TEXT>

     Adalet Bakanı Cemil Çiçek, borçları nedeniyle yurtdışına kaçanlara seslenerek, ''Yabancı ülkede adamı muz gibi soyarlar. Orada soyulmak yerine gelin bu ülkeye borçlarınızı ödeyin'' dedi. 
     Dokunulmazlıkların kaldırılması konusunda CHP'ye çağrıda bulunan Çiçek, ''CHP, TBMM Uzlaştırma Komisyonu'na üye versin. Bütün ayrıcalıkları komisyonda el birliğiyle temizleyelim. Bundan daha güzel teklif olur mu'' diye konuştu. 
     Adalet Bakanı Çiçek, ''Bugün askerler ve yargı mensupları adalet önünde hesap verebiliyor. Milletvekili dokunulmazlığının kaldırılması konusunda çalışma olacak mı '' sorusu üzerine, bazı örneklere bakarak, Türkiye'de her işin yolunda olduğu söylenirse yanlış noktalara varılabileceğini kaydetti. 
     Türk Silahlı Kuvvetleri'nin bu konudaki hassasiyetinin her türlü takdirin üzerinde olduğunu vurgulayan Çiçek, bu yönde yargıdaki gelişmeleri de memnuniyet verici bulduğunu belirtti. 
     Çiçek, hakim ve savcıların imtiyazlar sebebiyle yeterli soruşturma imkanının olmadığını kabul ettiklerin ifade ederek, şöyle konuştu 
     ''Bir düzenleme yapmamız gerekiyor, ama bu düzenlemenin Anayasa'da başlaması gerekecek, bu Anayasa değişikliğini de şu an CHP ile birlikte yapmamızın da daha doğru olacağı kanaatindeyiz. Çünkü yerli yersiz tartışmalarla Türkiye'yi meşgul etmememiz gerekiyor. Eğer bu yol açılacaksa milletvekili dokunulmazlığı dahil olmak üzere her türlü imtiyazın ortadan kaldırılması lazım. Olması gereken noktaya çekilmesi lazım. Türkiye'de şeffaflık böyle temin edilebilir. Diğer alanlardaki imtiyazlar kalkmadan sadece milletvekili dokunulmazlığını kaldırmak olmaz.'' Geçen dönem hakkında iddia bulunanların hemen hemen hiç birisinin bugün dokunulmazlığının olmadığını, milletin 3 Kasım'da bu dokunulmazlıkları kaldırdığını belirten Çiçek, ''Eğer bu insanlar suç işlediyse bugün onlarla ilgili yakasına yapışma noktasında herhangi bir imtiyaz kalmamıştır. O halde dokunulmazlık meselesi tek başına değerlendirilecek bir konu değil. Demokrasi denge rejimi. Bu dengeleri yerli yerine oturtmadığınız takdirde o zaman başka sorunlar ortaya çıkar'' diye konuştu. 
     
     ''CHP, PARTİMİZİN OYLARINI KENDİ HESABINA YAZACAKTIR'' 
     Bu imtiyazlarının hepsinin belli bir noktaya getirilmesi gerektiğini vurgulayan Çiçek, şöyle konuştu 
     ''Bir Avrupa Birliği ülkesinde bu imtiyazlar hangi noktaya kadarsa oraya kadar indirelim. Olması gerekenler olsun, olmaması gerekenler de olmasın. Bu kadar basit. Bu kadar uzun kalacak bir durum da değil. 
     Gözardı edilen bir husus var. Bu dokunulmazlık meselesi, 1995'ten sonra da gündeme geldi. Ben parlamentodayken, bazı arkadaşlarımızla birlikte Anayasa'nın 83. ve 100. maddesiyle ilgili değişiklikte de çalıştık. Gizli oylama olduğu için o zaman Meclis'teki 5 partiden 4'ü güya bunların kalkmasına taraftardı. Ama toplam oyun yarısı kadar bu değişiklik oy alamadı. CHP, bu konuda 'Efendim bu dokunulmazlık kalksın' filan diyor, ama ben inanıyorum ki bu konu gündeme geldiğinde bizim partiden verilen oyları kendi hesabına yazacaktır. Kendi milletvekillerinin de çok önemli bir kısmı vermeyecek ve bunu ispatı da zordur gizli oylama olacağı için. Bunu düzenlemenin yolu bütün imtiyazları belli bir denge içerisinde yerli yerine oturtmaktan geçiyor. Aksi halde sadece 'dokunulmazlık der' ve bunun üzerinde durursak sanki bu memleketteki bütün yolsuzluğu milletvekilleri yapıyor olur. 
     ''Bu konuda CHP'ye öneri götürecek misiniz '' sorusuna Çiçek, ''50 defa götürdük. Bu da bir öneri değil mi şimdi. Kaç defa konuştuk, televizyon aracılığıyla konuştuk, şimdi sizin aracılığınızla tekrar konuşuyoruz. Bunu duymayan, bilmeyen kalmadı. Gelsin TBMM Uzlaştırma Komisyonu'na üye versin. Bütün ayrıcalıkları komisyonda el birliğiyle temizleyelim. Bundan daha güzel teklif olur mu '' yanıtını verdi. 
     Çiçek, CHP ''evet'' derse bu adımın atılacağını, ''hayır'' derse bu konunun tek başına gerçekleştirilecek bir husus olmadığını söyledi. 
     
     ''TABANA KUVVET KAÇMANIN ANLAMI NE'' 
     Adalet Bakanı Çiçek, Yahya Murat Demirel, Haluk Kırcı ve Uzanların iade süreciyle ilgili bir soru üzerine, bu konularla ilgili nerede bilgi varsa değerlendirmeye çalıştıklarını, uluslararası hukuk çerçevesinde bu kişilerin ya iade edilmesi ya sınırdışı edilmesi yoluyla Türkiye'ye getirilmesi noktasında her türlü imkanı kullandıklarını anlattı. 
     Yurtdışına kaçışın bu işin çözümü olmadığını ifade eden Çiçek, şöyle konuştu 
     ''Eğer milletten bir şey kaçırmadılarsa, milletin hakkını, hukukunu yemedilerse yurtdışına neden kaçıyorlar Türkiye'deyken her birisi namus abidesi kesiliyor, 'bizim yaptığımız hiç bir yanlışlık yok, hakka, hukuka riayet ettik' diyor. O zaman tabana kuvvet kaçmanın ne anlamı var. Ben de diyorum ki gidip falanca ülkenin mafyasına rüşvet vereceğinize, gelin bu ülkenin devletine, devletinize taksitlerinizi ödeyin, borçlarınızı ödeyin. Bunu yapmaları lazım. Yoksa yabancı, kaçak ülkede yaşamak çok kolay bir iş değildir. Milletten kaçırdığınızı orada haraç olarak verirsiniz. Adamı orada muz gibi soyarlar. Onun için orada soyulmak yerine gelin bu ülkeye borçlarınızı ödeyin demeye getiriyorum. Ödemezlerse, kaçmaya çalışırlarsa vallahi, billahi bu devlet bunların ölüsünü de, dirisini de eninde sonunda getirir. Korkarım ki geldikleri zaman da mezar yerini zor bulurlar.'' Çiçek, Murat Demirel'in sınırdışı edilmesi konusunda bir gelişme olup olmadığının sorulması üzerine, Bulgaristan hükümeti nezdinde çok değişik kanallardan sınırdışı edilerek Türkiye'ye gönderilmesi için her türlü çabayı gösterdiklerini söyledi. 
     
</TEXT>
</DOC>
