<DOC>
<DOCNO> 306041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/kohen.html </URL>
<DATE> 2005/01/13/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rusya ile ortaklaşa... 
</HEADLINE>
<TEXT>


LİDERLERİN dış ülkelere yaptığı kısa resmi ziyaretlerden "anında" somut sonuçlar aldıkları ender görülür. Başbakan Erdoğan'ın Moskova gezisini bu açıdan oldukça başarılı saymak gerek. 
Ekonomik bağları güçlendirecek kararların alınması ve Moskova'nın göbeğinde bir Türk Ticaret Merkezi'nin açılması, elde edilen somut sonuçların sadece bir yönü. 
Gezinin asıl başarısını, "stratejik ortaklık" yönünde atılan adımlar oluşturuyor. Moskova'daki görüşmelerde iki taraf da sadece ikili ilişkilerde değil, bölgesel konularda da yepyeni bir tavır sergilemiştir. Rusya'nın Kıbrıs meselesinde ve Türkiye'nin AB ile ilişkileri konusunda aldığı tutum, bunun canlı bir örneği... 

RUS Devlet Başkanı Putin'in Kıbrıs'la ilgili açıklaması, şimdiye kadar daha çok Rum tarafına meyleden hatta destek veren politikasından "ciddi bir sapma"nın işaretini veriyor. Rusya şimdi Annan planına arka çıkmaya razı olduğu gibi, KKTC'ye karşı "abluka"nın da kaldırılmasına da katkıda bulunmak niyetinde. 
Bu gerçekten Moskova'nın Kıbrıs politikasında, Türk tarafının lehinde, önemli bir değişiklik... 
Aynı şekilde Putin'in Türkiye'nin AB ile bütünleşmesinden memnunluk duyduğunu söylemesi de, Moskova'nın tavrında anlamlı bir gelişme... Putin henüz geçen ay Ankara'yı ziyaretinde, böyle bir bütünleşmeyi Türk-Rus ilişkileri için "ciddi bir engel" olarak göstermişti. Şimdi, aksine, bunun "yeni ufuklar açacağı"nı söylüyor... 

RUS liderin Ermenistan'la ilgili söyledikleri de, Ankara ile Moskova arasında bölgesel sorunlar üzerinde stratejik bir işbirliğine doğru gidilebileceğinin sinyalini veriyor. 
Putin, Karabağ anlaşmazlığında, Rusya'nın araya girebileceğini ve hatta garantörlük misyonunu da üstlenebileceğini açıkladı. Aynı zamanda Türkiye'nin Ermenistan'la iyi komşuluk ilişkileri kurmasına da yardımcı olabileceğini belirtti. 
Başbakan Erdoğan'ın ortaya koyduğu görüş ise şöyle Türkiye, hiçbir komşusuyla dargın kalmak istemiyor. Türkiye'nin bölgedeki politikası, çözümsüzlüğe değil, çözüm konseptine dayalı. Tabii Erivan'ın da bu yönde olumlu bir işaret vermesi gerek. Türkiye o zaman bu komşusuyla da ilişkilerini normalleştirecektir... 
Bölgenin ivedi sorunlarının ele alındığı Moskova'daki görüşmeler sırasında, Ermenistan konusunun da gündeme gelmiş olması anlamlı. Bu, Türkiye'ye böyle bir meseleye ciddi olarak eğilmek zamanının geldiğini hatırlatmış oluyor. 

ANKARA şimdiye kadar Ermenistan'la ilişkilerin normalleşmesi için, önce Erivan'ın işgal ettiği Azerbaycan topraklarından çekilmesi ve Bakü'yle uyuşmazlığını halletmesini şart koşmuştur. Türkiye açısından bu tavrın nedenleri kolayca anlaşılabilir. Ancak şu da bir gerçek ki, bu politika yüzünden Türkiye, üstlenebileceği arabuluculuk rolünü oynayamamıştır. Şimdi Rusya buna sahiplenmeye hazır görünüyor. 
Oysa Türkiye Erivan'la iyi bir diyalog kurabilse, hem tarafları uzlaştırmada etkin bir katkıda bulunabilir, hem de "Ermeni soykırımı" konusundaki iddiaların her fırsatta gündeme getirilmesini önleyebilir. 
Ermeni diasporasının eline, şimdi "jenosidin 90. yılı" münasebetiyle yeni bir fırsat geçmek üzere. Ankara'nın yaratıcı, cesur bir yaklaşımla inisiyatifi ele almasının şimdi tam zamanıdır. Putin'in söylediklerinin ışığında bu, Rusya'yla "ortaklaşa" da yapılabilir... 



</TEXT>
</DOC>
