<DOC>
<DOCNO> 321343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/guncel/agun.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'li bir torba bile alamıyor 
</HEADLINE>
<TEXT>


Sağlık Bakanlığı'na devredilmeden önce SSK hastanelerinin ihaleyle alıp hastalara dağıttığı "colostomi torbası" gibi malzemelerin alımı, devirden sonra büyük bir dert haline geldi 

Şükran Özçakmak 

SSK'li hastalar, stoklarda olmasına rağmen, sürekli kullanmak zorunda oldukları "colostomi torbası" gibi sarf malzemelerini bile alamıyor. SSK ile Sağlık Bakanlığı'na devredilen hastaneler arasında mekik dokuyan hastalar, evlerine eli boş dönüyor. SSK Satın Alma Daire Başkanlığı, hastaların sarf malzemesini, bütçe uygulama talimatında yer alan veya Emekli Sandığı'nın uyguladığı fiyattan almasını, paranın SSK tarafından ödenmesini önerdi. 

Hastalar 'İnşaat Emlak'a 
Ancak bu "çözüm"e göre, SSK'li hasta, bütçe talimatındaki fiyattan sarf malzemesi satan firma bulmak için kapı kapı dolaşacak Aksi takdirde parayı SSK'den alamayacak. 
Devirden önce, colostomi torbası gibi sarf malzemelerin ihalesini SSK hastaneleri yapıp hastaya dağıtıyordu. Sağlık Bakanlığı yetkilileri, "Sarf malzemelerinin alımını yine SSK'nin kendisinin yapması gerekir" diyerek hastaları SSK Sağlık İşleri Müdürlüğü Satın Alma Servisi'ne yönlendiriyor. İl müdürlüklerindeki Satın Alma Müdürlüğü ise hastaları, İnşaat Emlak Satın Alma Müdürlüğü'ne gönderiyor. İnşaat Emlak ise, "Biz masa sandalye gibi malzeme alırız" diyerek hastayı geri çeviriyor. 
Cuma akşamı SSK'de 15 il müdürüyle olağanüstü toplantı yapıldı. Vatandaşların isyanı, il müdürlerini Ankara'ya taşımıştı. Ancak, Kamu İhale Kanunu'na göre, kullanıcı olmadığı için artık SSK'nin ihale yapamadığı gerçeğiyle karşılaştılar. İhale için malzemeyi SSK'nin kullanması gerekiyordu. Oysa malzemeyi artık Sağlık Bakanlığı'na bağlı hastaneler kullanıyordu. 

Malzemeyi hasta alsın 
Hastane başhekimleri de, Sağlık Bakanlığı'na bağlı hastanelerin SSK gibi hazır bütçesi olmadığını anlatarak, "Anında ödeme yapmak lazım. SSK'den para tahsil edip malzemeyi aldığı firmaya ödemesi en az 90 gün sürüyor. Firmalar da bunu kabul etmiyor" dediler. 
Bu durumu göz önünde bulunduran SSK Satın Alma Daire Başkanlığı, sonunda, "Malzemeyi hasta alsın parayı biz verelim" diye çözüm getirdi. 
SSK Sağlık İşleri Genel Müdürü Servet Rüştü Karahan, hastaları bu konuda uyararak, "SSK'li bu malzemeyi satın alırken, bütçe uygulama talimatında yer alan fiyat üzerinden veya Emekli Sandığı'nın uyguladığı fiyat üzerinden satın alsın. Bu fiyatın üzerindeki rakamlar ödenmez. Faturaları, ilgili SSK Sağlık İşleri Satın Alma Müdürlüğü'ne teslim etsin. Biz bu paraları hastaya geri ödeyelim" dedi. 
Şimdi SSK'li, bütçe uygulama fiyatı üzerinden sarf malzemesi satan firma bulmak için kapı kapı dolaşacak. 

Colostomi torbası nedir 

"Sarf malzemeleri", hastaların, hastalıkları ya da geçirmiş oldukları ameliyatlar nedeniyle sürekli kullanmak zorunda oldukları malzemeler. Örneğin kanser nedeniyle ameliyatla bağırsakları alınan hastaların, sürekli olarak "colostomi torbası" kullanmaları şart. 


</TEXT>
</DOC>
