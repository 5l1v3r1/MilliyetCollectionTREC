<DOC>
<DOCNO> 334317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/siyaset/axsiy01.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Masonları sevmezdi 
</HEADLINE>
<TEXT>


Müsteşarı Güzel, "Masonlar Özal'ı rahatsız ederdi. Mason olma ihtimali olanın kararnamesini imzalamazdı. Lion ve rotary'ye sıcak bakmazdı" dedi 

İSTANBUL Milliyet 


Turgut Özal hükümetlerinde Başbakanlık müsteşarı ve bakanlık görevlerinde bulunan Hasan Celal Güzel, Özal'ın masonları sevmediğini ve masonların devletin üst kademesindeki görevlere atanmaması için dikkatli davrandığını belirtti. Güzel, Dünden Bugüne Tercüman Gazetesi'ndeki köşe yazısında şöyle devam etti 
"Bu zor şartlar altında, Özal'ın üzerinde en fazla hassasiyetle durduğu nokta, üst yönetime mason atamasından kaçınmaktı. Rahmetli Özal masonları sevmezdi. Aslında, insanlar arasında ayrımcılık yapmayan, hoşgörülü bir kişiliği vardı. Lakin, masonluğun gizli oluşu, gayrı milli ve enternasyonal özelliği, tarihi köklerindeki ve ritüellerindeki kabalistik bağlantılar, nihayet mensupları arasındaki dayanışmayı çok aşan menfaat ilişkileri ve ayrı bir din gibi sunulan prensipleri onu rahatsız ederdi. Üst yönetim için getirdiğim atama kararnamelerinde, atanacak kişinin mason olma ihtimali varsa, kararnameyi imzalamaz, 'Biraz kalsın bakalım' diyerek, muhafaza etmemi isterdi. Onun başbakanlığı döneminde, devletin üst yönetiminde masonların tesiri sıfıra inmişti. 

'Masonların oyunu' 
"Merhum Özal, lion ve rotary kulüplerine de sıcak bakmazdı. Ancak, hayır işleri yaptıklarını bildiği için, nadiren de olsa toplantılarına katılır ve konuşmalar yapardı." 
Evren'in de masonlardan hoşlanmadığını belirten Güzel, Özal'ın, 1984'te ortaya çıkan ve ANAP'a ilk büyük sarsıntıyı yaşatan Kapıkule Gümrüğü'ndeki yolsuzluk olayıyla ilgili, "Bu olay bana masonların oyunudur" yorumunu yaptığını öne sürdü. 


</TEXT>
</DOC>
