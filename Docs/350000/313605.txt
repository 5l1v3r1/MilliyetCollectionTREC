<DOC>
<DOCNO> 313605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas11.html </URL>
<DATE> 2005/02/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kuşburnu C vitamini deposu 
</HEADLINE>
<TEXT>

     Karadeniz Teknik Üniversitesi KTÜ Fen Edebiyat Fakültesi Biyoloji Bölümü Öğretim Üyesi Prof. Dr. Asım Kadıoğlu, 100 gram kuşburnunda 400 ile 3 bin miligram arasında değişen oranda C vitamini olduğunu söyledi. 
     Prof. Dr. Kadıoğlu, AA muhabirine yaptığı açıklamada, doğal olarak yetişen bitkilerden kuşburnunun bilinen en önemli özelliğinin, yüksek oranda C vitaminine sahip olması olduğunu belirtti. 
     Farklı yükseklik ve yetişme bölgelerine göre kuşburnu meyvelerinin C vitamini içeriğinin, 100 gramda, 400 ile 3 bin miligram arasında değiştiğine işaret eden Kadıoğlu, ''C vitamininin yüksek olduğu bilinen bitkilerle karşılaştırıldığında, kuşburnunda bu oranın gerçekten çok yüksek olduğu anlaşılır. Örneğin 10 gram yeşil biberde 100 ile bin 200 miligram, mandalinada 30 ile 32 miligram, portakalda ise 30 ile 65 miligram arasında C vitamini vardır'' dedi. 
     Kadıoğlu, kuşburnu üzerinde bazı çalışmalar yaptıklarını belirterek, şöyle devam etti 
     ''Bunlardan birisi, kuşburnu meyvelerindeki C vitamininden basit bir işlemle ve fazla bozulmadan yararlanma imkanlarının araştırılmasıdır. Bu çalışmanın sonucunda, dondurulmuş meyvelerden dilimlenerek hazırlanan kuşburnunda en yüksek C vitamini geçişinin 60 derece sıcaklıkta ve 4.5 saatte yaklaşık yüzde 87, kurutulmuş meyvelerde ise en yüksek C vitamini geçişinin kaynama sıcaklığında ve 80 dakikalık sürede yüzde 85 oranında olduğunu saptadık. Böylece bu basit işlemlerde C vitamini kaybının yüzde 13 ile 15 oranında olduğunu belirledik.'' 
     
     GÜNLÜK C VİTAMİNİ İHTİYACI.. 
     Bir insanın, günlük C vitamini ihtiyacının 70 ile 100 miligram arasında olduğuna işaret eden Kadıoğlu, ''Bu ihtiyaç, kuru olarak saklanmış meyvelerden bir bardak içine 5 gram ortalama 7-8 adet kuşburnu meyvesi konularak ve 80 dakika kaynamış suda bekletilerek ya da dondurularak saklanan ve dilimlenmiş kuşburnu meyvelerinden 5 gramın, 60 derecede 4.5 saat bekletilerek hazırlanan karışımdan karşılanabilir'' diye konuştu. 
     Kadıoğlu, kuşburnu üzerinde yaptıkları bir diğer çalışmanın da düşük dozlarda kimyasal madde uygulanmasıyla kuşburnunun tohumsuz elde edilmesi olduğunu belirterek şunları kaydetti 
     ''Tohumsuz meyve elde edilmesi tüketim açısından bir kolaylık sağlamamaktadır. Ancak tohumsuz üretilen meyvelerin hipantiyum denen iç kısımlarında gerek C vitamini ve gerekse toplam şeker miktarları bakımından önemli artışlar olmuştur.'' 
     
</TEXT>
</DOC>
