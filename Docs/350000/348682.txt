<DOC>
<DOCNO> 348682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo59.html </URL>
<DATE> 2005/06/03/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
A Milli Basketbol Takımı aday kadrosu, 6 eksikle çalışmalarına başladı... 
</HEADLINE>
<TEXT>

     Milli Erkek Basketbol Takımı aday kadrosu, İspanya’nın Almeria kentinde 24 Haziran-3 Temmuz tarihleri arasında düzenlenecek 15. Akdeniz Oyunları için hazırlıklarına başladı. 
     Aday kadro, antrenör Bogdan Tanjevic yönetiminde, Abdi İpekçi Spor Salonu’nda akşam ilk çalışmasını yaparken, antrenmana 22 kişilik kadrodan 16 oyuncu katıldı. Takımları play-off maçları yapan Ermal Kurtoğlu, Kaya Peker, Ender Arslan, Valantin Pastal, Mirsad Türkcan ve İbrahim Kutluay kadroya daha sonra katılacak. 
     Antrenör Tanjevic, ilk antrenmanda oyuncuları fazla yormazken, kondisyon ağırlıklı bir çalışma yapıldı. 
     Bu arada, A Milli Basketbol Takımı’nın idari ve teknik kadrosu ile oyuncuları, A Milli Futbol Takımı’nın yarın Dünya Kupası eleme grubunda Yunanistan ile yapacağı karşılaşmayı izleyecek. 
     Basketbolcular, sponsorlar Coca Cola ve Turkcell’in davetlisi olarak BJK İnönü Stadı’ndaki maça giderek, Türkiye’ye destek verecek. 
     
</TEXT>
</DOC>
