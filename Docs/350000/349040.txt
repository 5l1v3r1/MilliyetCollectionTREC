<DOC>
<DOCNO> 349040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo04.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke itirafı 
</HEADLINE>
<TEXT>


Deportivo Kulübü, Fatih için 4.5 milyon euro önerdi. Trabzonsporlu bir yönetici İspanyol ekibinin, gizledikleri teklifini doğrulayarak son kararı milli futbolcuya bıraktıklarını söyledi 

ADNAN SUNGUR DHA 


İspanya'nın ünlü kulübü Deportivo La Coruna, Trabzonspor'un golcüsü Fatih Tekke için 4.5 milyon euro yaklaşık 7.5 trilyon lira bonservis bedelini gözden çıkardı. İspanyol Riazor Gazetesi'nin, Milliyet Taktik'te yer alan Deportivo'nun, yıldız futbolcuyla ön protokol yaptığı haberi karşısında önce sessiz kalan Bordo - Mavililer, beklenen açıklamayı yaptı. İsminin açıklanmasını istemeyen bir yönetici, Deportivo'dan teklif geldiğini doğruladı. 
Trabzonsporlu idareci, "Fatih için 4,5 milyon euroluk bir öneri e - mail yoluyla geldi. Ancak bunu reddettik. Fatih'e de, Senin için teklif geldi. Ama kabul etmedik. Kararı yine de sana bırakıyoruz. Çünkü sana Avrupa için söz vermiştik dedik. Fatih, milli maçlardan sonra kararını netleştirecek" diye konuştu. 

Emrah'ta mutlu son 

Son dakikada Galatasaray'ın kapısından dönen tecrübeli futbolcu 3 yıllık sözleşme yeniledi 


Trabzonspor, Teknik Direktör Şenol Güneş'in takımda kalmasını istediği Emrah Eren'le nikah tazeledi. Parada çıkan pürüz yüzünden eski kulübü Galatasaray'la temasa geçerek prensip anlaşmasına varan tecrübeli sağ kanat oyuncusu dün üç yıllık sözleşme imzaladı. Bordo - Mavili yönetimin önceki akşam her konuda anlaşma sağladığı Emrah, Mehmet Ali Yılmaz Tesisleri'nde düzenlenen, yönetici Murat Bozoğlu'nun katıldığı törende imzayı attı. 
Emrah'ın değerli bir futbolcu olduğunu belirten Bozoğlu, "Trabzonspor'u ne kadar sevdiğini gösterdi. Emrah profesyonelliği bir kenara bırakıp, Trabzonsporluluk duygularını ön planda tutup yine bizi tercih etti. Kendisine teşekkür ediyoruz" dedi. Başarılı futbolcu ise "Trabzonspor'dan ayrılmayı hiç düşünmedim. Camianın bana gösterdiği ilgi için çok memnunum. Gördüğüm ilgi, transfer değerinden daha önemliydi. İnşallah camiaya hayırlı olur" diye konuştu. 

Hem kaleci hem golcü 

Yönetici Murat Bozoğlu, Brezilya'nın Sao Paulo takımında oynayan Rogerio ile el sıkıştı. 32 yaşındaki file bekçisi frikik golleriyle tanınıyor 


Yabancı kaleci arayışlarını sürdüren Trabzonspor, Brezilya'nın Sao Paulo Kulübü'nde forma giyen Rogerio Coni'yi renklerine bağlıyor. Brezilya Milli Takımı'nın 3. kalecisi olan Rogerio ile pazarlık masasına oturan yönetici Murat Bozoğlu'nun, 32 yaşındaki başarılı file bekçisiyle el sıkıştığı ifade edildi. 
Teknik Direktör Şenol Güneş'in de, Rogerio'ya sıcak baktığı vurgulandı. 1.88 boyunda olan tecrübeli eldiven, frikiklerden attığı goller ve ceza sahasına hakimiyeti ile tanınıyor. Maliyeti çok yüksek olmayan Rogerio için kulübü ile pazarlık masasına oturulacağı vurgulandı. Şenol Güneş'in onay vermesi halinde başarılı file bekçisine imza attırılacağı kaydedildi. 

Dört koldan atak 

Bordo - Mavililer, Samsunsporlu Adnan, İstanbulspor'un Ümit Milli futbolcusu Serhat Akyüz, Gençlerbirliği'nde top koşturan Hakan ve Uğur Boral'ı kadrosuna katmak için çalışmalarını sürdürüyor. 
Adnan konusunda temaslara devam eden Trabzonsporlu idareciler, Serhat için İstanbulspor'u yöneten TMSF ile görüşüyor. Serhat'ın, milli maçlar ardından resmi imza atabileceği öğrenildi. Yönetim, Hakan ve Uğur Boral ise Başkent ekibinden resmen istedi. Gençlerbirliği'nin, iki oyuncuya karşılık İbrahim Ege ve Lee Yong'u istediği belirtilirken, pazarlıkların sürdüğü vurgulandı. 


</TEXT>
</DOC>
