<DOC>
<DOCNO> 342757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko11.html </URL>
<DATE> 2005/05/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Petrol sektörü dört koldan denetlenecek... 
</HEADLINE>
<TEXT>

     Kaçak akaryakıt kullanımının giderek arttığı petrol sektörünün dört koldan ve etkin bir şekilde denetlenmesi için kamu kurumlarının birlikte hareket edecekleri bir model geliştirildi. 
     Buna göre sektörün düzenlenmesi ve denetlenmesinden sorumlu olan Enerji Piyasası Düzenleme Kurumu EPDK , yurtiçinde pazarlanan akaryakıt denetimi, ulusal marker ve lisans kontrolü konusunda Sanayi ve Ticaret Bakanlığı, Jandarma ve Emniyet’le işbirliği yapacak. 
     EPDK Başkanı Yusuf Günay, konuyla ilgili A.A muhabirine yaptığı açıklamada, sektörün denetimi için Sanayi ve Ticaret Bakanlığı, Jandarma Genel Komutanlığı ve İçişleri Bakanlığı ile protokoller imzalamak üzere sürdürülen çalışmaların tamamlandığını bildirdi. 
     Günay, 4 kurum arasında periyodik olarak ihbar ve şikayetlere göre uygulanacak bir denetim programı oluşturulacağını belirterek, bu program çerçevesinde kurumların yapacağı işleri şöyle sıraladı 
     "-Denetlenen tesis ve kişinin lisans sahibi olup olmadığının tespiti, -Akaryakıt bayi satış pompa, tank ve araçları, depolama tesisi, rafineri ile taşıma araçlarından ulusal marker kontrolü için numune alınması, -Alınan numunelerde ulusal markerin yeterli şart ve seviyede olup olmadığının kontrolü, -Yeterli şart ve seviyede ulusal marker bulunmayan akaryakıttan laboratuvar analizi için standartlara uygun numune alınması, -Rafineri, işleme ve madeni yağ tesislerine ilişkin olarak kapasite raporunda belirtilen tesis bilgilerinin kontrolü ve ürünlerden numune alınması, -Alınan numunelerin Kurumca belirlenen laboratuvarlara teslimi." 
     
     SERTİFİKALI 400 DENETÇİ 
     Günay, Sanayi Bakanlığı Ölçü ve Ayarlar Genel Müdürlüğü’nün, 50 tane tam donanımlı denetim aracını bu işe yönlendireceğini belirtti. 
     Ayrıca 400 kadar sertifika sahibi denetçiyi bu işte görevlendirmeyi düşündüklerini bildiren Günay, "Protokollerin imzalanmasının ardından işin niteliğine göre Bakanlık, Jandarma ve Emniyetin denetim faaliyetleri için kaç kişi görevlendirebileceğine karar vereceğiz" dedi. 
     Günay, orta ve uzun vadede uluslararası denetim şirketlerinin işin içinde yer alacağı bir sistem üzerinde de çalışmalarının da devam ettiğini söyledi. 
     
     24 SAAT ULAŞILABİLECEK HABERLEŞME BİLGİLERİ 
     Günay’ın verdiği bilgiye göre, geliştirilen model ile Sanayi Bakanlığı, Emniyet ve Jandarma, EPDK’ya yapılacak ihbar ve şikayetleri incelemek üzere mesai saatlerine bağlı olmaksızın bir çalışma düzeni sağlayacak. Bu amaçla görevlendirilen yetkili personel ile 24 saat ulaşılabilecek haberleşme bilgileri EPDK’ya bildirilecek. 
     Kurumlar EPDK tarafından yürütülen denetim, ön araştırma ve soruşturmalar nedeniyle ihtiyaç duyulan her türlü inceleme, tespit, numune alma, mühürleme ve mührün sökülmesi işlemlerinde katkı sunacak. 
     Bakanlıklar ve Jandarma tarafından görevlendirilecek denetçiler standartlara uygun olarak numune almaları konusunda eğitim alacaklar. 
     Protokol kapsamında yürütülen denetimler esnasında ihtiyaç duyulan ve denetimin gereği olan malzeme ve ekipmanlar ile denetim masrafları EPDK tarafından karşılanacak. 
     Protokoller kapsamında gerçekleştirilen denetimlerin değerlendirilmesi ve denetimlerin verimli ve etkin bir şekilde yürütülebilmesi amacıyla, EPDK yetkilisinin başkanlığında, 3’er yetkilinin katılımı ile ve 3’er aylık periyotlarla toplanacak Denetim İzleme, Değerlendirme ve Koordinasyon Komisyonları oluşturulacak. 
     
</TEXT>
</DOC>
