<DOC>
<DOCNO> 312143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur38.html </URL>
<DATE> 2005/02/03/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Türk turizmi 2005'e umutlu girdi 
</HEADLINE>
<TEXT>

     Türk turizmi 2005 yılına ümitli girdi. Türkiye'yi 2005 yılının ilk ayında 699 bin 418 kişi ziyaret etti. 
     Kültür ve Turizm Bakanlığı'ndan yapılan yazılı açıklamada, 2005 yılı Ocak ayında geçen yılın aynı dönemine göre yüzde 31.05'lik bir artış görüldüğü bildirildi. 
     Açıklamada, Ocak ayında OECD ülkelerinden gelen ziyaretçi sayısında yüzde 30.96'lık artış yaşanırken, Doğu Avrupa'dan gelen ziyaretçi sayısında da 32.13'lük artış kaydedildi. 
     2005 yılının ilk ayında Türkiye'yi ziyaret eden yabancıların yüzde 47.92'si 335 bin 195 kişi ile OECD ülkelerinden oluşurken, yüzde 37.37'si 261 bin 346 kişi ile Doğu Avrupa ülkelerinden oldu. 
     Yılın ilk ayında Türkiye'ye en çok ziyaretçi gönderen ülkeler sıralamasında ise 138 bin 193 kişi ile Almanya birinci sırada yer alırken, 11 bin 897 kişi ile Bulgaristan ikinci, 36 bin 821 kişi ile Rusya Federasyonu üçüncü sırda yer aldı. Rusya Federasyonunu Yunanistan, İran, Azerbaycan, Hollanda, Gürcistan, Fransa Suriye, İngiltere, Ukrayna, İtalya, ABD ve Avusturya izledi. 
     Açıklamada, Türk turizminde 2004 yılı hedefi olarak konulan 17 milyon turist 15 milyar dolar gelir hedefinin sene sonu itibarıyla yakalandığı bildirildi. Türkiye'yi 2004 yılında 17 milyon 517 bin 610 kişi ziyaret ederken bir önceki yıla göre 20.3'lük artışla 15 milyar 887 milyon dolar da turizm geliri elde edildi. 
     
</TEXT>
</DOC>
