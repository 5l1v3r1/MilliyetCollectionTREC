<DOC>
<DOCNO> 306988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur08.html </URL>
<DATE> 2005/01/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kamu'de erkek ağırlığı... Personelinin 27.4'ünü kadınlar oluşturuyor 
</HEADLINE>
<TEXT>

     Kamuda çalışan kadın personel, erkeklere göre azınlıkta bulunuyor. 
     Devlet Bakanı Güldal Akşit, İstanbul Bağımsız Milletvekili Emin Şirin'in, kamuda istihdam edilen kadın personelin erkek personele oranına ilişkin soru önergesini yanıtladı. 
     Bakan Akşit'in verdiği bilgiye göre, 2002 yılı Hane Halkı İşgücü Anketi, kamudaki kadın personel oranının yüzde 27.4 olduğunu ortaya koydu. Bu rakam, yöneticilik konumunda ise kadınlar aleyhine daha da olumsuz bir tablo oluşturuyor. Buna göre, bakanlıklar ve bağlı kuruluşlardaki orta ve üst düzey yöneticilik konumunda toplam 42 bin 837 personel arasında, 30 bin 305 erkeğe karşın, sadece 12 bin 2 kadın yer alıyor. 2000 yılı verilerine göre, bakanlık müsteşarları arasında hiç kadın bulunmazken, sadece 3 kadın müsteşar yardımcılığı, 14 kadın başkan, 14 kadın başkan yardımcısı, 12 kadın genel müdür, 58 kadın genel müdür yardımcısı, 172 kadın daire başkanı görevinde bulunuyor. Kamuda 1606 kadın şube müdürlüğü, 10 bin 6 kadın ise şeflik yapıyor. 
     İcracı 13 bakanlık ve bağlı kurum ve kuruluş ile devlet bakanlıklarına bağlı 191 kuruluşta yapılan incelemeye göre, müsteşar yardımcılarının yüzde 96'sı, genel müdürlerin yüzde 94'ü, genel müdür yardımcılarının yüzde 89.4'ü, başkanların yüzde 82.5'i, başkan yardımcılarının yüzde 73.1'i, daire başkanlarının da yüzde 89'u erkeklerden oluşuyor. Kadınlar üst düzey görev üstlenemezken, orta düzeyin de sadece yüzde 29'unda bulunuyor. 
     
     KADINLARIN İSTİHDAM ORANI 
     Kadınların Avrupa Birliği'ne üye ülkelerin de içinde yer aldığı 25 ülkede istihdama katılma oranları, yüzde 54.9'a ulaşıyor. Birliğe yeni üyelerin kabulünden önceki 15 ülkeye ilişkin veri, yüzde 56 olarak hesaplanıyor. Türkiye'de kadınların işgücüne katılım oranı ise yüzde 26.6 olarak gerçekleşiyor. 
     
</TEXT>
</DOC>
