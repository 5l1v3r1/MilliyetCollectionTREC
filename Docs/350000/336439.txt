<DOC>
<DOCNO> 336439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy08.html </URL>
<DATE> 2005/04/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bakan Atalay 2004 Ocak'tan bu yana TRT'ye 970 sinema filmi alındı... 
</HEADLINE>
<TEXT>

     Devlet Bakanı Beşir Atalay, Ocak 2004 tarihinden itibaren TRT'ye 970 sinema filmi alındığını ve bunlardan yerli filmlere 3 milyon 407 bin 611 YTL, yabancı filmlere ise 11 milyon 761 bin 650 dolar ödendiğini bildirdi. 
     Devlet Bakanı Atalay, CHP Yozgat Milletvekili Emin Koç'un yazılı soru önergesine verdiğini yanıtta, 12 Ocak 2004 tarihinden itibaren 258 adedi yerli ve 712 adedi yabancı olmak üzere 970 adet sinema filmi alındığını belirtti. 
     Yabancı filmlerin 523'ünün doğrudan temin suretiyle, 189'unun ise Barter karşılığı alındığını kaydeden Bakan Atalay, 434 adetle en çok Amerikan filminin alındığını ifade etti. 
     Satıcı firma tek olduğu için doğrudan temin yoluyla alım yapıldığını belirten Atalay, şunları kaydetti 
     ''12 Ocak 2004 tarihinden sonra alınan yerli filmlere 3 milyon 407 bin 611 YTL , yabancı filmlere ise 11 milyon 761 bin 650 dolar ödeme yapılmıştır. Ayrıca Barter suretiyle 7 milyon 840 bin 900 dolar tutarında da yabancı film alınmıştır. 
     Yerli filmlerin 240 adedi yayınlanmıştır. 15 adet filmin lisans süresi henüz dolmadığından yayın planında bulunmaktadır. Yabancı filmlerin ise 419 adeti yayınlanmış olup, kalan filmler yayın planına alınmıştır. 
     Filmlerin, piyasa kuralları ve satış şartları sebebiyle alımdan önce denetiminin yapılması mümkün değildir. Filmlerin denetimi, sözleşme yapıldıktan ve yayın materyali Kuruma teslim edildikten sonra yapılmaktadır. Bu sebeple, firmalarla imzalanan lisans sözleşmelerine, 'denetim sonucunda, filmlerin kabul edilmemesi halinde lisans ücretinin ödenmeyeceği ya da aynı bedelde Kurumun seçeceği bir başka film ile değiştirileceği' hükmü konulmaktadır. 
     Alınan filmlerin denetimi, 2954 sayılı Kanunun 31. maddesi uyarınca ''Yayın Denetleme Kurulu Başkanlığı'' tarafından görevlendirilen üyelerce izlenmek suretiyle yapılmaktadır. 
     Alınan yerli filmlerden 3 adeti, yabancı filmlerden ise 23 adeti denetim sonucuna göre yayınlanmamıştır.'' 
     
</TEXT>
</DOC>
