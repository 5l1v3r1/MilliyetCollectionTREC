<DOC>
<DOCNO> 327080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo12.html </URL>
<DATE> 2005/03/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Millilerde sarı kart alarmı... 
</HEADLINE>
<TEXT>

     A Milli Futbol Takımı'nın yarın Arnavutluk ile yapacağı 18. Dünya Kupası Avrupa Elemeleri 2. Grup 6. maçı öncesi aday kadroda yer alan 2 futbolcu sarı kart cezası sınırında bulunuyor. 
     Grupta geride kalan 5 maçta daha önce birer sarı kart gören Emre Belözoğlu ile Fatih Tekke, yarınki maçta da forma giyip, sarı kart görmeleri halinde cezalı duruma düşecek ve ay-yıldızlı ekibin 30 Mart Çarşamba günü oynayacağı Gürcistan maçında görev alamayacak. 
     Statü gereği, organizasyon boyunca aralıklı da olsa 2 sarı karta ulaşan oyuncu cezalı duruma düşüyor. 
     Elemelerin başlangıcından bu yana A Milli Takım'da Okan Buruk ve Serkan Balcı sarı kart cezalısı olurken, bir sarı kartı bulunan diğer oyunculardan Hakan Şükür, Servet Çetin ve Nihat Kahveci ise yarınki maç öncesi aday kadroda yer almıyor. 
     Ay-yıldızlı futbolcular, 18. Dünya Kupası Avrupa Elemeleri'nde geride kalan 5 maçta toplam 1 kırmızı, 9 sarı kart gördü. 
     
</TEXT>
</DOC>
