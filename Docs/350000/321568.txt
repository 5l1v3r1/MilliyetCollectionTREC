<DOC>
<DOCNO> 321568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo39.html </URL>
<DATE> 2005/03/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gaziantepspor İbrahim Şahin maksadını aşan sözler söyledi... 
</HEADLINE>
<TEXT>

     Gaziantepspor Kulübü Başkanı Celal Doğan, Gaziantepspor'un Trabzonspor'u 3-2 yendiği karşılaşma sonrası Trabzonsporlu bir yöneticinin karşılaşma ilgili açıklamalarına tepki gösterdi. 
     Doğan, AA muhabirine yaptığı açıklamada, Türkiye Kupası çeyrek finalinde 3-0 yenilerek elendikleri Trabzonspor'la bu kez ligde karşılaştıklarını, rövanş olarak gördükleri karşılaşmayı bileklerinin haklarıyla 3-2 kazanmayı bildiklerini söyledi. 
     Karşılaşma sonrası Trabzonspor yöneticisi İbrahim Şahin'in ''maksadını aşan'' sözler sarf ettiğini üzülerek izlediğini ifade eden Doğan, ''Türkiye Kupası'nda rakibimize 3-0 yenilerek elendik. Ligde kötü günler geçirmemek, tehlikeli bölgeden uzaklaşmak için mutlaka galip gelmek zorundaydık. Zaten hafta içinde tüm değerlendirmeleri bunun üzerine kurduk. Biraz şansımızın yardımıyla da olsa galip gelmeyi bildik. Eğer yenilsek bizim için kötü olacaktı. Ligde herkes zor durumda. Kimse galibiyetimize gölge düşürmeye kalkışmasın. Bileğimizin hakkı ile kazandık'' diye konuştu. 
     Trabzonspor'un iyi bir ekip olduğunu, Gaziantepspor'un mağlup duruma düşmesine rağmen çabucak toparlanıp beraberliği daha sonra öne geçmesini bildiğini anlatan Doğan, sözlerini şöyle sürdürdü 
     ''Bizde rakibimiz gibi köklü ve güçlü bir Anadolu kulübüyüz. Şanlı bir tarihimiz var. Kimse bizi tartışmaların içine çekmeye kalkışmasın. Doğrusu bu yönde açıklamayı talihsizlik olarak değerlendiriyorum. Ne yani Türkiye Kupası'nda yendiler diye her zaman bize yenecek halleri yok. Yani maçı mı verseydik, yenilmemiz gerekiyordu. Trabzonspor büyük camia, başkan Atay Aktuğ bey ise yakın bir arkadaşım. Bu sözleri sarf edilmemiş olarak kabul ediyorum. Böyle şeyler çok ayıp. Trabzonspor'a şampiyonluk yolunda başarılar diliyorum.'' 

     
</TEXT>
</DOC>
