<DOC>
<DOCNO> 336053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/dunya/axdun01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır'ın faturası Türkiye'ye çıkar 
</HEADLINE>
<TEXT>


Financial Times ve Reuters'a göre, Fransız halkı AB Anayasası'na hayır derse, Türkiye'nin üyelik müzakereleri ve YTL bundan olumsuz etkilenecek 

DIŞ HABERLER SERVİSİ 


Fransa'da 29 Mayıs'ta yapılacak "AB Anayasası referandumu"nda Fransızların yarıdan fazlasının hayır oyu kullanma eğilimi istikrar kazanırken, bu durumda hem Birliğin siyasi ve ekonomik geleceğinin, hem de Türkiye ile üyelik müzakerelerinin bundan olumsuz etkilenebileceği ileri sürülüyor. 
Referandumda "hayır" senaryosunun gerçekleşmesi temelinde olası gelişmeleri irdeleyen İngiliz "Financial Times" gazetesi ile "Reuters" ajansı, bu durumun Türkiye için olumsuz gelişmelerin habercisi olacağı değerlendirmesinde birleşti. 
Reuters'ın 20 siyasi analistin görüşlerine yer verdiği değerlendirmesine göre, anayasaya olası bir hayır oyu AB'yi uygun karar alma mekanizmalarından yoksun bırakacağı gibi bundan sonraki genişleme dalgasının da önünü kesecek. Her ne kadar 2007'de Birliğe girecek Bulgaristan ve Romanya bundan etkilenmeyecek olsa da, sıra Türkiye'ye geldiğinde işler karışacak. 20 analistten 14'ü Fransızların hayır demesinin Türkiye'nin AB'ye tam üyeliğini zorlaştıracağını söyledi. Oxford Üniversitesi'nden Daniel Keleman, "Birçok Avrupalı lider zaten Türkiye'yi almamak için bahane arıyordu. Fransız hayırı onlara iyi bir koz verecek" diye konuştu. 

'Müzakere tarzı değişir' 
Döviz piyasası uzmanları ise referandum sonucunun Türkiye ekonomisi ve parası üzerinde doğrudan etkisi olabileceğine dikkat çektiler. Bu uzmanlara göre, Fransızlar, AB Anayasası'na hayır derse, Yeni Türk Lirası zayıflayacak, evet derse güçlenecek. 
Financial Times, diplomatların, "hayır"ın AB'yi felç etmesinden ve bunun da 3 Ekim'de Türkiye ile başlatılacak müzakereleri sekteye uğratmasından endişe ettiklerini yazdı. Gazete, Polonya Başbakanı Marek Belka'nın hayır oyunun AB'nin Türkiye ile müzakere tarzını tamamen değiştireceğini dile getirdiğini hatırlattı. 

'Hayır' tavan yaptı 62.3 

Fransa'da 29 Mayıs'ta düzenlenecek AB Anayasası referandumunda oyunun rengine karar veren Fransızlar içinde hayır oyu kullanacakların yüzde 62.3'e çıktığı belirlendi. Metro gazetesi için MarketTools araştırma şirketi tarafından internet üzerinden yapılan son kamuoyu yoklamasının sonucu hayırcıların oranının ilk kez yüzde 60'ın üzerine çıktığını gösterdi. MarketTools, kararsızların toplam içindeki oranını ise açıklamadı. MarketTools'un 15 Mart'ta yaptığı bir önceki yoklamada hayır oyu yüzde 57.8 olarak belirlenmişti. Kamuoyu yoklamaları, Fransa'da halkın yaklaşık üçte birinin henüz nasıl bir oy kullanacağına karar vermediğini ortaya koyuyor. 


</TEXT>
</DOC>
