<DOC>
<DOCNO> 335148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko29.html </URL>
<DATE> 2005/04/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Türkiye'nin askeri harcamalara aktardığı kaynak, GSMH'nin 4.9'u' 
</HEADLINE>
<TEXT>

     Türkiye'nin, askeri harcamalara aktardığı kaynak, gayri safi yurtiçi hasılasının GSYH yüzde 4.9'u oranında bulunuyor. 
     Dünya Bankası'nın 2005 Raporu çerçevesinde, Dünya Kalkınma Göstergeleri'ne göre, 2003 yılı rakamlarının veri alındığı kıyaslamada, GSYH'ya oranla en çok askeri harcamalar, sıcak çatışma ihtimalinin yüksek olduğu Türkiye'nin de içinde bulunduğu bölgede yapılıyor. 
     Rapora göre, Türkiye'nin 241 milyar 302 milyon dolar olan 2003 yılı GSYH rakamlarının yüzde 4.9'u oranına denk gelen 11 milyar 800 milyon dolarlık bir harcama gerçekleştiriyor. 
     
     KOMŞULAR İÇİNDE EN YÜKSEK ORANLI ASKERİ HARCAMA SURİYE'NİN... 

     Türkiye'nin komşuları da yüksek oranlı askeri harcamada bulunuyorlar. 
     Bunlar arasında en yüksek oranlı askeri harcamaya sahip ülke Suriye olarak gösteriliyor. 
     Suriye, GSYH'nin yüzde 6.9'u oranında bir kaynağı askeri harcamalar için ayırıyor. 
     Yıllar itibarıyla, askeri harcamaları, GSYH'nin yüzde 4'ünün altına inmeyen Yunanistan, GSYH'nin yüzde 4.1'i oranındaki bir kaynağı askeri harcamaları için ayırıyor. 
     Bir başka dikkat çekici nokta ise Yunanistan'ın, Türkiye ile karşılıklı ilişkilerinin gelişmesiyle birlikte askeri harcamalarında nispi gerilemelerin görülmesi. 1995 yılında GSYH'nin yüzde 4.3'ü oranında bir kaynak ayıran Yunanistan'ın ayırdığı bu kaynak 2003 yılında yüzde 4.1'e gerilemiş. 
     Bulgaristan, GSYH'nin yüzde 2.6'sı oranında bir kaynağı askeri harcamaları için ayırırken, Azerbaycan yüzde 1.9'unu, Rusya yüzde 4.3'ünü, Gürcistan yüzde 1.1'ini, İran yüzde 4.5'ini ayırıyor. 
     
     İSRAİL-KUVEYT... 

     Türkiye'nin de içinde bulunduğu bölgede, İsrail, GSYH'nin yüzde 8.7'sini, Kuveyt yüzde 12.5'ini askeri harcamalara ayırıyor. 
     Dünya genelinde, GSYH temelinde en yüksek oranlı askeri harcama yapan ülke ise Eritre olarak belirtiliyor. Eritre, GSYH'nin yüzde 19.4'ünü askeri harcamalara ayırıyor. 
     
</TEXT>
</DOC>
