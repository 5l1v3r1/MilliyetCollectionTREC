<DOC>
<DOCNO> 337140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur32.html </URL>
<DATE> 2005/04/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kardeşler, annelerini öldürdüğü iddiasıyla yargılanan babalarını savundu 
</HEADLINE>
<TEXT>

     Adana'da, eşini kürekle vurup, bıçaklayarak öldürdüğü iddiasıyla tutuklanan sanığın yargılanmasına devam edildi. 
     Adana 5. Ağır Ceza Mahkemesi'ndeki duruşmada, tutuklu sanık Civan Çetin olayın, karısının başka erkeklerle ilişkisi olduğu şüphesi üzerine çıkan tartışma sonucu meydana geldiğini söyledi. 
     Tartışma sırasında eşi Ayfer Çetin'in kendisine hakaret ettiğini öne süren Civan Çetin, ''Hakaretin ardından bacağıma bıçakla vurdu. O sırada şuurumu kaybedince ben de kürekle vurdum ve bıçakladım'' dedi. 
     Tanık olarak dinlenen Civan Çetin'in kızı A.Ç 16 de annesinin, başka erkeklerle ilişkisi olduğunu iddia etti. 
     Annesinin, babasına zaman zaman hakaretlerde bulunduğunu öne süren A.Ç, ''Bunu bana diğer 2 kardeşim de söyledi. Ben de evde babam olmadığı sırada yabancı bir erkeğin çıktığını gördüm. Bana, babamı istemediğini ve parasız yaşamaktan bıktığını söylüyordu. Olay bundan kaynaklandı. Babam da sürekli uyuşturucu aldığı için davranışları bozuktu'' dedi. 
     Tanık A.Ç, mahkeme başkanının sorusu üzerine doğruları söylediğini ve babasını savunmak için annesine iftira atmadığını söyledi. 
     Diğer tanıklar E.Ç ve A.Ç de annelerini suçlayarak babalarını savundular. 
     Mahkeme heyeti, sanık Civan Çetin'in akli dengesinin yerinde olup olmadığının belirlenmesi amacıyla Adana Ruh ve Sinir Hastalıkları Hastanesi'nde müşahede altında tutulmasına karar vererek duruşmayı erteledi. 
     Sanık Civan Çetin, yaklaşık 3 ay önce Özgür Mahallesi 8. Sokak'ta eşini, kürekle vurup, 27 yerinden bıçaklayarak öldürdüğü iddiasıyla tutuklanmıştı. 
     
</TEXT>
</DOC>
