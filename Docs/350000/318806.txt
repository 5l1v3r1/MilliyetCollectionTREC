<DOC>
<DOCNO> 318806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun12.html </URL>
<DATE> 2005/02/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mofaz'dan toplantı çağrısı... İsrail, Hizbullah'tan şüpheleniyor... 
</HEADLINE>
<TEXT>

     İsrail Savunma Bakanı Şaul Mofaz, Tel Aviv'de düzenlenen saldırıya verilecek olası karşılığı ele almak üzere bugün bir toplantı çağrısında bulundu. 
     İsrail askeri radyosunun Savunma Bakanlığı'ndan üst düzey bir yetkiliye dayanarak verdiği haberde, İsrail'in yanıtının saldırıya doğrudan karışan elemanları hedef alacak şekilde olacağı belirtildi. 
     Haberde, geniş çaplı askeri operasyonların planlanmadığı kaydedildi. 
     Bu arada, Başbakan Ariel Şaron hükümetinin sözcüsü Avi Pazner, İsrail'in saldırıda Lübnanlı Şii örgüt Hizbullah'ın parmağının olduğunu göz ardı etmediğini söyledi. 
     Pazner, AFP'ye yaptığı açıklamada, ''Olayı çok yönlü ve dikkatlice izliyoruz. Hizbullah yanlısı medya bu saldırının sorumluluğunu İslami Cihad'a attı, ancak biz bu noktada bir sonuç çıkarmak istemiyoruz'' ifadesini kullandı. 
     Tel Aviv'deki saldırının, El Aksa Şehitleri Tugayları tarafından üstlenildiği bildirilmiş, ancak örgüt bu haberi yalanlamıştı. Filistinli güvenlik kaynakları intihar komandosu Abdullah Badran'ın İslami Cihad üyesi olarak bilindiğini belirtmiş, ancak İslami Cihad saldırıyı üstlenmemişti. 
     
</TEXT>
</DOC>
