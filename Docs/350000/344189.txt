<DOC>
<DOCNO> 344189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun06.html </URL>
<DATE> 2005/05/20/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
İsveç, Rusya'yı en büyük tehdit olarak görüyor... 
</HEADLINE>
<TEXT>

     Tarih boyunca Rusya ile anlaşmazlık içinde olan İsveç, bugün de bu kaygısını sürdürüyor. 
     Savunma alanına son yıllarda en az payı ayıran İsveç hükümeti, Rusya’nın bu alandaki hazırlıklarını sürekli takip ediyor. Savunma Bakanlığı’nın son yaptırdığı araştırmaya göre, Rusya bütçesinin yarıdan fazlasını silahlanmaya harcıyor. 
     İsveç hükümeti, dış politikasının güvenliği için Savunma Bakanlığı’na bağlı Araştırma Entitüsü’nden FOI , Rusya’nın son yıllardaki silahlanma hareketlerini izlemesini istedi. Araştırma sonucunda Rusya’nın bütçesinin yarıdan fazlasının silahlanmaya gittiği tespit edildi. Hazırlanan raporda ayrıca, Rusya’nın "diktatörlüğe doğru kaydığı" da öne sürüldü. 
     İsveç televizyonunun 19 Mayıs akşamı ana haber bülteninde raporu ilk kez açıklayan FOI Başkanı Jan Leijonhjelm, "Rusya’nın silahlanmaya ayırdığı kaynak ve demokratikleşme alanındaki isteksizliğinin İsveç ve diğer komşu ülkeler için büyük tehdit oluşturduğunu" söyledi. 
     
     DOĞALGAZ BAĞIMLISI ÜLKELER 
     "Rusya’da özgürlüklerin kısıtlandığını ve tek partili döneme yeniden yönelme olduğunun" da altını çizen Jan Leijonhjelm, ülkenin 10 yıl içinde "diktatörlüğe kaymasının" olası olduğuna işaret etti. 
     Raporda, bu durumun Rusya’nın doğalgaz alanında en büyük müşterisi olan Finlandiya ve Almanya için de gelecekte büyük bir tehdit oluşturacağı kaydedildi. 
     İsveç ile Rusya, tarih boyunca anlaşmazlık içinde oldu. İsveç-Rus Savaşı sırasında Osmanlı Devletine sığınan İsveç Kralı Demirbaş Şarl, 1709’den 1714’e kadar İstanbul’da kalmıştı. 
     
</TEXT>
</DOC>
