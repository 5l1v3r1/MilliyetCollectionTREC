<DOC>
<DOCNO> 307978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/spor/yguven.html </URL>
<DATE> 2005/01/20/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bayram tatilindeyim .. 
</HEADLINE>
<TEXT>


Sevgili TERS KÖŞE okuyucuları, Tatildeyim ... Ben de tatile çıkan malum köşe yazarları gibi sizlere yediğimi içtiğimi, kaldığım muhteşem manzaralı süiti, peşine takıldığım insanlarla ödeşmek uğruna, yaptıkları sulu zırtlak esprileri falan yazmak isterdim. 
Yazar ve bu haftayı şişirebilirdim. 
Gezimin "sponsorlarını" övebilirdim. Hatta hakkaniyet adına, Fransız Konyağı'nı ipek gömleğime damlatarak muhteşem tatilimi berbat eden garsonu lanetler ve ne denli cesur bir kalem olduğumu ispat edebilirdim. 
Ne yazık ki, Maldivler'den daha birkaç yıl ümit yoktu ve Antalya'da bayram süresince yağmur bekleniyordu. Avanta gezilere ise, beni kimse davet etmiyordu - Gerçi birkaç başarısız deneme olmuştu ama, hiç nezaketimi bozmamıştım doğrusu. 
Evet... Bize yol görünüyordu. Anadolu'm gelmişti. 
Ülkemin en yoksul, en talihsiz, en ezik, en parasız, en ümitsiz insanlarıyla kucaklaşmaya gittik Cengiz Malgır'la beraber. 

Irgalamıyor 
Haber dışında ne yazabilirim ki buralardan .. 
Hem yazıp da bayramınızı zehir mi edeyim 
Yalnız şu kadarını söyleyeyim okuduklarınız, izledikleriniz - şayet oralarda olsam benim de içinde yuvarlanacağım - gündeminiz, onları zerre kadar ırgalamıyordu. 
Televizyonun ağır topları, basının sivri kalemleri, Sayın Yıldırım'ın büyük resti, sevgili Lutfi Arıboğan'ın arkasına saklanmaya çalışan Federasyonun son nefesleri, teşvikler, şaibeler, sanki hiç yoktu. Olmamıştı. 
O kadar az kişi biliyordu ki, bu isimleri, olayları buralarda... Bilenler de konuşmak bile istemiyordu. 
Tarlada kalan pamuk konuşuluyordu buralarda. Tiner çekmeye başlayan gençler... Açlık sınırının epeyce altında, sadece nefes alabildiği için Allah'a dua edenlerin diyarıydı bu bölgeler. 

Mutluyum 
Herkesin bir kan davası öyküsü vardı, bir de yoksulluk serüveni. Göç, işsizlik, gelecek kaygusu ve yetmezmiş gibi İstanbul modası "hırsızlık" ile "bali". 
Kötü otellerde kalıp, ucuz kebabı bile sokaktaki açlardan utanarak yediğimiz günler Bayram'a sarkarken beni şaşırtan tek gerçek "herşeye rağmen" mutlu olmamdı. Ben onların sefaletten kurtulma ihtimallerini bile seviyordum. 
Sizlere de mutlu bir Bayram diliyorum. 
Her nerede yaşıyor ve yaşatılıyorsanız. 
Ve hazır olun yakında sindirimi çok zor dosyalarla dönüyorum. 
Saygılar. 



</TEXT>
</DOC>
