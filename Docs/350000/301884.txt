<DOC>
<DOCNO> 301884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko36.html </URL>
<DATE> 2004/12/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Hisarcıklıoğlu Dünyada en çok istihdam vergisi Türkiye'de alınıyor 
</HEADLINE>
<TEXT>

     TOBB Başkanı Rıfat Hisarcıklıoğlu, dünyada en çok istihdam vergisinin alındığı ülkenin Türkiye olduğunu söyledi. 
     Hisarcıklıoğlu, TOBB Ege Bölge toplantısına katılmak üzere geldiği Denizli'de, toplantı sonrası gazetecilerin sorularını yanıtladı, asgari ücret değerlendirmesi yaptı. 
     Asgari ücretin en önemli noktasının, ücret üzerindeki yükler olduğunu ve 350 milyon liranın üzerindeki yaklaşık yüzde 80'e yakın vergi yükü bulunduğunu ifade eden Hisarcıklıoğlu, şöyle dedi 
     ''Dünyada en çok istihdam vergisinin alındığı ülke Türkiye'dir. Bizim 5 milyon insanımız işsiz ve her yılda 700 bin kişi istihdam piyasasına giriyor. Bizim istihdamın üzerindeki yükü kaldırmamız gerekirken, tam tersine istihdam yapanı cezalandırıyoruz. Onun için diyoruz ki istihdamın üzerindeki yükün azaltılması Türkiye'de yatırımı daha da artırır.'' 
     
     2005 YILI ENFLASYON HEDEFİ 
     Hisarcıklıoğlu, Türkiye'nin 30 yıldır tek haneli enflasyon rakamını görmediğini ifade ederken, ''önümüzdeki dönemde yüzde 8'lik enflasyon hedefi, makroekonomik dengeler açısından bakıldığında tutturulabilir gözüküyor. Bunun için, gerekli bütçe disiplinine dikkat edilmesi lazım. Yüzde 5'lik büyüme hedefi bizim rakiplerimiz geçebilmemiz için azdır. Ancak, eğer 4 sene yüzde 5 büyüme rakamını yakalayabilirsek, Türkiye 4 sene üst üste yüzde büyüme sağlayan ülke olacaktır'' dedi. 
     
     AB ve TÜRKİYE 
     Hisarcıklıoğlu, Türkiye'nin AB ilişkileri konusunda TOBB'nin misyonunu da açıkladı. 
     AB ile müzakerelerde 31 paragrafın 24'nün doğrudan ekonomiyle 3'nün de dolaylı olarak ekonomiyle bağlantısı bulunduğunu ifade eden Hisarcıklıoğlu, ''Biz diyoruz ki, müzakerelerde ekonomiyle ilgili olan kısımlarda Türk işaleminin temsilcisi olarak, o müzakere masasında olmamız lazım. Bizler buna da hazırlıklıyız'' şeklinde konuştu. 
     Hisarcıklıoğlu, teşvik yasalarının nasıl çıkartılması gerektiği konusunda ise şunları kaydetti 
     ''Türkiye'de teşvikler, sektörel ve bölgesel olmak durumundadır. Bölge ve sektör hedef alınmaksızın yapılan teşvikler, teşvik olmaktan çıkıyor. Tabii bunu yapabilmek için de, önce sanayi envanterine ihtiyaç var. Daha sonrada yatırım envanterine ihtiyaç gerekir. Bunlar oluştuktan sonra teşvik yapabilirsiniz. Dünyada da bu işler böyle yürüyor.'' 
     
</TEXT>
</DOC>
