<DOC>
<DOCNO> 324472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo10.html </URL>
<DATE> 2005/03/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ribery'ye nazar değdi .. 
</HEADLINE>
<TEXT>

     Önceki akşam yapılan idmanda ayağına darbe alan Ribery'nin sakatlığının tahmin edilenden ciddi olduğu açıklandı. 
     
     İdmana çıkamadı 
     Cim Bom’un ele avuca sığmaz Fransız oyuncusu Franck Ribery’ye nazar değdi. Kısa sürede oynadığı futbolla taraftarın gönlünde taht kuran genç futbolcunun sakatlığının ciddi olduğu ifade edildi. Önceki akşam yapılan idmanda ayağına darbe alan ve tedavisinin ardından çalışmaya devam eden Franck, dün sabah yapılan antrenmana ağrıları olduğu gerekçesiyle katılmadı. 
     
     Orhan Ak da zor 
     Kulüp doktoru Murat Çevik, Ribery’nin sakatlığıyla ilgili bugün net bir açıklama yapabileceklerini söyledi. Bu arada Orhan Ak’ın sakatlığında gözle görülür bir gelişme olmadığı belirlendi. Genç futbolcunun büyük olasılıkla Ankaraspor’a karşı forma giyemeyeceği öğrenildi. Hakan Ünsal’ın tedavisinin de tahmin edilenden uzun sürebileceği belirtildi. 
     
</TEXT>
</DOC>
