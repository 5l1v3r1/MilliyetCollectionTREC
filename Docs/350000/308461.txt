<DOC>
<DOCNO> 308461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonspo07.html </URL>
<DATE> 2005/01/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Patlak top FIFA'lık oldu... 
</HEADLINE>
<TEXT>

     Belçika Futbol Federasyonu'nun, Anderlecht-La Luviere maçının tekrar oynanmasına karar vermesi üzerine, ev sahibi takım Anderlecht, FIFA'ya başvurmaya hazırlanıyor. 
     Maç içindeki teknik hataların televizyon görüntüleri yoluyla tespit edilerek ceza verilemeyeceğini belirten Anderlecht Kulübü yetkilileri, kararın bozulması için FIFA'ya gidebileceklerini ifade ettiler. 
     Futbol federasyonu, perşembe günü yaptığı açıklamada, konuya ilişkin yasal başvuruyu incelediklerini ve Anderlecht-La Luviere maçının, belirlenecek başka bir tarihte tekrar oynanmasını kararlaştırdıklarını açıklamıştı. 
     Bu arada Het Laatste Nieuws gazetesine demeç veren Anderlechtli futbolcu Aruna, La Luviere maçında gördüğü sarı kartın geçersiz sayılması gerektiğini söyledi. 
     Aruna, La Luviere maçında gördüğü sarı karttan dolayı cezalı duruma düştüğünü ve Standart Liege karşılaşmasında forma giyemediğini vurgulayarak, Standart Liege maçının da tekrar edilmesi gerektiğini kaydetti. 
     Federasyon yetkilileri ise Aruna'nın isteğinin yersiz olduğunu ve kart cezasının iptal edilemeyeceğini bildirdi. 
     
</TEXT>
</DOC>
