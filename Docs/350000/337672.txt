<DOC>
<DOCNO> 337672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/sazak.html </URL>
<DATE> 2005/04/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'e küresel görev 
</HEADLINE>
<TEXT>


BM Genel Sekreteri Kofi Annan, CHP İstanbul Milletvekili Kemal Derviş'i, BM Kalkınma Programı UNDP başkanlığına önerdi. Adaylığının BM Genel Kurulu'nca da onaylanması halinde Derviş, ağustos ayında TBMM üyeliğinden istifa ederek, dört yıl boyunca 'küresel kalkınma programları'nın sorumluluğunu yürütecek. 
Kemal Derviş, 2001 Şubat krizi ertesinde Türkiye'de ekonomi yönetimini üstlenmeden önce de Dünya Bankası'nda başkan yardımcısı olarak BM'deki yeni görevine benzer konumda bulunuyordu. 
Küreselleşmenin teknoloji, serbest ticaret ve işgücünün dolaşımı açısından yarattığı fırsatlara karşın, dünya ölçeğinde yoksulluk ve eşitsizliği artırdığı da bir gerçek. 
ABD hegemonyasında, kuzeyin zenginliğine dayalı yeni dünya düzeninde 'küreselleşmenin sosyal boyutu' ihmal edilerek bu dengesizlik daha fazla sürdürülemez. Derviş gibi 'sosyal demokrasi'ye inanmış, Türkiye dahil sosyal adaletsizliğin derinleştiği ülkelerde görev yapmış, siyasetçi olmaktan çok 'teknokrat' kimliğiyle öne çıkmış uluslararası bir ismin BM'de etkin göreve getirilmesi kazanımdır. 
CHP'nin, 'Derviş faktörü'nü, 2002 seçimlerinde iktidara aday bir partinin 'değişim' iddiasıyla 'vitrin'e taşıdıktan sonra daha geniş birlikteliklere açılmak yerine politbüroyu tehdit eden 'potansiyel aday' şeklinde görmesi de BM'nin 'kazanım' hanesine yazılmalı 
Aslan sosyal demokratlar kendi kadrolarını dışarıya transfer konusunda hayli cömertler. Hikmet Çetin de Afganistan'da görev yapıyor. 
CHP de Derviş sayesinde 'barajı' aştıktan sonra, BM'de görev alanı açtılar. İlk krizde Kemal Derviş nasıl olsa yine çağrılır Şaka bir yana, siyasi rekabetin yerel ölçekte yapıldığı bir Türkiye'de Kemal Derviş, 'sosyal politikalara' her zamankinden fazla gereksinim duyulan 2005 dünyasında, küresel bir göreve gidiyor. Derviş'in pozisyonu, AB adayı Türkiye'nin gelecek stratejilerine de destek verecek ağırlıkta olacak. 
Derviş'in, yoksulluk, eşitsizlik ve gelir bölüşümündeki adaletsizlik konusunda kendi ülkesinden kaynaklanan deneyimi de var. 
Dünya Bankası'nın 2005 raporundaki kalkınma göstergelerinde 55'inci sırada olan Türkiye'de 300 milyar dolarlık ulusal gelirden en alttaki 7 milyon kişinin payına toplam 6.9 milyar dolar düşüyor. Bu insanların kişi başına yıllık geliri 985 dolar, yani ayda 80 dolar düzeyinde. En zengin 7 milyon kişinin ortalama geliri ise kişi başına 13 bin 157 dolar. Bu uçurum ortadan kaldırılamadığı ve ortalama gelirin kişi başına dengeli şekilde 13 bin dolarlar düzeyine çıkarılamadığı bir Türkiye'nin AB tam üyeliği hayaldir. 
Derviş'e yeni görevinde başarı diliyoruz. 



</TEXT>
</DOC>
