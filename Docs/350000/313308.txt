<DOC>
<DOCNO> 313308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/guncel/axgun01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevi yapmanın 'ödülü' kovulmak 
</HEADLINE>
<TEXT>


Görev süreleri 2006'da sona erecek İnsan Hakları Danışma Kurulu'nun 14 üyesi e-mail'le görevden alındı. Kaboğlu, "Görevimizi yaptığımız için kovulduk" dedi 

ANKARA Milliyet 

İnsan Hakları Danışma Kurulu İHDK Başkanlık Divanı istifa etti. İHDK Başkanı Prof. Dr. İbrahim Kaboğlu, "Görevimizi ihmal ettiğimiz için değil, yaptığımız için kovulduk" dedi. Kaboğlu, istifaya neden olan süreci de şöyle anlattı 
"Kurul, 26 Şubat 2003'te çalışmalarına başladı. 1 Mart tezkeresini reddeden kurul, düşünce özgürlüğünden, çevre hakkına kadar bütün hak ve özgürlüklerle ilgili 13 çalışma birimi oluşturdu. Zamanla insan hakları meclisine dönüşen kurul, 8 Ekim 2003'te işkence ve kötü muamelenin önlenmesi raporunu kabul etti. Eylül ayında kurulumuza, bizlere haber verilmeden yeni üyeler atandı. Atamayla sıkıntılar da su yüzüne çıktı. 2004 Şubat'ta devreye Başbakanlık Müsteşar Yardımcısı girerek, düzenli olarak Devlet Konukevi'nde yaptığımız toplantıları Başbakanlık'taki ek binaya aldı." 

Bize küfredildi 
"İHDK, 'Türkiye'de İnsan Hakları Raporu' ve 'Azınlık ve Kültürel Hakları Raporu'nu kabul ettikten sonra hükümet, ilk raporun AB süreci nedeniyle geri alınmasını, ikinci raporun da usulüne uygun gönderilmediğini bize bildirdi. Çalışmalarımızı yaptığımız Başbakanlık ek bina için 'hergele meydanı' benzetmesi yapıldı, bizlere parlamento kürsüsünden küfredildi. Kasım 2004'te kurula 16 yeni üyenin atandığını öğrendik. İHDK üyesi Başbakanlık Müşaviri İsmail Aşçıoğlu'nun yerine, 2 yılı dolmadan ve haber verilmeden başkası atandı. Ardından 14 üyenin görev süresinin 5 Şubat 2005'te dolacağını elektronik postayla öğrendik. Görev süremiz 5 Şubat 2006'da bitecekti. Sonuç olarak karar aldık, tepki çektik, önerdik, kızdırdık. Küfür aldık, yargı tarafından sorgulandık, yürütme tarafından dağıtıldık. Kısacası, engellemeler nedeniyle görevimizi yerine getiremedik. Görevimizi ihmal ettiğimiz için değil, yaptığımız için kovulduk." 
Yönetmelik hükümlerine göre 3 yıllığına seçilen Kaboğlu, süresi dolmadan önce görevinden alınmasına ilişkin işlemle ilgili dava açtığını belirterek şöyle konuştu 
"Devlet organları tarafından İHDK'ya, suçlanarak çökertilme yöntemi uygulandı. Resmi görevin, resmi yalan yönünde kullanıldığı bir ortamda, yapmakla yapar görünmek, inanmakla inanır görünmek, ilerletmekle öyle görünmek arasında sıkıştık kaldık. Bizler suçluyuz. Çünkü seçimle geldik." 

Başkanlık Divanı istifa etti 

Türkiye Barolar Birliği'nde basın toplantısı düzenleyen Kaboğlu, Avukat Şenal Sarıhan, Türkiye Sakatlar Konfederasyonu Başkanı Faruk Öztimur ve raportör üye Avukat Kemal Akkurt'tan oluşan Başkanlık Divanı'nın görevinden istifa ettiğini açıkladı. 


</TEXT>
</DOC>
