<DOC>
<DOCNO> 306751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/soneko10.html </URL>
<DATE> 2005/01/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 4.17 değer kazandı 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 4.17 oranında değer kazandı. 
     Hafta içinde 26,749.75 puana kadar yükselerek tarihi rekor seviyeleri gören Bileşik Endeks, son seansta gelen düzeltme hareketi ile bir miktar geriledi. 
     Hafta başında Merkez Bankası'ndan gelen faiz indirimi, Hazine'nin başarılı geçen ihalesi, Merill Lynch'in Türk hisse senetlerinin ağırlığını artırma tavsiyesinde bulunması, Fitch'in Türkiye'nin notunu artırması ve başarılı eurobond ihracının etkisiyle yukarı hareketi ivme kazanan Ulusal 100 Endeksi neredeyse her gün yeni tarihi rekor seviyelere ulaştı. 
     Alternatif piyasalardaki olumlu seyir, Türk şisirketlerine yabancıilardan yoğgun talep gelmesine ilişkin haberler ile IMF ve Avrupa Birliği'ne yönelik olumlu beklentiler de İMKB'de gerçekleşen yükselişte etkili oldu. 
     Hafta boyunca seans içinde gerçekleşen realizasyon harekelerinin sınırlı kaldığı ve alımların karşılandığı piyasada, ABD Merkez Bankası FED'in Şubat toplantısı kararında etkileyici olabilecek gelişmeler ve açıklanan veriler izlendi. 
     Bu hafta en düşük 25,141 puana kadar gerileyen Ulusal 100 Endeksi 26,749.75 puanla tarihi zirve, 26,4793.02 puanla da kapanış rekorlarını kırdı. Haftanın son günü gerçekleşen 1 milyar 743 milyon 395 bin 388 YTL'lik günlük işlem hacmi ile de 2005 yılı rekoru yenilendi. 
     Borsa uzmanları, Bayram tatili nedeniyle 5 seansın yapılacağı önümüzdeki hafta fazla hareket yaşanmasının beklenmediğini ifade ederek, ABD Merkez Bankası FED'in faiz artırım kararına yönelik veri ve açıklamalarının izleneceği tahmininde bulunuyor. 
     
     ÖZETLE PİYASALAR 
     Borsa, haftanın ilk dört günündeki soluksuz yükselişin ardından Cuma günkü ikinci seansta gelen satışlarla hız kesmesine rağmen haftayı artışla tamamladı. İMKB Tahvil ve Bono Piyasası'ndaki ortalama oranlarda yarım puan dolayında düşüşler oldu. Altın fiyatları ve değerlendirmeye alınan tüm döviz birimleri gerilerken, mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 4.17 oranında değer kazandı. 24 ayar külçe altının gram satış fiyatı yüzde 1.86, Cumhuriyet altınının satış fiyatı da yüzde 2.34 geriledi. Türk Lirası karşısında dolar yüzde 1.75, euro da yüzde 2.75 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 1.49 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.33, haftalık reponun net getirisi yüzde 0.27 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.17'lik artışla başladı. Haftanın son gününe kadar yükselişini sürdüren Borsa Salı günü ortalama yüzde 1.97, Çarşamba günü ortalama yüzde 0.62 ve Perşembe günü de ortalama yüzde 0.84 oranında artış kaydetti. Cuma günü ikinci seansta gelen kar realizasyonlarıyla gerileyen Endeks, ortalama yüzde 0.49 oranında düştü. 
     Endeks, geçen hafta boyunca 1,054.43 puanlık artışla 25,308.25 puandan 26,362.68 puana yükseldi. Hisse senetlerindeki haftalık ortalama artış yüzde 4.17 oldu. 
     İMKB Ulusal-Mali Endeksi 1,728.34 puan artışla 36,189.17 puandan 37,917.51 puana, İMKB Ulusal-Sanayi Endeksi 915.00 puan artışla 20,914.06 puandan 21,829.06 puana ve İMKB Ulusal-Hizmetler Endeksi 316.95 puan artışla 14,374.04 puandan 14,690.99 puana yükseldi. 
     Böylece, mali grup hisseleri ortalama yüzde 4.78 oranında, sanayi grubu hisseleri ortalama yüzde 4.38 oranında ve hizmetler grubu hisseler de ortalama yüzde 2.21 oranında değer kazandı. 
     
     KAZANANLAR VE KAYBEDENLER 
     Borsada yılın ikinci haftasında işlem gören 306 hisse senedinden 223'ü değer kazanırken, 62 hisse senedi değer yitirdi, 21 hisse senedinin değeri değişmedi. 
     Geçen hafta en yüksek oranlı artış, yüzde 74.01 ile Alcatel Teletaş YENİ hisselerinde gerçekleşti. Yüzde 36.84'lük artışla Türkiye Sınai Kalkınma Bankası hisseleri ikinci ve yüzde 36.13'lük artışla Federal Mogul İzmit Piston hisseleri üçüncü oldu. 
     En yüksek oranlı düşüş ise yüzde 13.00 ile Mensa Mensucat hisselerinde oldu. Yüzde 11.57'lik düşüşle Raks Ev Aletleri hisseleri ikinci ve yüzde 11.46'lık düşüşle de Ege Seramik hisseleri üçüncü sırada yer aldı. 
     İMKB Ulusal Pazar'da geçen hafta toplam 2 milyar 449 milyon 620 bin adet hisse senedi işlem gördü ve karşılığında 7 milyar 958 milyon YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.75 oranında, euro da yüzde 2.75 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0240 YTL düşerek 1.3510 YTL'ye, euronun satış fiyatı 0.0500 YTL düşerek 1.7700 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 2.50 düşüşle 2.00 YTL'ye ve İsviçre Frangı'nın satış fiyatı da yüzde 2.98 düşüşle 1.1400 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3480 YTL'den, Euro 1.7690 YTL'den, İngiliz Sterlini 2.5250 YTL'den ve İsviçre Frangı da 1.1440 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.86 oranında, Cumhuriyet altınının satış fiyatı da yüzde 2.34 oranında geriledi. 
     Külçe altının gram satış fiyatı 18.45 YTL'ye, Cumhuriyet altınının satış fiyatı da 125.00 YTL'ye indi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı da yüzde 1.59 oranında düşerek, 18.52 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 1.49 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 8,264 puan artarak 555,470 puandan 563,734 puana yükseldi. 
     Geçen haftanın en çok değer kazanan katılma belgeleri, yüzde 9.49'luk artışla Evgin A Tipi Değişken Fon, yüzde 9.08'lik artışla Akbank A Tipi Mali Kurumlar Sektör Fon ve yüzde 8.67'lik artışla da Garanti Menkul Kıymetler A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 3.27'lik düşüşle Oyakbank B Tipi Yabancı Menkul Kıymetler Fonu, yüzde 2.58'lik düşüşle Ata B Tipi Yabancı Menkul Kıymetler Yatırım Fonu ve yüzde 2.35'lik düşüşle Eczacıbaşı Menkul Değerler B Tipi Tahvil Bono fonu oldu. 
     
     HAZİNE İHALESİ 
     Hazine geçen hafta bir ihale düzenledi. Salı günü düzenlenen 3 ayda bir değişken faiz ödemeli YTL cinsinden ilk tahvil ihalesinde ortalama dönemsel bileşik faiz, yüzde 6.14 oldu. 
     İhaleye nominal 3 milyar 593.5 milyon YTL teklif geldi. Nominal 1 milyar 760 milyon YTL'lık satışın yapıldığı ihalede, net 1 milyar 825.7 milyon YTL satış gerçekleşti. İhale öncesi piyasa yapıcı bankalara 1 milyar 0 milyon YTL'lık net satış yapıldı. Söz konusu tahvillerin ihraç tarihi 12 Ocak olarak belirlenirken, geri ödemesi 13 Eylül 2006 tarihinde yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.31 ile yüzde 0.41 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.33 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 18.5 dolayında bulunan haftalık reponun net getirisi de yüzde 0.27 oldu. 
     
</TEXT>
</DOC>
