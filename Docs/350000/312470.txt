<DOC>
<DOCNO> 312470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur13.html </URL>
<DATE> 2005/02/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İstanbul'da iki silahlı soygun .. 
</HEADLINE>
<TEXT>

     Bağcılar'da akaryakıt istasyonunda soygun yapan 4 kişi, 1 müşteriyi silahla yaraladı. 
     AA muhabirinin aldığı bilgiye göre, kafalarında siyah bere olan silahlı 4 kişi, gece otomobille Halkalı Caddesi'ndeki bir akaryakıt istasyonuna geldi. 
     Bu kişilerden 1'i araçta beklerken, 2'si silahlı diğer 3 kişi istasyonun market bölümüne girerek burada çalışanları etkisiz hale getirdi. 
     Görevlileri yere yatıran saldırganlar, daha sonra üzerlerinde ve kasadaki bir miktar parayı aldı. 
     Bu sırada Mehmet Erdaş ile Tuncay Durur adlı 2 kişi, içerideki olayı fark etmeyerek, sigara almak için markete girdi. 
     Bu müşterileri de silah tehdidiyle yere yatıran zanlılar, Erdaş'ı tabancayla vurduktan sonra kaçtı. 
     Özel İstanbul Hastanesi'ne kaldırılan Erdaş'ın sağ bacağından tek kurşunla vurulduğu ve genel sağlık durumunun iyi olduğu belirtildi. 
     Olay sonrası inceleme yapan polis, konuyla ilgili olarak istasyon görevlilerinin ifadesine başvurdu. 
     
     KADIKÖY'DEKİ SOYGUN 
     Öte yandan, Kadıköy Fener Kalamış Caddesi'ndeki ''Alevli Otomotiv'' adlı işyerine sabah saatlerinde gelen kişiler, işyeri bekçisi Hakan Barut'u silahla etkisiz hale getirerek el ve ayaklarını koli bandıyla bağladı. 
     Soyguncular daha sonra kasadaki yaklaşık 12 bin YTL ile plakasız lüks bir cipi alarak olay yerinden kaçtı. 
     Polislerce ifadesine başvurulan Barut'un, ''işyerinin önündeki araçları kontrol eden bazı kişileri görüp dışarı çıktığını, bu sırada 5-6 kişinin kendisini etkisiz hale getirdiğini'' söylediği belirtildi. 
     
</TEXT>
</DOC>
