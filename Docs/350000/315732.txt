<DOC>
<DOCNO> 315732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko13.html </URL>
<DATE> 2005/02/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Aygaz'ın gözü Batı Avrupa'da... 
</HEADLINE>
<TEXT>

     Koç Topluluğu'nun enerji sektöründe faaliyet gösteren şirketi Aygaz, LPG dağıtımı için Batı Avrupa'yı incelemeye aldı. 
     Aygaz Genel Müdürü Mehmet Ali Neyzi, Aygaz'ın, 2004 yılını olumlu bir yıl olarak geride bıraktığını söyledi. Geçen yıl toplamda hedeflenen programlarını aştıklarını ifade eden Neyzi, yurt içinde Aygaz markasını yeniden konumlandırdıklarını anlattı. 
     ''Markamıza enerji kattık'' diyen Neyzi, tüp ve otogaz sektörünü birleştirerek bir kampanya yaptıklarını ve bu kampanya sayesinde tüketiciyle daha sıcak ilişki kurma fırsatı bulduklarını kaydetti. 
     Geçen yıl ayrıca yurt dışı faaliyetlerini de artırdıklarını anlatan Neyzi, ''Uzun vadeli planlarımızı gözden geçirdik. LPG'nin dünyada büyümesini görüyoruz. Özellikle doğalgazdan da LPG üretilmeye başlandığı için biz de bu büyümenin içinde hem Türkiye'de hem yurt dışında, özellikle Batı Avrupa'da varlığımızı artırma gibi stratejik kararlar aldık'' dedi. 
     Aygaz'ın geçen yılı 1 milyar Avro'ya yakın ciroyla kapattığını, bu yıl ise bu rakamı geride bırakacaklarına inandıklarını ifade eden Neyzi, şöyle devam etti 
     ''Geçen yıl bizim için çok iyi bir yıldı diyebilirim. Şimdi AB ile entegrasyon sürecine giriyoruz. Koç Topluluğu olarak bu konuda da önderiz. 
     Aygaz olarak Bulgaristan'a yerleştik. Romanya ve diğer çevre ülkelerle, Irak'la ticaret yapıyoruz. Daha uzun vadeli olarak düşündüğümüzde, Batı Avrupa'da LPG dağıtım işine girebilirsek orada kalıcı oluruz. O tip ülkelerde yerel dolum tesislerinizin olması lazım. Buradan ihracatla yapılacak işler değil. 
     Bu yılın sonuna kadar bu konuda bir aşama kaydetmek istiyoruz. Batı Avrupa'da her ülkede farklı bir yapı var. İncelemelerimiz sonucunda bu ülkelerin LPG pazarlarında yerimizi almayı amaçlıyoruz. Aygaz'ın bu yıl sonunda yurt dışı pazar faaliyeti yüzde 15'ten yüzde 20'ye çıkabilir.'' 
     
     LPG'Lİ ARAÇLARIN GÜVENLİĞİ... 
     Aygaz'ın Türkiye'deki LPG pazarında da önemli bir yere sahip olduğunu ifade eden Neyzi, Aygaz'ın dünya standartlarına uygun, en modern tekniklerle işletilen LPG depolama ve dolum tesisine sahip olduğunu anlattı. 
     LPG'nin Türkiye'de henüz çok fazla tanınmadığını vurgulayan Neyzi, özellikle LPG kullanan araçların güvenliği hakkında yapılan yanlış yönlendirmelerin de kendilerini üzdüğünü söyledi. 
     Bu yönlendirmelerin çoğu zaman bilinçsizce yapıldığına inandıklarını ifade eden Neyzi, Aygaz'ın yanı sıra LPG Derneği'nin bu konunun üzerinde önemle durduğunu kaydetti. 
     LPG'nin dünyada, özellikle Batı'da birçok kişinin kullandığı, temiz ve ucuz bir yakıt olduğunu belirten Neyzi, şunları söyledi 
     ''LPG, arabalarda kullanılan alternatif bir yakıt. Fakat, öncelikle güvenli bir dönüşüm yapmak lazım. Sonra da diğer muayenelerin periyodik olarak yapılması lazım. Türkiye'de hem dönüşümde hem de muayenede çok ciddi sorunlar var. Böyle olunca da bu tip aksilikler oluyor. 
     Gönül isterdi ki bu dönüşüm ve kullanım planlı ve düzenli bir şekilde yapılsın. Bu konuda dernek olarak Mart'ta bazı yeni açılımlar yapacağız. Şimdi hazırlık içindeyiz. Şunu unutmamak lazım ki, bütün yakıtlarda bir patlayıcı özellik vardır. Benzinde de var, LPG'de de... Neticede iyi kullanılmazsa bunların hepsinin kazaya yol açma riski bulunuyor.'' Türkiye'de henüz LPG Kanunu'nun çıkmadığını anlatan Neyzi, ''Kısa bir süre içinde bu kanunun çıkmasını umuyoruz. Kanun çıktıktan sonra denetimler artacak. Avrupa standartları gelecek'' dedi. 
     
</TEXT>
</DOC>
