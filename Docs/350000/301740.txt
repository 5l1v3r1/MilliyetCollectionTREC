<DOC>
<DOCNO> 301740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/ekonomi/eko06.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıştay Sağlık hizmetleri eşitsiz 
</HEADLINE>
<TEXT>


ANKARA ANKA 

Sayıştay, devletin sağlık hizmetleri konusunda milletvekillerine, bazı üst kurul yöneticilerine ve Türk Silahlı Kuvvetleri personeline ayrıcalıklı davrandığını ortaya koyan araştırma yayımladı. Sayıştay Başdenetçisi Kemal Özsemerci'nin araştırmasında "Sağlık hizmetleri sigorta kapsamında bulunan çeşitli kesimlere eşitlik ve adalet ilkeleri gözetilmeden sağlanmaktadır" denildi. 
Araştırmaya göre milletvekilleri ve emeklilerinin, TBMM memurlarının ve EPDK başkan ve üyelerinin yurtdışı tedavi süreleri sınırsız, memur ve askerlerin iki yıl yurtdışı tedavi hakları var, SSK, Bağ - Kur ve yeşil kartlıların ise yok. Benzer eşitsizliklerin işitme cihazı, ortez, protezler, yurtdışı tedavi, yakınların tedavisi konularında da var. Araştırmada, şu ifadelere yer verildi 
"Bu farklılık, hiçbir objektif kritere bağlı kalmadan kamu idareleri yönetmelikleriyle oluşturulamaz." 


</TEXT>
</DOC>
