<DOC>
<DOCNO> 318559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy03.html </URL>
<DATE> 2005/02/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Rus aydınlar heykel için Sezer'e başvurdu 
</HEADLINE>
<TEXT>

     CENK BAŞLAMIŞ Moskova 

Bir grup Rus aydını, Moskova Belediyesi'nin Demre'ye hediye ettiği heykelin sökülmesini Cumhurbaşkanı Ahmet Necdet Sezer'e şikayet etti. 
     Çok sayıda aydının imzaladığı mektupta Aziz Nikolay heykelinin sökülmesinden duyulan üzüntü dile getirildi ve Sezer'in duruma müdahale etmesi ricasında bulunuldu. Mektubu, aralarında oyuncu Natalya Andreyçenko, Yuriy Kuklaçev, Vladimir Steklov ve şarkıcı Yulian'ın da bulunduğu çok sayıda aydın imzaladı. 
     
     "Plastik" heykel diktiler 
     Rus basını, Demre'ye bundan beş yıl önce Moskova Belediyesi tarafından hediye edilen Aziz Nikolay heykelinin hafta başında sökülerek yerine plastikten yapılma bir Noel Baba heykelinin "alelacele" dikildiğini yazdı. Heykeli yapan Rus heykeltıraş Grigoriy Potoskiy de duruma sert tepki göstererek "Ayıp ettiler. İnsan hediyeye böyle mi davranır Buradaki Müslümanlara aynısını yapsak kimbilir ne olurdu" ifadelerini kullandı. Rus heykeltıraş, dostluk ve dini toleransı simgelemesi için dikilen heykelinin sökülmesinin de dini toleransla ilgisi bulunmadığını belirtti. 
     
     Kilisenin kalıntıları var 
     Komsomolskaya Pravda gazetesi, heykelin 6 Aralık 2000 tarihinde dünyanın değişik yerlerinden gelen binlerce çocuğun katıldığı bir törenle açıldığını, heykelin dikildiği alanın çok yakınında Aziz Nikolay'ın yaşadığı kilisenin kalıntılarının bulunduğunu belirtti. 4. yüzyılda yaşayan Aziz Nikolay'ın olağanüstü yetenekleri olduğuna inanılıyordu. 
     
</TEXT>
</DOC>
