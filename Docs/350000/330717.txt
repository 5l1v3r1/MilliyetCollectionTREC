<DOC>
<DOCNO> 330717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko16.html </URL>
<DATE> 2005/04/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Özelleştirmenin ilk çeyrekteki karnesi iyi... 
</HEADLINE>
<TEXT>

     Bu yıl Mart sonu itibariyle 585 milyon dolarlık özelleştirme yapıldı. 
     Böylelikle, geçen yılki 1 milyar 267 milyon dolarlık özelleştirmenin 'yüzde 46'sı', üç ayda gerçekleşmiş oldu. 
     Hesaplamalara göre, bu yılın ilk üç aylık döneminde Ataköy Şirketleri'nin satışından 120 milyon dolarlık blok satış geliri elde edildi. 
     Aralarında, Türkiye Denizcilik İşletmeleri'ne ait Karadeniz gemisi, Sümer Holding ve Tekel'e ait bazı taşınmazların bulunduğu tesis ve varlık satışı veya devrinden ise 10 milyon dolarlık gelir geldi. 
     İMKB'de gerçekleştirilen Tüpraş'ın yüzde 14.76'lık payının satışı sonucu elde 4.9 milyon dolar ile birlikte 3 ayda gerçekleşen satış tutarı 585 milyon doları buldu. 
     Bu yılın ilk 3 aylık döneminde, gerçekleşen satışların tamamına yakını da tahsil edildi. İlk çeyrekteki tahsilat 584.8 milyon doları buldu. 
     
     İMZA BEKLEYEN ÖZELLEŞTİRMELER 
     Öte yandan, ihalesi tamamlanmış ve imza aşamasında bulunan projelerin toplam tutarı da 649 milyon doları buluyor. 
     Bunlardan en önemlisi 613.5 milyon dolarlık bedelle araç muayene istasyonları olarak göze çarparken, Sümer Holding ve Tekel'e ait bazı taşınmazlar ile Sümer Holding Beykoz İşletmesi imza bekleyen özelleştirmeler arasında yer alıyor. 
     
     GEÇEN YILIN YÜZDE 46'SI 
     Öte yandan, ilk çeyrekte elde edilen 585 milyon dolarlık satış geçen yıl yapılan 1 milyar 267 milyon dolarlık özelleştirmenin yüzde 46'sını oluşturdu. 
     Bu arada, İMKB'de yapılan Tüpraş satışı da özelleştirmenin başladığı 1986 yılından bu yana gerçekleştirilmiş olan İMKB'deki 800 milyon dolarlık satışın yarısını geçti. 
     
</TEXT>
</DOC>
