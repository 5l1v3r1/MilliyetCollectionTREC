<DOC>
<DOCNO> 347018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/gun03.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turuncu devrimin mimarı'ndan ziyaret 
</HEADLINE>
<TEXT>


ELÇİN ERGÜN Ankara 

"Turuncu devrim" adı verilen halk ayaklanması sonucu iktidara gelen Ukrayna Devlet Başkanı Victor Yuşçenko, 6-8 Haziran arasında Ankara'ya resmi ziyarette bulunacak. 
Cumhurbaşkanı Ahmet Necdet Sezer'in konuğu olacak Yuşçenko, 6 Haziran'da Başbakan Recep Tayyip Erdoğan'la, 7 Haziran'da da Sezer'le bir araya gelecek. 
Türkiye'nin AB üyeliğinin bölge için önemine vurgu yapması beklenen Yuşçenko'nun gündeminde, Türkiye ve Ukrayna üzerinden Avrupa'ya bir koridor oluşturulması önerisi de bulunuyor. 
Eşi Katherine'le gelecek Yuşçenko'nun enerji ve nakliye alanında Türkiye'nin Karadeniz'de önemli bir limana sahip Ukrayna üzerinden Avrupa'ya açılabileceği mesajı vereceği kaydediliyor. 
Ankara'nın, Kıbrıs Rum Kesimi'ne Rusya'dan sonra en çok yatırım yapan ülke olan Ukrayna'nın adada daha dengeli bir politika izlenmesi gerektiğine vurgu yapabileceği belirtiliyor. 
Erdoğan'ın önceki yönetim döneminde Ukrayna ziyaretinde dile getirdiği, "PKK'ya karşı önlem alınması" istemine karşılık net adım atılmazken, aynı mesajın yeniden gündeme getirilebileceği ifade ediliyor. 
Türkiye'ye yıl sonunda yeni Başbakan Yulia Timoşenko da gelecek. 


</TEXT>
</DOC>
