<DOC>
<DOCNO> 338942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo28.html </URL>
<DATE> 2005/05/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Servet Avrupa'dan teklif alırsam gitmeyi düşünüyorum... 
</HEADLINE>
<TEXT>

     Fenerbahçe’nin milli oyuncusu Servet Çetin, teklif alması halinde Avrupa’da futbol oynamayı istediğini söyledi. 
     Servet, Futbol Federasyonu’nun aylık dergisi "Tam Saha"da yer alan röportajında, her zaman hedefleri olan birisi olduğunu belirterek, "Hedeflerimden bir tanesi Fenerbahçe’de her zaman çok iyi performans sergilemek, Fenerbahçe’ye çok iyi hizmet etmektir. Ama Avrupa’dan da bir teklif alırsam gitmeyi düşünüyorum" dedi. 
     Hangi ligde forma giymek istediğinin sorulması üzerine Servet, "Lig önemli değil ki, gelen teklifler çok önemli. İtalya ve İngiltere ligi fizik güce daha dayalı olduğu için bana daha uygun" diye yanıt verdi. 
     Savunma oynamasına rağmen, maçlarda sürekli gol aradığının hatırlatılması üzerine Servet, "Herkes bu yeni çıktı zannediyor. Oysa ben Denizli’de oynadığım zamanda bunu hep yapıyordum. Bu sene de 3 golüm var, ama takip ederseniz her maçta kesinlikle net bir gol pozisyonu kaçırırım ben. Sonuçta gol atmasam kimse bir şey diyemez, ben savunma oyuncusuyum, benim görevim savunma. Takımım adına ekstra bir iş yaptığımı düşünüyorum" şeklinde konuştu. 
     
     VOLKAN "OYNAMASAM DA MORALİMİ BOZMUYORUM" 
     Fenerbahçe’nin milli kalecisi Volkan Demirel ise sarı-lacivertli takımda yedek kalmasını sorun etmediğini belirterek, şunları söyledi 
     "Ben oynamasam da moralimi bozmuyorum. Çünkü önümde Rüştü Ağabey gibi bir insan var. Ondan çok şey öğreniyorum ve öğrenmeye de devam edeceğim. Hem milli takımda hem Fenerbahçe’de beraber çalışıyoruz ve önemli bir deneyim aktarımı oluyor. Onun olduğu bir yerde benim oynamam biraz sakıncalı olabilir. Ben bunu böyle kabullendim. Rüştü ağabey gibi bir dev varken önümde benim beklememden doğal hiçbir şey olamaz. O Türk futboluna mal olmuş ve kendi markasını oluşturmuş bir insan. Ben de onun arkasında beklemekten gayet mutluyum. Ama kimse sanmasın Volkan beklediği için geriye gidiyor. Ben her zaman ileriye gidiyorum çalışmalarım olsun, hazırlık maçlarında olsun, kendimi hep daha ileriye taşıyorum ve şansım geldiği zaman da bıraktığım yerden başlayacağım." 
     
     "ALEX NEYSE Kİ RAKİP DEĞİL" 
     Volkan, kaleci olarak hangi forvet oyuncusundan çekindiği sorusuna, şöyle yanıt verdi 
     " Ben hiçbir santrfordan korkmam. Tam tersine onları tanımaya çalışırım. O hafta rakibim kimse, onlar hakkında araştırma yaparım. 
     Kaç gol attığını, golleri nasıl attığını araştırırım. Tabii ki iyi oyuncular var. Mesela Alex. Çok değişik bir vuruş stili var. Futbolcu arkadaşlarla da konuşuyorum, pas atacağı zamanı bile kestiremiyorsun diyorlar. Atacağı yer belli, ama yine de alamıyorsun, müdahale edemiyorsun, çok değişik, enteresan bir stili var. Neyse ki rakip değil." 
     
</TEXT>
</DOC>
