<DOC>
<DOCNO> 327824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy01.html </URL>
<DATE> 2005/03/28/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Başabakan Erdoğan, Formula-1 pistini inceledi... 
</HEADLINE>
<TEXT>

     Başbakan Recep Tayyip Erdoğan, Kurtköy'de yapımı süren Formula-1 yarışlarının yapılacağı Otodrom pistinde incelemelerde bulundu. 
     Başbakan Erdoğan, piste gelişinde Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdür Vekili Mehmet Atalay, Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu ile Otodrom pistini yapan firma yetkilileri tarafından karşılandı. 
     Başbakan Erdoğan'a, Motor Sporları ve Organizasyon A.Ş. MSO yönetim binasında basına kapalı olarak, TOMSFED, MSO A.Ş, inşaatı yürüten şirket Fiyaş ve taşeron firma Evren yöneticileri tarafından yaklaşık bir saat süren brifing verildi. 
     Brifingte, Devlet Bakanı ve Başbakan Yardımcısı Şahin, Gençlik ve Spor Genel Müdür Vekili Atalay, İstanbul Valisi Muammer Güler, Büyükşehir Belediye Başkanı Kadir Topbaş ve Emniyet Müdürü Celalettin Cerrah da hazır bulundu. 
     Başbakan Erdoğan, brifingin ardından Otodrom pistini gezmek üzere beraberindekilerle bir servis minibüsüne bindi. Bu arada, kendisini izleyen sarı basın kartı sahibi gazeteciler de başka bir servis minibüsüne binerek pisti birlikte dolaştı. Başbakan Erdoğan, pistin gezilmesi sırasında da ilgililerden bilgi aldı. 
     Başbakan Erdoğan ve beraberindekiler, daha sonra pistin start-finiş düzlüğünde servis minibüsünden indiler. 
     Burada, geçen yıl süper stock kategorisinde motosiklet yarışlarında Avrupa 3'üncüsü olan Almanya Yamaha Takımı motosiklet yarışçısı Kenan Sofuoğlu'nun motosiklet gösterisi izlendi. 
     Gösterinin ardından Sofuoğlu'nu tebrik eden Başbakan Erdoğan, kendisiyle bir süre sohbet etti ve Türk Bayrağı ile ne zaman yarışacağını sordu. Sofuoğlu da geçen yıl yarışlarda 4 kez Türk Bayrağı'nı dalgalandırdığını söyledi. 
     Adapazarı doğumlu olduğunu, kardeşlerinin trafik kazasında hayatlarını kaybettiğini anlatan Kenan Sofuoğlu, pistin bitmesiyle Türkiye'de yarışlara katılmak istediğini belirtti. 
     Başbakan Erdoğan ve beraberindekiler daha sonra, Otodrom pistinden ayrıldı. 
     
</TEXT>
</DOC>
