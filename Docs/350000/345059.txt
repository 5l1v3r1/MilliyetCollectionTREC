<DOC>
<DOCNO> 345059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo01.html </URL>
<DATE> 2005/05/23/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Fenerbahçe'de kutlamalar sürüyor... 
</HEADLINE>
<TEXT>

     Birinci Süper Futbol Ligi’nin bitimine 1 hafta kala şampiyonluğunu ilan eden Fenerbahçe’de kutlamalar sürüyor. 
     Karşılaşmanın ardından takım otobüsüyle stattan ayrılan futbolcular, taraftarların konvoy oluşturarak eşlik etmeleri üzerine yavaş yavaş ilerleyen takım otobüsüyle Samandıra Tesisleri’ne geldi. 
     Tesislerde futbolcuları bekleyen binlerce taraftar, burada otobüsün önünü keserek, futbolculara sevgi gösterilerinde bulundular. 
     Coşkulu taraftar karşısında jandarmanın aldığı güvenlik önlemleri yetersiz kalırken, bazı taraftarlar otobüsün üzerine çıktı. Otobüsle birlikte tesislere giren taraftarlar, tesis binasına kadar futbolculara eşlik ettiler. 
     Futbolcular, otobüsten inip taraftarların arasından güçlükle tesislere girmeye çalışırken, sıkıntılı anlar yaşadılar. Bu sırada bazı futbolcularla taraftarlar arasında gerginlik yaşandı. 
     Kendilerine bazı futbolcuların küfür ettiğini ileri süren bir grup taraftar, "En büyük taraftar, futbolcular sahtekar" diye bağırdı. 
     Futbolcuların içeri girmesinin ardından, jandarmanın uyarısına rağmen dağılmayan taraftarları, İdari Menajer Volkan Ballı ikna etmeye çalıştı. Ancak taraftarlar futbolcuları görmek istediklerini belirterek ayrılmadılar. Bunun üzerine tesise takviye jandarma ekipleri çağrıldı. 
     Takviye ekibin gelmesinin ardından taraftarlar, jandarma eşliğinde tesislerden çıkartıldılar. 
     Daha sonra jandarma ekipleri tesis önünde güvenlik çemberi oluştururken, futbolcular tek tek arabalarıyla tesislerden ayrıldılar. 
     
</TEXT>
</DOC>
