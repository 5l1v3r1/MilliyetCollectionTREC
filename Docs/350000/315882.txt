<DOC>
<DOCNO> 315882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur41.html </URL>
<DATE> 2005/02/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Orhan Pamuk hakkında suç duyurusu... 
</HEADLINE>
<TEXT>

     Anadolu İlim ve Edebiyat Eseri Sahipleri Meslek Birliği ANASAM , İsviçre'deki Tage Sanzeger Gazetesi'nin magazin eki Das'ta yayınlanan röportajı nedeniyle yazar Orhan Pamuk hakkında, Kayseri Cumhuriyet Savcılığı'na suç duyurusunda bulundu. 
     ANASAM Başkanı Mehmet Özet, avukat Mehmet Üçok ile birlikte suç duyurusunda bulunmak için geldiği Kayseri Adliyesi'nde gazetecilere yaptığı açıklamada, Orhan Pamuk'un, mevcut lobilere yaranmak amacıyla beyanat verdiğini öne sürerek, röportajda yer alan bilgilerin asılsız olduğunu söyledi. 
     Avukat Üçok da Orhan Pamuk'un açıklamalarının hiçbir tarihi belgeye dayanmadığını, PKK Kongra-Gel örgütü ve Ermeni diasporasının sözcülüğünü yaptığını öne sürdü. 
     Bu durumun kanuna göre suç teşkil ettiğini belirten Üçok, şöyle konuştu 
     ''Ermeniler, Osmanlı İmparatorluğu'nun zor günlerinde ihanet etmişler, binlerce askerimizi şehit etmişler, yüz binlerce sivil halkı işkenceyle öldürmüşlerdir. 'Türkiye Cumhuriyeti vatandaşıyım' diyen birinin tarihi saptırarak 1 milyon Ermeninin, 30 bin Kürtün öldürüldüğünü söylemesinin hiçbir açıklaması olamaz. PKK Kongra-Gel ve Ermeni diasporası ile aynı söylemlerde bulunmanın Türk Ceza Kanunu'ndaki karşılığı, bölücü, yıkıcı ve devlet aleyhinde faaliyette bulunmaktır. Bu yüzden suç duyurusunda bulunacağız.'' Üçok, ülkenin milli menfaatlerine, birlik ve bütünlüğüne saldırı olduğu durumlarda buna karşı koymanın bir görev değil, zorunluluk olduğunu da kaydetti. 
     Avukat Üçok ve ANASAM üyeleri, daha sonra, Cumhuriyet Savcılığı'na şikayet dilekçesi verdi. 
     
</TEXT>
</DOC>
