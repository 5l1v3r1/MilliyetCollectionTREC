<DOC>
<DOCNO> 313189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo28.html </URL>
<DATE> 2005/02/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Alman BZ gazetesi Hertha'nın yeni kafa topu devi Yildider Hoentürk 
</HEADLINE>
<TEXT>

     Almanya Birinci Lig takımlarından Hertha Berlin'de oynayan milli futbolcu Yıldıray Baştürk, bir zamanlar attığı kafa golleri ile üne kavuşan eski milli futbolcu ve Hertha Berlin menajeri Dieter Hoenes'e benzetiliyor. 
     Alman BZ. gazetesi deplasmanda Mainz'e attığı kafa golü ile dikkatleri üzerine çeken Yıldıray Baştürk ile ilgili olarak, ''Hertha'nın yeni kafa topu devi Yildider Hoentürk'' başlıklı bir haber yayınladı. 
     Gazete Yıldıray'ın fotoğrafını foto-montajla Dieter Hoenes'e benzeterek verdiği haberde, milli futbolcuyu Alman futbolunun ünlü kafa topu devleri Hrubesch, Seeler, Fischer ve Hoenes'e benzeterek, ''Ancak arada ufak bir fark var. Yıldıray'ın boyu sadece 1.68 cm'' ifadesini kullandı. 
     Yıldıray'ın kafa gollerine Gladbach'a karşı 6-0 kazanılan maçta başladığı belirtilirken, Mainz maçında attığı kafa golünden sonra Hoenes'in, ''Yıldıray benim varisim. Herhalde bir kaç video bantımı izledi'' dediği bildirildi. 
     Alman Bild gazetesi ise Hertha'nın Yıldıray ile birlikte Marchelinho'dan sonra ikinci bir star oyuncu kazandığını belirtti. 
     Yıldıray'ın son üç maçta takımın en iyi oyuncusu olduğuna dikkat çeken gazete, milli futbolcunun özellikle Mainz maçında attığı goller ve oynadığı akıllı futbolla kendisini gösterdiğini belirtti. 
     Yıldıray, Bild gazetesinin attığı kafa gollerine dikkat çekerek, kendisini 'Kafa topu devi' ilan etmesini ''Kafa topu devi yakıştırması pek doğru değil. Sadece Marchelinho olmadığı için biraz daha ofansif oynadım'' şeklinde yorumladı. 
     Hertha'nın son 10 haftadır yenilmediği ve toplam 21 puan topladığı belirtilen haberde, takımın en başarılı deplasman takımı haline geldiği de açıklandı. 
     Öte yandan, kart cezalısı olduğu için Mainz maçında kadroda yer almayan Hertha BSC'nin golcüsü Marcelinho'nun takımına haber vermeden Brezilya'ya gitmesi tartışma konusu oldu. 
     Berliner Kurrier gazetesinde yayınlanan haberde Hertha'nın artık Marchelinho'ya bağımlı olmadığı belirtilerek, kulüp menajeri Dieter Hoenes'in, ''Yıldıray ve Gilberto ile oyun kabiliyetimizi artırdık. Takım artık Marchelinho'ya bağımlı değil'' şeklindeki açıklamasına yer verildi. 
     Hertha Teknik Direktörü Falko Götz de takımın Mainz maçında Marcelinho'suz da başarılı olduğunu gösterdiğini söyledi. 
     
</TEXT>
</DOC>
