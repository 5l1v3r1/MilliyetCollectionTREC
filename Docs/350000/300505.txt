<DOC>
<DOCNO> 300505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun39.html </URL>
<DATE> 2004/12/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rumsfeld Felluce'de... 
</HEADLINE>
<TEXT>

     Irak'a sürpriz bir ziyaret yapan ABD Savunma Bakanı Donald Rumsfeld, devrik Irak lideri Saddam Hüseyin'in doğduğu Tikrit'ten, Felluce yakınlarındaki Amerikan üssüne geçti. 
     Bölgedeki AFP muhabirinin bildirdiğine göre, Rumsfeld burada askerlere hitaben yaptığı konuşmada, ''Bu basit bir görev değil, yol tuzaklarla dolu, ancak hepiniz benim yaşıma geldiğinizde bu günleri gururla hatırlayacaksınız'' dedi. 
     Irak'taki askeri operasyonların sorumlusu Korgeneral Thomas Metz de konuşmasında, direnişçilere karşı düzenledikleri operasyonların zorluğunun altını çizerek, ''Yorulduk, ancak düşmanın sandığından daha güçlüyüz'' dedi. 
     Rumsfeld, üste önce hastaneye giderek yaralı askerleri ziyaret etti ve Pentagon'un madalyalarını verdi. 
     Rumsfeld daha sonra da Felluce'deki birliklerin üst düzey askeri yetkilileriyle yemek yedi. 
     
</TEXT>
</DOC>
