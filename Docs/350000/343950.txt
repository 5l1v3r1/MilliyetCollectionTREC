<DOC>
<DOCNO> 343950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun22.html </URL>
<DATE> 2005/05/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
'Titoslavya Cumhuriyeti' kuruluyor... 
</HEADLINE>
<TEXT>

     Yugoslavya’nın kurucusu Mareşal Josip Broz Tito’nun anısına, "Titoslavya Cumhuriyeti" kuruluyor. 
     Bosna-Hersek’in başkenti Saraybosna’da, bir grup Tito hayranı tarafından, ünlü liderin doğumgünü olan 25 Mayıs’ta kurulacak sembolik cumhuriyetin anayasası, marşı, bayrağı ve pasaportu olacak. 
     "Titoslavya Cumhuriyeti"ni kurma önerisini ortaya atan grubun lideri 46 yaşındaki Yezdimir Miloşeviç, Associated Press’e yaptığı açıklamada, "Bu cumhuriyetin sınırları ve toprağı yok. Titoslavya’nın başkenti vatandaşlarının kalpleri ve Titoslavya, Titoslavyalılar neredeyse orada yaşar" dedi. 
     Herhangi bir ülkeden birinin, pasaport ve vatandaşlık başvurusu yaparak Titoslavyalı olabileceğini belirten Yezdimir Miloşeviç, sembolik cumhuriyetin devlet başkanı ya da hükümet kurumları olmayacağını ifade etti. 
     Yezdimir Miloşeviç, isteyenlerin, www.titoslavija.com adlı internet sitesinden bu sembolik cumhuriyetin vatandaşı olabileceğini sözlerine ekledi. 
     Titoslavya’nın kırmızı bayrağının ortasında Tito’nun İkinci Dünya Savaşı’nda çekilmiş bir fotoğrafı yer alacak. Marş olarak da, Tito’nun döneminin popüler şarkısı "Yoldaş Tito, hepimiz senin yolundan ayrılmayacağımıza söz veriyoruz" seçildi. 
     Bu yıl ölümünün 25. yıldönümü olan Josip Broz Tito, İkinci Dünya Savaşı’ndan sonra 6 cumhuriyetin oluşturduğu Yugoslavya’nın lideri olmuş ve 4 Mart 1980’de ölünceye kadar ülkeyi yönetmişti. 
     
</TEXT>
</DOC>
