<DOC>
<DOCNO> 319530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun09.html </URL>
<DATE> 2005/03/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
'Kadife Devrimciler' de sansürcü çıktı 
</HEADLINE>
<TEXT>

     TİFLİS DHA 

      GÜRCİSTAN'da yayımlanan Rezonansi gazetesi, Kasım 2003'te gerçekleşen Kadife Devrim'in ardından, iktidarın özel televizyon kanalları üzerindeki kontrolünü artırdığını yazdı. Gazete, hükümet tarafından kontrol edilen televizyonlarda da ayrılıkçı bölgelerle ilgili haberlerin sansürlendiğini, ağustos ayında Güney Osetya'da yaşanan çatışmalarda hayatını kaybeden Gürcü askerlerin cenaze törenlerinin ekranlara taşınmasının engellendiğini de savundu. . 
     Savunma Bakanı Irakli Okuraşvili ile Rustavi-2 kanalının hisselerinin büyük bölümünü elinde tutan Kibar Kalvaşi arasındaki dostuluğa dikkat çeken Rezonansi, Kalvaşi'nin eski Dışişleri Bakan Yardımcısı Nika Tabatadze'nin de yakın dostu olduğuna gönderme yaptı. Haberde, Şevardnadze döneminde iktidarı yıpratan yayınlar yapan '60 Dakika' adlı haber programının, yeni dönemde yayından kaldırılmasına rağmen, programda çalışan gazetecilerin maaş almaya devam ettiği de öne sürüldü. 
     
     MEDYAYA İKTİDAR GÖLGESİ 
     Rezonansi, Mze televizyonu ile ilgili olarak da, televizyon hisselerinin yüzde 50'sine sahip olan Davit Bezuaşvili'nin, Ulusal Güvenlik Konseyi Genel Sekreteri Gela Bezuaşvili'nin kardeşi olmasının üzerinde de durdu. Haberde ayrıca Davit Bezuaşvili'nin aynı zamanda milletveki olduğunun da altı çizildi. 
     Gazetenin haberine konu olan 'Rustavi-2', 'İmedi' Umut TV ve 'Mze' Güneş kanalları Eduard Şevardnadze iktidarının sona ermesinde önemli rol oynamıştı. Gürcistan Cumhurbaşkanı Mihail Saakaşvili 'Kadife Devrim'den önce Şevardnadze iktidarını basını susturmak ve şeffaf olmamakla suçlayarak binlerce kişiyi sokaklara dökmüştü. Şevardnadze yönetimi, 2001 yılı sonunda haberde adı geçen Rustavi-2 televizyonunu kapatmak istemiş, bunun üzerine binlerce kişi protesto gösterileri düzenlemiş ve dönemin parlamento başkanı Zhurab Jvaniya görevinden istifa etmişti. 
     
</TEXT>
</DOC>
