<DOC>
<DOCNO> 301490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/yasam/yas04.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arayıp kurtarmıyor ceset çıkarıyoruz' 
</HEADLINE>
<TEXT>


PINAR AKTAŞ İstanbul 

Tayland'ın Phuket Adası'nda, eşi Berna ve oğlu Ali 13 tatil yaparken tsunamiye yakalanan diş hekimi Galip Gürel, binlerce insanın hayatını kaybettiği bölgede Avustralyalı dalgıç ekibiyle birlikte arama kurtarma çalışmalarına katıldı. 

'Şimdilik dönmeyi düşünmüyorum' 
Dün bütün gün çalışmalar içinde olan Gürel, şunları söyledi "Sahil şeridi tanınmayacak halde. Dalgalar, ne var ne yoksa silip süpürmüş. Binaların çoğu yıkılmamış. Dalganın darbesiyle ölen çok insan var. Kalanlar da suyun yakalayamadığı yerde olanlar. Arama kurtarma diyorlar ama bizim yaptığımız artık sadece ceset çıkarma. Bugün bir kat otoparkının deniz seviyesinin altındaki katlarına daldık. 4 ceset çıktı. Yarın çalışmalara katılmayacağım. Yardımı olduğunu düşünmüyorum" dedi. Gürel, "Burada planladığımız gibi kalacağız. Dönmenin bir esprisini görmüyorum. Olan oldu. Herkes iyi" diye konuştu. 




</TEXT>
</DOC>
