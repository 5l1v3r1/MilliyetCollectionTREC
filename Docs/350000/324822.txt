<DOC>
<DOCNO> 324822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo13.html </URL>
<DATE> 2005/03/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Trabzonspor'da Beşiktaş seferi... İşte muhtemel 11... 
</HEADLINE>
<TEXT>

     Birinci Süper Futbol Ligi'nde yarın Beşiktaş ile karşılaşacak lig üçüncüsü Trabzonspor, İstanbul'a geldi. 
     Bordo-mavilileri Atatürk Havalimanı'nda, bir grup taraftar çiçek vererek karşıladı. 
     Havalimanında teknik heyet ve futbolcular açıklama yapmazken, Trabzonspor, öğleden sonra basına kapalı gerçekleştireceği idmanla hazırlıklarını tamamlayacak. 
     Sakatlığı bulunan Emrah'ı da kafileye dahil eden teknik direktör Şenol Güneş, 21 futbolcuyu İstanbul'a getirdi. 
     Yalnızca Emrah'ın Beşiktaş maçında forma giyemeyeceği bordo-mavili takımda, Erdinç ve Szmykowiak'ın sakatlıklarının düzeldiği bildirildi. 
     Kulüp başkan yardımcısı Sıtkı Hacısalihoğlu, Beşiktaş deplasmanından 3 puanla dönmek istediklerini belirterek, ''Beşiktaş'ın güçlü bir takım olduğunu ve maçın zor geçeceğini biliyoruz. Ancak bu maçta hedeflerimiz doğrultusunda puan yitirmemeliyiz'' diye konuştu. 
     
     OLASI 11 

     Trabzonspor'un Beşiktaş karşısına Petkoviç, Tayfun, Tolga, Erdinç D'Haene , Celaleddin, Hüseyin, Lee Yong, Szmykowiak, Gökdeniz, Fatih ve Yattara 11'iyle sahaya çıkması bekleniyor. 
     Güneş, savunmada sakatlığı düzelen Erdinç ile D'Haene arasında bir tercih yapacak. 
     Bu arada havaalanında bir grup ilköğretim okulu öğrencisi futbolculara ve teknik direktör Şenol Güneş'e sevgi gösterisinde bulundu. Bir öğrenci, teknik direktör Şenol Güneş'e şarkı söylerken, durgun olduğu gözlenen Güneş'in bir anda neşelendiği görüldü. 
     Öte yandan, Beşiktaş maçının ardından futbolculara 23 Mart Çarşamba gününe dek izin verileceği öğrenildi. 
     
     ESKİ YÖNETİCİLER DE GİTTİ 

     Geçen sezon bordo-mavili kulüpte görev yapan eski yöneticiler de Beşiktaş deplasmanına gitti. 
     Trabzonspor ile aynı uçakta seyahat eden yöneticiler, geçen sezon bordo-mavili takımın Beşiktaş karşısında aldığı 5-0'lık yenilgiyi unutamadıklarını ve bu nedenle bu karşılaşmayı izlemeye gittiklerini söylediler. 
     Bordo-mavili kulübün yöneticilerinin tamamına yakınının da Beşiktaş maçını izleyeceği öğrenildi. 
     
</TEXT>
</DOC>
