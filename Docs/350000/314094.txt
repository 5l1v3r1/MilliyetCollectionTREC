<DOC>
<DOCNO> 314094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko02.html </URL>
<DATE> 2005/02/10/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
İhracat artışında yüzde 26 yakalandı 
</HEADLINE>
<TEXT>

     Devlet Bakanı Kürşad Tüzmen, ''1 Ocak-8 Şubat arasındaki rakamlara göre, ihracat artışımızda ortalama yüzde 26'yı yine yakalıyoruz. Bu, sevindirici bir gelişme'' dedi. 
     Tüzmen, Tüm Denim Sanayici ve İşadamları Derneği ile Türkel Fuarcılık'ın Moskova'da düzenleyeceği ''Jeanshow Fuarı''nın tanıtım toplantısında gazetecilerin sorularını yanıtladı. 
     Bir gazetecinin, Türkiye'nin Ocak ayı ihracat rakamlarında tekstil sektöründe düşüş görüldüğünü, Çin'in ihracat rakamında ise yüzde 42'lik artış olduğunu belirterek, bu durumun kotaların kalkmasıyla ilgisi olup olmadığını sorması üzerine Tüzmen, Çin'in 2004 yılında kotaya rağmen kendi para biriminin değerini devamlı devalüe etmesiyle rekabet avantajı kazandığını vurguladı. Tüzmen, şunları kaydetti 
     ''Bunun etkisi açık. Bir de bunun üstüne kotaların genişletilmesiyle almış olduğu pazarlardaki genişlemeyi de katınca tabii çok açık. 
     Bizdeki ihracattaki azalma aslında tatil dönemiyle, yani iş gününü kıyasladığımız zaman 2004'ün iş günüyle 2005'in tatil dönemini kıyaslamış olduk. O yüzden biraz aşağıda gözüktü. Şimdi toparlıyor. 1 Ocak-8 Şubat arasındaki rakamlara göre, ihracat artışımızda ortalama yüzde 26'yı yine yakalıyoruz. Bu, sevindirici bir gelişme. Ama tekstil ve konfeksiyon ihracatına baktığımız zaman ciddi bir azalma var. Yani tekstil ve konfeksiyon yüzde 8 ve yüzde 11 artış göstermiş durumda. Geçen yıl genel ortalamamız ihracat artışında yüzde 33 olduğu için, artış var ama genel trendin de altında kalıyor. İşte bu etkilerin çok açık bir şekilde sektörümüz üzerindeki olumsuz baskısını gösteriyor.'' Tekstil sektörüne istihdam teşvikleriyle ilgili ne gibi çalışmalar yapıldığının sorulması üzerine Tüzmen, ''Yapabileceğimiz bir şey varsa bütçe öncelikleri çerçevesinde hepsini yerine getirmeye çalışıyoruz'' dedi. 
     
     KUR 
     Tüzmen, bir gazetecinin, ''G-7 Zirvesi'nde kurların bir standarda oturtulmasına dair karar çıktı. Bu karar Türk ihracat sektörünü nasıl etkileyecek'' sorusu üzerine, doların değer kaybının AB ülkelerini de çok fazla etkilediğini belirterek, ''AB ülkeleri de buna seyirci kalmayacaklarını bir şekilde açıkladılar. Dış konjonktürdeki gelişmeler bizim içerideki kura da çeşitli etkiler yapacaktır. Ama şu anda izliyoruz'' diye konuştu. 
     Çin'in baskılara rağmen parasının değerini devamlı düşürerek, hatta son dönemde dolara endeksleyerek sürekli bir rekabet avantajı kazandığını vurgulayan Tüzmen, şunları kaydetti 
     ''Bizde aşırı değerlenen kendi para birimimiz bizim ihracatımızda da ithalatımızda da tam istediğimiz çalışmaları yapmamızı engelliyor. Ara malını dışarıdan temin ederek yaptığımız ihracatta artış var. Ama genelde pazar payımızı artırmak ve firmalarımızın finansal yapılarının daha kuvvetlenmesi için gerekli olan kar marjlarını yakalayamıyoruz. İhracatçımız pazarda kalabilmek için bütün bu sıkıntıları göğüslemek zorunda kalıyor. Dolayısıyla bu konuda dışarıda yapılacak bir düzeltme bizim açımızdan da çok önem taşır.'' 
     
</TEXT>
</DOC>
