<DOC>
<DOCNO> 320499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur72.html </URL>
<DATE> 2005/03/03/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
İrtibat kesilen F-16'nın aranması kötü hava şartları nedeniyle ertelendi 
</HEADLINE>
<TEXT>

     Akıncı Üssü'nden kalkan ve Karabük üzerindeyken irtibatın kesildiği F-16 uçağının enkazını aramak için bölgeye giden askeri bir helikopter, olumsuz hava koşulları nedeniyle Bolu'ya mecburi iniş yaptı. 
     AA muhabirinin aldığı bilgiye göre, akşam saatlerinde Karabük'ün Yenice İlçesi yakınlarında enkazı tespit edilen F-16 uçağının bulunduğu bölgeye ulaşmak için Eskişehir'den kalkan askeri bir helikopter, olumsuz hava koşulları nedeniyle D-100 Karayolu'nun Köroğlu mevkiinde bir dinlenme tesisine mecburi iniş yaptı. 
     Bolu 2. Komando Tugayı'ndan gelen askerlerin yakıt ikmalini gerçekleştirdiği helikopterin çevresinde komandolar tarafından güvenlik şeridi oluşturuldu. 
     Helikopterin, hava koşulları nedeniyle arama çalışmalarına yarın sabah devam edeceği öğrenildi. 
     
</TEXT>
</DOC>
