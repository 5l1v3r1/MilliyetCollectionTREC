<DOC>
<DOCNO> 343990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy09.html </URL>
<DATE> 2005/05/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Onur Air'e yasak... Yıldırım Toplantılar gayet iyi gidiyor 
</HEADLINE>
<TEXT>

     Ulaştırma Bakanı Binali Yıldırım, Onur Air’in Hollanda’ya uçuş yasağının ardından bu ülkede Türkiye-Hollanda sivil havacılık teşkilatlarından temsilcilerin katılımıyla başlayan ve İstanbul’da devam eden toplantıların "gayet güzel gittiğini" belirterek, "Arkadaşlar karşılıklı işbirliğinin nasıl artırılabileceği ve bundan sonra yanlış anlamalara neden olmamak için bir işbirliği planı üzerinde çalışıyorlar" dedi. 
     Yıldırım, Özel Samanyolu ilköğretim okulları öğrencilerinin Migros Alışveriş Merkezi’nde düzenlediği enstalasyon sergisinin açılışını yaptı. 
     Bakan Yıldırım, açılışta yaptığı konuşmada, öğrencilerin çevre, gelecek ve Türkiye ile ilgili duyarlılığını dile getirdiği el emeği eserlerden oluşan serginin 19 Mayıs Atatürk’ü Anma ve Gençlik ve Spor Bayramı ile aynı güne rastlamasının bir başka anlam taşıdığını ifade etti. 
     Gün geçtikte dünyanın sanayileşme ve endüstriyel gelişmeler sonucu çevre felaketiyle karşı karşıya olduğunu vurgulayan Yıldırım, bir yandan insanların refahı sağlanırken, diğer yandan doğal güzelliklerin korunmasının o kadar önemli olduğunu dile getirdi. Yıldırım, şunları kaydetti 
     "Sizlerin gözüyle, sizlerin bakışıyla ortaya çıkan bu eserler, büyüklere önemli ve anlamlı mesajlar verecektir. 3. gözler, yapmakta oldukları işin tek boyutlu olmadığını, bunun başka boyutları olduğuna daha iyi görecekler ve kendi kendilerine bir muhasebe yapacaklardır. 
     Bu bakımdan 2 aylık sürede, üstün gayretlerle ortaya çıkardığınız bu 60 kadar eser, bu mekanı ziyaret edenlere önemli mesajlar 
     verecektir." Yıldırım, öğrencileri ve öğretmenleri çalışmalarından dolayı kutladı ve ardından açılışı gerçekleştirdi. Yıldırım, öğrencilerin eserlerini inceledi ve bilgi aldı. 
     
     ONUR AİR’E UÇUŞ YASAĞI 
     Yıldırım, açılış töreninden ayrılırken gazetecilerin Onur Air’in Hollanda’ya uçuşlarının durdurulmasının ardından, sorunun çözümüne yönelik bu ülkede Türk ve Hollanda sivil havacılık teşkilatı yetkililerinin katılımıyla başlayan ve İstanbul’da teknik düzeyde devam eden toplantılarda ilerleme sağlanıp sağlanmadığına ilişkin sorusu üzerine, "Toplantılar bitmez, biri başlar, biri biter. İyi gidiyor toplantılar" dedi. 
     Teknik düzeyde heyetlerin İstanbul’da görüştüklerini anımsatan Yıldırım, "Gayet güzel gidiyor. Arkadaşlar karşılıklı olarak işbirliğinin nasıl artırılabileceği ve bundan sonra yanlış anlamalara neden olmamak için bir işbirliği planı üzerinde çalışıyorlar" diye konuştu. 
     Bakan Yıldırım, "Pazartesi gününe kadar çözüme ulaşılabilir mi " sorusuna "Uğraşıyorlar. Biraz daha bekleyelim bakalım" karşılığını verdi. 
     Ulaştırma Bakanı Yıldırım, teknik düzeyde devam eden toplantıların ardından iki ülke ulaştırma bakanları düzeyinde bir görüşme yapılıp yapılmayacağı sorusunu yanıtlarken, "İhtiyaç olursa o da olacak. 
     Belki ihtiyaç olmayabilir" dedi. 
     
</TEXT>
</DOC>
