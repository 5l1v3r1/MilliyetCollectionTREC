<DOC>
<DOCNO> 315038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun14.html </URL>
<DATE> 2005/02/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mitterrand 'kültürlü' ama 'fırsatçı' olarak hatırlanıyor 
</HEADLINE>
<TEXT>

     Fransa'da yapılan bir kamuoyu araştırması, 9 yıl önce ölen eski cumhurbaşkanlarından François Mitterrand'ın ''kültürlü'', ancak ''fırsatçı'' bir politikacı olarak hatırlandığını ortaya koydu. 
     BVA kuruluşu tarafından yapılan araştırmanın sonucuna göre, Fransızların yüzde 93'ü Mitterrand'ı ''kültürlü'' bir devlet adamı olarak niteledi. Bununla birlikte, ankete katılanların yüzde 68'i ünlü devlet adamını ''fırsatçı'' gördüğünü söyledi. Katılımcıların yüzde 55'i ise Mitterrand'ın siyaset yapma biçimini dürüst bulmadığını belirtti. 
     İyi ve kötü yanları kıyaslandıktan sonra, Mitterrand dönemini genelde olumlu değerlendirenlerin oranı yüzde 60, olumsuz değerlendirenlerin oranı yüzde 36 olarak belirlendi. Ankete katılanların yüzde 4'ü görüş belirtmedi. 
     Araştırma, Fransızların en çok Mitterrand'ın idam cezasını kaldırmasını olumlu bulduğunu da ortaya koydu. 
     Mitterrand'ın ölümünden önce metresinden bir gayri meşru kızı olduğunun ortaya çıkması ve Elysee Sarayı'nda terörle mücadeleden sorumlu özel bir birime, rakip partinin politikacı, gazeteci ve sanatçılarının telefonlarını dinlettiğinin anlaşılması, kamuoyunda geniş yankı uyandırmıştı. 
     François Mitterand'ın ikinci kez cumhurbaşkanı seçilebilmek için, yakalandığı kanser hastalığını kamuoyundan saklaması da basında uzun süre tartışma konusu olmuştu. 
     
</TEXT>
</DOC>
