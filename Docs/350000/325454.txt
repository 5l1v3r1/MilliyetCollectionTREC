<DOC>
<DOCNO> 325454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yasam/yas12.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Onu öldüren düğün sevinci 
</HEADLINE>
<TEXT>


Damadın babası silahını çekti, camdan düğünü izleyen küçük Mustafa vuruldu 

OSMAN KARA İstanbul 

Avcılar'da, bir düğünde evden gelin çıkarılmasını camdan izleyen 9 yaşındaki Mustafa Özcan, damadın babasının havaya açtığı ateş sonucu hayatını kaybetti. 
Firuzköy Tahtakale Mahallesi'nde dün yaşanan olayda küçük Mustafa, karşı binadaki düğünü izlemek için cam kenarında bulunan koltuğa oturdu. Gelinin evden çıkarıldığı sırada damadın babası emekli gardiyan Zati Akbulut belinde bulunan silahını çekerek havaya ateş etmeye başladı. Akbulut'un silahından çıkan kurşunlardan biri Mustafa'nın bulunduğu koltuktan girerek, kalbine isabet etti. Ailesi tarafından hastaneye kaldırılmak istenen talihsiz çocuk yolda hayatını kaybetti. Zati Akbulut ise yakalanarak gözaltına alındı. 

Son sözü Baba 
Acılı baba Hüseyin Özcan, olayın resmen cinayet olduğunu belirterek, "Oğlum bir anda 'Baba' diyerek düştü. Camdan giren kurşun elinden girerek kalbine saplanmış. Gelin arabasıyla hastaneye götürürken yolda kaybettik. Bu nasıl sevinç " dedi. 




</TEXT>
</DOC>
