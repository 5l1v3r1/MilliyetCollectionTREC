<DOC>
<DOCNO> 307079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/yasam/yas02.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık acısı kadın beynini değiştiriyor 
</HEADLINE>
<TEXT>


İlişkinin bitmesi, kadın beyninde üzüntüyle ilgili kısımları harekete geçirip motivasyonla bağlantılı kısımların etkinliğini azaltıyor 

DIŞ HABERLER SERVİSİ 

ABD'DEKİ Güney Carolina Üniversitesi tarafından yapılan araştırmaya göre, sevgililerinden ayrıldıktan sonraki yoğun duygular, kadınların beyinlerinde değişimlere yol açıyor. Kadınların ilişkileri bittikten sonraki üzüntüleri, beyinlerinin motivasyon ve yoğunlaşmayla ilgili kısımlarında hareketliliği azaltıyor. Beynin üzüntüyle ilgili kısmında ise hareketlilik artıyor. 
ARAŞTIRMADA, en az 6 ay süren bir ilişkisi yakın zamanda biten 18 - 40 yaşlarındaki 11 kadın incelendi. Kadınların eski sevgililerini düşündükleri zaman beyinlerinde oluşan hareketlilikle, başka konular üzerinde düşündüklerinde oluşan hareketlilik karşılaştırıldı. En fazla ayrılık acısı çeken kadınların beynindeki değişimin daha belirgin olduğu belirlendi. 


</TEXT>
</DOC>
