<DOC>
<DOCNO> 339265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo06.html </URL>
<DATE> 2005/05/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gaziantepspor, Kayserispor'u düşünüyor... 
</HEADLINE>
<TEXT>

     Zorlu İstanbulspor maçından 3 puan almayı başaran Gaziantepspor’da, tüm dikkatler Kayserispor maçına yöneldi. 
     Ligin alt sırasında bulunan ve şiddetle puana ihtiyacı olan İstanbulspor’u sahasında yenmeyi başaran kırmızı-siyahlı ekip, Kayserispor maçından da 3 puan alabilmenin hesaplarını yapıyor. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, zorlu Kayserispor maçına galibiyet için hazırlandıklarını söyledi. 
     İstanbulspor maçından galibiyetle ayrılarak, çok zorlu bir engeli aştıklarını ifade eden Sağlam, "Şimdi önümüzde yine çok zorlu bir karşılaşma var. Rakibimiz, ligin alt sıralarında bulunuyor ve puana ihtiyacı var. Sahaya galibiyet için çıkacaklarını biliyoruz. Bizim amacımız da galibiyet, tüm hesaplarımız galibiyete yönelik" diye konuştu. 
     Samsunspor yenilgisi ile bozulan morallerin, İstanbulspor galibiyeti ile düzeldiğini belirten Sağlam, şöyle konuştu 
     "Şu anda takımda çok iyi bir hava var. Futbolcularımızın moralleri de çok yüksek. Lig başından beri her maçımıza güzel futbol ve galibiyet için çıktık. Artık, ligin sonuna yaklaşıyoruz. Amacımız, kalan tüm maçlarımızı kazanıp, ligi üst sıralarda tamamlayabilmek. 
     Kayserispor maçı bizim için kalan maçlar içerisinde en zorlusu olacak. 
     Amacımız, şaibeye yer bırakmadan, Gaziantepspor’un adına yaraşır bir mücadeleyi sahaya yansıtıp sonuca ulaşabilmek. Hazırlıklarımız sürüyor. Sakat olan kalecimiz Hasagiç dışında eksiğimiz yok." 
     
</TEXT>
</DOC>
