<DOC>
<DOCNO> 333619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun23.html </URL>
<DATE> 2005/04/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
KKTC Cumhurbaşkanlığı Sarayı'nda devir teslim töreni hazırlıkları... 
</HEADLINE>
<TEXT>

     KKTC Cumhurbaşkanlığı Sarayı'nda yeni seçilecek Cumhurbaşkanı için devir teslim töreni hazırlıkları yapılıyor. 
     KKTC Cumhurbaşkanı Rauf Denktaş'ın aday olmadığı ve 9 adayın yarıştığı cumhurbaşkanlığı seçimleri 17 Nisan Pazar günü yapılacak. Bu seçimlerde KKTC'nin ikinci Cumhurbaşkanı belirlenecek. 
     Denktaş'ın Cumhurbaşkanlığı Sarayı'ndaki kişisel eşyaları ve kitapları büyük ölçüde yeni çalışma ofisine taşındı. Saray'da bir yandan kalan eşyaların taşınması faaliyetleri yürütülürken, bir yandan da bahçede KKTC Güvenlik Kuvvetleri Komutanlığı'na bağlı askerler, devir teslim törenine ilişkin hazırlıklarını sürdürüyorlar. 
     AA muhabirlerinin Saray'da ziyaret ettikleri Denktaş, görevinin son gününde basın toplantısı düzenleme niyetinde olduğunu ve KKTC Cumhuriyet Meclisi'ndeki milletvekillerine hitaben konuşma yapacağını açıkladı. Denktaş, konuşmasında ''milletvekillerine yeminlerini hatırlatacağını'' söyledi. 
     
</TEXT>
</DOC>
