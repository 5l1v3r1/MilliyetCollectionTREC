<DOC>
<DOCNO> 342591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur12.html </URL>
<DATE> 2005/05/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tunceli'de 9 terörist ölü ele geçirildi... 
</HEADLINE>
<TEXT>

     Tunceli’de terör örgütüne yönelik yürütülen operasyonda 9 terörist ölü olarak ele geçirildi. Ölü ele geçirilen teröristler arasında Ovacık grup sorumlusu Suriye uyruklu bir kişinin de bulunduğu bildirildi. 
     Jandarma Genel Komutanlığı Genel Sekreterliği’nden yapılan yazılı açıklamada operasyonla ilgili bilgi verildi. 
     Açıklamada şunlar kaydedildi 
     "Emniyet ve asayişin teminine yönelik olarak yürütülen faaliyetler kapsamında terör örgütleri mensuplarının etkisiz hale getirilmesi maksadıyla İcra edilen operasyonlar esnasında, 13 Mayıs 2005 Cuma günü saat 21.00 sıralarında Tunceli ili Ovacık ilçesi Yaylagünü Köyü güneyinde bir grup PKK KONGRA-GEL terör örgütü mensubu ile karşılaşılmış, yapılan teslim ol çağrısına teröristlerin ateşle karşılık vermeleri üzerine çıkan silahlı çatışmada içlerinde Ovacık grup sorumlusu Suriye uyruklu Harun kod adlı teröristin de bulunduğu 2’si kadın 7’si erkek toplam 9 terörist silah ve teçhizatları ile birlikte ölü ele geçirilmiştir." Teröristlerle birlikte 6 adet kaleşnikof piyade tüfeği, 2 adet M-16 piyade tüfeği, 1 adet RPG-7 roket atar, 15 adet el bombası, 200 gram C-4 plastik patlayıcı, silahlara ait 40 şarjör ve bin 3 adet fişek ele geçirildiği belirtilen açıklamada, operasyonda örgütsel doküman ve yaşamsal malzemenin de bulunduğu kaydedildi. 
     Açıklamada, bölge halkının huzur ve güvenliği için operasyonların sürdüğü bildirildi. 

     
</TEXT>
</DOC>
