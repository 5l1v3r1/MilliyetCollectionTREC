<DOC>
<DOCNO> 313958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/ekonomi/aeko.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kartta çok taksite müdahale ederiz' 
</HEADLINE>
<TEXT>


BDDK Başkanı Tevfik Bilgin, kredi kartı taksitleri konusunda, "Herkes akıntıya kapıldı gidiyor. Bankalar yapmazsa, biz alt düzenlemelerle önlem alırız" dedi 

EKONOMİ SERVİSİ 

BDDK, Dünya Bankası ve Türkiye Bankalar Birliği tarafından düzenlenen "Risk Yönetimi" seminerinde gazetecilerin sorularını yanıtlayan BDDK Başkanı Tevfik Bilgin, kredi kartlarının banka bilançosundaki hacmi arttıkça, takibe intikal eden kart oranının da yükseldiğini söyledi. 
Bu oranın çok ciddi boyutlarda olmadığını ifade eden Bilgin, yakından izlediklerini söyledi. Kredi Kartları ve Banka Kartları Kanun Tasarı Taslağı'nı gelecek hafta internet sitesinde kamuoyunun görüşüne açacaklarını anlatan Bilgin, şunları kaydetti 
"Taslağı bakanımıza arz edip kanunlaşmasını beklemek istiyoruz. Ama onun öncesinde kredi kartlarının alışverişlerde taksitlendirilmesiyle ilgili sektörde...Herkes bir şekilde nehrin akıntısına kapılmış gidiyor, onu görüyoruz. Bu akıntıyı bir şekilde durdururuz. Ama biz bunu sektörün kendi isteğiyle yapmasını istiyoruz. Bu arada Bankalar Birliği'ne de önemli görevler düşmekte. Ama eğer olmuyorsa taksitlendirme konusunda da gerekli alt düzenlemelerle önlem alırız. Taslakta bunlar olmaz. Çünkü kanun esnekliğini kaybeder." 
Bilgin, Turkcell hisselerinin opsiyonlu satışı konusunda 'Yapı Kredi yönetimi ile BDDK'nın devre dışı' göründüğüne ilişkin yorumların hatırlatılması üzerine de şöyle konuştu "Bu olayla ilgili çok fazla konuşmuyoruz. Konuşmamamızın nedeni şu çok fazla spekülasyon yapılıyor. BDDK olarak açıklamalarımız çok net ve açıklamalarımızda bir istikrar var. Bir ay, bir yıl, altı ay önce söylediğimizin tersine birşey söylemeyiz. O istikrar da bundan sonra devam edecektir." 

Özince Bu kadar güçlü olduğumuzu hatırlamıyorum Seminerde bir konuşma yapan Türkiye Bankalar Birliği Yönetim Kurulu Başkanı Ersin Özince, "Bankacılık sektörünün, meslek hayatım boyunca bu kadar güçlü, bu kadar yakın denetlenir ve uluslararası normları hedefler bir durumda olduğu başka bir dönemi hatırlamıyorum" dedi. Özince, "Bankacılık sistemi, halen bazı tereddütler, kimi zaman yorumlar da yer almasına rağmen, en azından en güçlü ve güçlülüğü de uluslararası standartlarda anlaşılabilir, tarif edilebilir bir döneme gelmiştir" diye konuştu. 


</TEXT>
</DOC>
