<DOC>
<DOCNO> 316708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/soneko02.html </URL>
<DATE> 2005/02/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Unakıtan TEKEL'i tamamen satacağız 
</HEADLINE>
<TEXT>

     
     PARİS, DHA 
     

MALİYE Bakanı Kemal Unakıtan, "İçkiyi sattık, tuzu sattık, sigarayı da satacağız. TEKEL tamamen satılmış olacak.'' dedi. 
     Maliye Bakanı Kemal Unakıtan, merkezi Paris'te bulunan Ekonomik İşbirliği ve Kalkınma Teşkilatı OECD tarafından düzenlenen bir toplantıya katıldı. OECD tarafından Türkiye Rekabet Kurumu'na ilişkin olarak hazırlanan Türkiye'de Rekabet Hukuku ve Politikası' başlıklı rapor, toplantıda tartışmaya açıldı. Raporda, özelleştirmenin hızlandırılması çağrısı yapılarak, Rekabet Kurumu'nun en iyi işleyen kurumlardan biri olduğunun altı çizildi ve gerekli yasal düzenlemelerin yapılmasının gereğine dikkat çekildi. 
     Unakıtan, temaslarının ardından, Türk gazetecilerle sohbet etti. Unakıtan İstanbul'daki TEKEL işçilerinin yaptığı eylemin hatırlatılması üzerine, "İçkiyi sattık, tuzu sattık, sigarayı da satacağız. TEKEL tamamen satılmış olacak.'' diye konuştu. Unakıtan, Avrupa Birliği'ne AB entegre olmak için özelleştirme çalışmalarına son hız' devam ettiklerini söyledi. 
     
     AB'YE YÜK OLMAYIZ 
     Unakıtan, Türkiye'nin AB'ye mali yük getireceğine ilişkin haberlerle ilgili bir soru üzerine, Türkiye'nin yük olmayacağını söyledi. Unakıtan, "Biz, AB bir değerler bütünü olduğu için girmek istiyoruz. Türkiye, AB'nin mali yardımlarına muhtaç olduğu için bu başvuruyu yapmadı. Diğer ülkelerle müzakere sürecinde ne yapıldıysa, bize de aynı uygulama yapılmalı. Adaletli davranılmalı.'' dedi. 
     Unakıtan, sohbet toplantısının sonunda, Erkan Mumcu'nun istifasıyla ilgili bir soruyu ise gülümseyerek yanıtsız bıraktı. 
     
</TEXT>
</DOC>
