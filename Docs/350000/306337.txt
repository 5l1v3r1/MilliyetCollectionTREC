<DOC>
<DOCNO> 306337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/axspo02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İpler Koch'un elinde 
</HEADLINE>
<TEXT>


Daum'un Yardımcısı, Fenerbahçe'nin Antalya kampında çalışma programını düzenliyor, izinlerden yemeklere kadar bir dizi konuyla ilgileniyor. Memnun kalmazsa cezaları dahi devreye sokuyor 

YUSUF KOBAL 


Kampın tek sorumlusu 
FENERBAHÇE Teknik Direktörü Christoph Daum'un Yardımcısı Roland Koch, Antalya kampında tek patron olarak dikkat çekiyor. Taktik çalışmalar dışındaki tüm uygulamaların karar vericisi olan Koch, futbolculara uygulanacak cezaları da belirliyor. İzinler, çalışma yöntem ve süreleri ile yemek saatleri tamamen Koch'un vereceği karara göre şekilleniyor. Alman antrenör, prensip gereği işine kimseyi karıştırmıyor. 

Ceza idmanı yaptırdı 
DAUM bile, yardımcısının çalışma sistemine müdahale edemiyor. Son olarak Koch, Fenerbahçe'nin temposunun Werder Bremen maçının ikinci yarısında düşmesi üzerine ceza idmanlarını devreye soktu. Alınan farklı galibiyete rağmen tüm takım dün ceza koşuları yaptı. Futbolcuların idman motivasyonuna da önem veren Koch, katı disiplinine rağmen çok seviliyor. Oyuncular kendisinin her isteğini tartışmasız yerine getiriyor. 

Fener'in rakibi Antalya 

19.00'da başlayacak 
SARI - Lacivertliler, kampın ikinci hazırlık maçını bu akşam Atatürk Stadı'nda Antalyaspor ile yapacaklar. Saat 19.00'da başlayacak karşılaşma Show TV'den naklen yayınlanacak. Efes Cup nedeniyle Atatürk Stadı'nın saha zemininin bozuk olması üzerine maçı başka bir yerde oynamak için arayışa geçen Fenerbahçe, ev sahibi ekibin ricası nedeniyle geri adım attı. 

Sırtlarında taşıdılar 
DÜNKÜ çalışmada Werder Bremen maçında forma giyen oyuncular, koşunun ardından idmanı bıraktı. Diğer futbolcular ise pas ve şut çalışmasından sonra çift kale maç yaptı. Maçı kaybeden oyuncular, galip takım futbolcularını ceza olarak bir süre sırtlarında taşıdı. Başkan Aziz Yıldırım ve yöneticiler de idmanı izlerken, tedavisi süren Kemal ayrı çalıştı. 

Antrenmana Yıldırım düştü 

Öfkesi geçmedi 
SARI - Lacivertli kulübün başkanının dün sabah yapılan çalışmayı izlemeye gelmesi havayı elektriklendirdi. Antalya'ya Sadettin Saran ile aynı uçakla gelen Yıldırım, ayağının tozuyla acısını basın mensuplarından çıkartmıştı. Fenerbahçe Başkanı, dün de Uşakspor ile oynanan kupa maçı sonrası İzmir yolunda yaşanan tartışmaları haber yapan muhabirlere çıkıştı. 

"Satılmış kalemler" 
AZİZ Yıldırım, gazetecilere küfür etmediğini belirtip, "Satılmış kalemler ile işim olmaz" diye konuştu. Görüntüsünü alıp, fotoğrafını çekmeye çalışan muhabirlere tepki gösteren Yıldırım, bir süre sahilde gezip, yeniden antrenman sahasına döndü. Bu sırada Yıldırım, boş koltuk bulunmasına rağmen saha kenarında oturan bir gazeteciyi kaldırıp, yerine oturdu. 

Daum'dan baraj 

NEŞE içinde geçen Fenerbahçe'nin kampında önceki gün kendi aralarında maç yapan yönetim, dün de teknik heyetle karşılaştı. Asbaşkan Mahmut Uslu'nun yönettiği ve 15'er dakikalık iki devre halinde oynan maç 1 - 1 sona erdi. Daum ve Koch'un barajdaki görüntüleri ilgi çekti. 

Transfer sevinci 

YABANCI transfer çalışmalarını gizli bir şekilde sürdüren Fenerbahçe'de oyuncuların takviyeye gerek olmadığı şeklindeki açıklamaları yönetimde memnuniyet yarattı. İkinci Başkan Nihat Özdemir, "Fenerbahçe'de transfer her zaman olur. Ancak futbolcuların röportajlarda yeni transferlere ihtiyaç olmadığını söylemelerine teşekkür ederiz. Kendilerini güvenli, güçlü hissetmeleri bizi mutlu etti" dedi. 

Golfe merak sardılar 

KAPTAN Ümit Özat ile kaleci Rüştü Reçber, dün golf oynayarak, stres attılar. Otelin yanındaki mini golf sahasında kısa süreli bir maç yapan ikiliden Rüştü isabetli vuruşlarıyla göz doldurdu. Milli eldiven, mücadeleyi 3-0 kazandı. 
Fotoğraf Hüseyin Yavuz 

FENERBAHÇE GÜNLÜĞÜ 
Önder'in korkusu 
GENÇ gurbetçi Önder Turacı, Fenerbahçe'ye gelerek çok isabetli bir tercih yaptığını söyledi. Kendisine Galatasaray'ın da talip olduğunu hatırlatan Önder, "Böyle büyük bir camiaya geldiğim için mutluyum. İyi oynuyoruz. Daha da iyi olacağız. Artık 11'e girmek kolay değil. Çünkü çok iyi bir kadromuz var" dedi. 

R.Zaragoza maçı 20.00'de 
UEFA Kupası 3. turunda İspanya'nın Real Zaragoza takımı ile İstanbul'da yapılacak maçın başlama saati belli oldu. UEFA'nın internet sitesinde, karşılaşmanın 17 Şubat'ta saat 20.00'de yapılacağı açıklandı. Rövanş ise 24 Şubat'ta La Romareda Stadı'nda TSİ 21.45'te başlayacak. 

W.Bremen mutluluğu 
ALMANYA şampiyonu karşısında alınan 4-1'lik galibiyet yüzleri güldürdü. Tuncay, "Hazırlık kampında çok iyi çalışıyorduk. Bunu sahaya başarılı bir şekilde yansıttık" dedi. Ümit Özat ise, "Tüm ciddiyetimizle devam edip, lige bomba gibi girmek istiyoruz" diye konuştu. 


</TEXT>
</DOC>
