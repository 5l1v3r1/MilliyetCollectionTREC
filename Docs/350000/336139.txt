<DOC>
<DOCNO> 336139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/altan.html </URL>
<DATE> 2005/04/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
70 yıl öncesinin küçükleri, nasıl yaşayarak büyüdüler acaba 
</HEADLINE>
<TEXT>


Her 23 Nisan'da, belleğimin kendi kendine uyanarak, gitgide keskinleşen görünmez bir kalemle yaşadıklarını arşivlerine kaydetmeye başladığı ve o nedenle de hatırlayabildiğim en gerilerdeki ilk 23 Nisan, gelir aklıma... 
Babam, İstanbul Belediyesi'nde Şirketler Komiserliği'nden, Edirne Vilayetinde Umur-u Hukukiye Müdürlüğü'ne atanmış... Bendeniz de, henüz 2.5 yaşındayken, tutmuşum Edirne'nin yolunu yıl 1930... 
1931-32'de verildiğim anaokulu 1933'te de, Kaleiçi'ndeki İstiklal İlkmektebi'nde 1'inci sınıfa başlayış... 

Yakın yıllara kadar h l hayatta olduğu haberini aldığım, öğretmenimiz Hikmet Hocanım, herhalde o tarihlerde 18 yaşlarında falan olmalı... 
Müdürümüz Dündar Bey de, herhalde 30'undan küçüktü ama bendenize hepsi çok büyük görünürlerdi. 

Edirne'de ilkokul 1'inci sınıfa başlar başlamaz, "Onuncu Yıl Marşı" talimleri de beraber başlamıştı. 
Her gün, hep bir ağızdan "Çıktık açık alınla..."yı söylemeye çalışıyorduk. 
29 Ekim 1933'te Cumhuriyet'in 10'uncu yılı, çok görkemli kutlanmıştı vilayetin bahçesinde. Annemle babam da, o gece Cumhuriyet Balosu'na gitmişlerdi annemin ilk ve son gittiği balo, Edirne'deki o balo olmuştu ve bir ömür, yerli yersiz, anlatıp durmuştu o balonun anılarını... 

Edirne Valisi, Em. Büyükelçilerimizden Sevgili Özdem Sanberk'in dedesi Emin Bey'di. Emin Bey'in kızı, zarifin zarifi gencecik Nimet Hanım o tarihlerde 26-27 yaşlarında olan annemin de yakın bir dostuydu. 
Ve derken 23 Nisan geldi... 
Biz okulda çok daha önce, "Onuncu Yıl Marşı" talimlerini bitirmiş "Bugün 23 Nisan, neşe doluyor insan" şarkılarına başlamıştık... 
23 Nisan günü, ellerimizde küçük Türk bayrakları, vilayet bandosunun arkasında, resmi geçide katılmıştık. 

Bendeniz o yaşlardayken, şarkılar söyleyerek katıldığımız resmi bayramların nedenlerini bilmiyordum. Babam da, ne milli gelirimizin ne kadar olduğunu biliyordu, ne bütçenin ne kadar olduğunu, ne de kar yağdığında hangi köy ve kasaba yollarının kapandığını... 

23 Nisan'da, 3 günlüğüne bir 5'inci sınıf çocuğu, "vali kimliğiyle" Vali Emin Bey'in makam masasının kıyısına oturtulmuştu bir başka 5'inci sınıf çocuğu da, babamın makam odasındaki masasının kıyısına... 
Çocukların daha o yaşta beyinlerine vidalanan en büyük paye, devlette üst düzey bir makam sahibi olmaktı. 

Hep merak ederim, Türkiye'de benimle aynı yaşlarda ilkokulu başlamış olan çocukların, 70 yılı nasıl geçti acaba Geçimlerini nasıl sağladılar, neler yaşadılar, neler geldi başlarına 
Böyle bir incelemenin yapıldığını hiç sanmıyorum. İlkokullar da dahil, eğitim kurumlarından hemen hiçbiri, eski öğrencilerinin yaşam grafikleriyle ilgilenmiş değiller... 
İlgilenmiş olsalardı, kim bilir nasıl değişik bir röntgeni çıkardı Türkiye'nin ve Türkiye'deki eğitim düzeninin... 

Resmi bayramlar, marşlar, bayraklar, nutuklarla özellikle militer dostların ön planda göründüğü bir "devlet fotoğrafı"... 
Bol bol propagandası yapılan böyle bir fotoğraf, acaba kimlerin hayatını süsleyip yaldızladı acaba kimlerin hayatını yırtık pırtık, eskimiş boş bir çuvala dönüştürdü 
Son 70 yılda Türkiye'de hayatın elekleri nasıl çalıştı acaba 

Bir "yazı adamı" bu tür soruları kurcalamaya kalktığında, bilir misiniz ne olur 
Görünmeyen zebanilerin kürekleri, onu havalandırdığı gibi, saklı bir cehennemin alevleri arasına fırlatır... 
"Yönetilenler", özellikle resmi bayramlarda birer bayrak asmalıdırlar bulundukları yerlere ve pek de ilgilenmemelidirler "Türkiye'nin 114 ülke arasında borç büyüklüğü açısından 146 milyar dolarlık bir dış borç volümüyle, 5'inci sırada bulunduğu" gerçeğiyle... 
Hele bu borçların nerelere harcanmış olduğu, hiç mi hiç ilgilendirmez "yönetilenler" yığınını... 
Bayrağa karşı duyarlı olmaları yeter de, artar bile "iyi bir vatandaş" olmalarına... 

Kaddafi'den önce, Kral İdris dönemindeki Libya'da da, sütrelenmiş "Özgür Subaylar Hareketi", rüzg rlandırıp duruyordu duygusal bir milliyetçilikle, bayrak duyarlılığını... 
O tarihlerde bir gazeteci grubuyla, Libya'ya gitmiştik. Çerçevelenmiş çağdaş ve lüks bir Amerikan üssü yaşamının dışında, o tür dünyalardan habersiz Libya Arapları, sırtlarında entarilerle, kulağa "vale, vale, vale" gibi gelen bir ortak bağırma gürültüsü içinde, yeşil bayraklar koşturuyorlardı. 
Entarili Araplardan koşarken sıkışanlar, hemen yere çömelerek sıkıntısını gideriyor sonra yine koşa koşa yetişiyordu bayraklı kalabalığa... 
Kendi coşkularının dışındakiler için, komik bir halleri vardı. 

Üçüncü Dünya ülkelerinde, dünyanın değişen koşullarıyla ortak bir ahenk kurma zorlukları baş gösterdiğinde hemen toplumun milli coşkuları körüklenir ve bayraklı gösterilere yol verilir... Arkasından gelsin vatan, millet nutukları, demeçleri... 
30-40 yıl sonra da, hepsi geçmişte kalır o sırada yaşanmış olan hengamenin... 

İlkokula başladığımız zaman öğrendiğimiz şarkıyı, haydi bir kez daha tekrarlayalım "Bugün 23 Nisan, neşe doluyor insan"... 
Aradan geçen 70'i aşkın yıl, sadece şu küçük soruyu öğretti bendenize 
- Gerçekten mi 



</TEXT>
</DOC>
