<DOC>
<DOCNO> 342375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/ekonomi/eko05.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeybek'e, Ata'nın tadımcısı hoca 'olmuş' verecek 
</HEADLINE>
<TEXT>


BANU ŞEN İzmir 

Türkiye'nin ilk özel rakısı "Efe"nin üreticisi Elda, beyaz leblebisi ile içtiği rakısı ile de tanınan Atatürk'ün anısına 15 Temmuz'da piyasaya ikinci markası "Sarı Zeybek"i sunacak. 
Sarı Zeybek'in tadımı, 1970'te Ankara'da Tekel mahseninde, tam 40 yıl sonra, Atatürk için özel olarak hazırlanan sarı rakıyı tadan Prof. Dr. Nihat Aktan'ın katılımıyla gerçekleşti. 
Elda Yönetim Kurulu Başkanı Ekrem Demirtaş, Genel Koordinatör Egemen Demirtaş, Üretim ve Kalite Koordinatörü Özlü Urkan'ın da hazır bulunduğu tadım, 8 kategoride 16 çeşitte üretilmiş rakı üzerinde yapıldı. '6'ya 2 ve 3'e 1' diye adlandırılan rakılar en çok oyu aldı. Ekrem Demirtaş "Bu iki çeşit üzerine çalışmalar yapılacak. Son kararı Prof. Dr. Aktan verecek" dedi. 
Sarı Zeybek'i tattığı gün yaşadığı heyecanın aynısını yaşadığını söyleyen Prof. Dr. Aktan, "O gün içtiğim Sarı Zeybek rakısının tadı hala damağımda. Bugün Elda'nın rakısında da aynı tadı aldım. Rengi biraz daha farklı. Ancak o zaman içtğimde 40 yıllık bir rakıyı denemiştim. O rakı uzun süre beklediği için rengi koyuydu" dedi. 

'Taklit var' 
"Keşke Ata sağ olsaydı da, O'nun beğendiği rakıyı Türkiye'ye verebilseydik. Ancak Atatürk'ün en çok sevdiği rakıyı tadan bir kişinin onayladığı içkiyi üreten firma olmaktan da da gurur duyuyoruz" diyen Ekrem Demirtaş, şöyle konuştu 
"Sarı Zeybek İzmir'in Kordon'unda, İstanbul'un Boğaz'ında ve Anadolu'nun bozkırında süper marka olacak. Kültür ve Turizm Bakanlığı onay verirse Atatürk'ün Kordon'da rakı içtiği yerde piyasaya veriliş törenini gerçekleştirmek istiyoruz." 


</TEXT>
</DOC>
