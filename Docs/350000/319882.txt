<DOC>
<DOCNO> 319882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/yazar/cemal.html </URL>
<DATE> 2005/03/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak'ta Kürtler mi anahtar oluyor 
</HEADLINE>
<TEXT>


Yeni bir siyasal yapılanmanın eşiğindeki Irak'ta Kürtler anahtar oyuncu mu oluyor Irak özel temsilcisi Büyükelçi Korutürk'ün başkanlığındaki bir heyetin Kuzey Irak'a yaptığı son ziyaret buna bir işaret mi 
Bir başka deyişle 
Ankara'yla Kuzey Irak arasında yeni bir sayfa mı açılıyor 
Olabilir. 
Ama bu bakımdan, Irak'ta cumhurbaşkanı olması beklenen Celal Talabani'nin bizim medyadaki mesajlarında pek bir yenilik olduğu söylenemez. Kurnazlığı ve oynaklığıyla ünlü Kürt lider daha önce söylediklerini tekrarlıyor. 
Kendisiyle iki yıl önce Bağdat'ta iki kez görüşmüştüm. Birincisi Saddam'ın yıkılmasından bir ay sonra, ikincisi Kasım 2003'te. 
Her ikisinde de Irak'ın toprak bütünlüğünden yana olduklarını, yeni Irak'ta laik bir devlet düzeni istediklerini, Türkiye'nin kendileri açısından büyük önemini çok iyi bildiklerini belirtmişti. 
Aslında Talabani 1990'larda da pek farklı konuşmazdı. Her fırsatta Öcalan'a da çatardı, Türkiye'yle Irak Kürtlerinin ilişkilerini bozduğu için... Washington da Talabani'nin böyle konuşmasını telkin ederdi. Çünkü Türkiye'yle Irak Kürtlerinin kötü olmasını istemezdi. 
Oyun kabaca böyleydi. 
İlgili bütün tarafların malumu olan bu oyunda, birçok ince ayar gerektiren konular, karşılıklı kuşku ve güvensizlikten kaynaklanan bıçak sırtı dengeler hiç eksik olmadı. 
Bugün de eksik değil. 
Ayrıca, dışa karşı söylenenlerle kafaların arkasında yatan senaryolar da genellikle farklı olurdu. 
Bugün de farklı değil. 
Onun için sorulabilir, Celal Talabani yine Türkiye'nin duymak istediklerini mi tekrarlıyor diye... 
Bir bakıma öyle. 
Bir bakıma değil. 
Öyle, çünkü Talabani'nin söyledikleri Ankara'nın duymak istediği şeyler. Ne kadar çok tekrarlanırsa, ilgili tarafların o kadar angaje olacaklarını düşünüyor Ankara herhalde. 
Diplomatik bir oyun... 
Ama bu açıklamalar aynı zamanda Celal Talabani'nin bugünkü bakış açısını da yansıtıyor. Feleğin çemberinden ve bunca badireden geçerek bugünlere gelmiş olan Talabani, Türkiye'yle kötü olmanın Kürtler açısından hiç de akıl k rı bir iş olmadığının bilincinde... 
Şu da söylenebilir 
Iraklı Kürt lider, bu bölgede realpolitik neyse, geçmişte olduğu gibi yine onun gereğini yapıyor. 
Ama değişen bir şey var. 
Ankara da bunu görüyor. 
30 Ocak genel seçimleriyle birlikte yeni bir yapılanmanın eşiğine gelmiş olan Irak'ta Kürtler anahtar rolüne soyunuyorlar. Şu nedenlerle 1 Şiilerle birlikte yeni hükümeti kurmaya hazırlanıyorlar. 2 Cumhurbaşkanlığı koltuğuna Talabani'nin oturması kesin gibi. 3 Hem hükümet işlerinin yürütülmesinde, hem yeni anayasanın yapılmasında Kürtlerin elinde veto kartı var. 4 İslam-siyaset ilişkilerinde laikliği savunan bir çizgi izliyorlar. 
Kısacası 
Irak'taki iktidar oyununda Kürt kartı ön plana çıkıyor. Ankara da bunu görüyor. Böylece yeni bir 'oyun planı'nın şekillendiği söylenebilir. 
Iraklı Kürt lider Mesud Barzani de açıklamalarına eğer özen gösterir, tutumunda Talabani'ye bakarak ince ayar yaparsa, Türkiye'yle Kuzey Irak ilişkileri daha akılcı bir raya oturabilir. 
- 
BİR AÇIKLAMA NOTU DAHA 
Bir özel yemekle ilgili olarak bazı gazete ve televizyon kanallarında çıkan gerçek dışı haber ve yorumlar konusunda geçen hafta bu köşede bir açıklama yapmıştım. Bu yemeğe kimlerin katıldığını, kimlerin katılmadığını belirtmiştim. Bu kez haftalık bir dergide yine bu yemekle ilgili gerçek dışı yeni iddialar ortaya atıldı. Basın özgürlüğünün içinde saçmalama özgürlüğü de olabilir diyerek geçiyorum. 



</TEXT>
</DOC>
