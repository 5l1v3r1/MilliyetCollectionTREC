<DOC>
<DOCNO> 319754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur47.html </URL>
<DATE> 2005/03/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Dolandırıcılar güvenlik kamerasına yakalandı 
</HEADLINE>
<TEXT>

     Balıkesir'de banka şubesine para yatırmak için bekleyen bir vatandaşı dolandırdıkları iddia edilen iki zanlı polisin güvenlik kamerasına yakalandı. 
     Alınan bilgiye göre, Balıkesir Emniyet Müdürlüğü'ne başvuran Ekrem Bayrak 47 , tanımadığı iki kişi tarafından dolandırıldığını öne sürdü. 
     Milli Kuvvetler Caddesi üzerindeki banka şubesi önünde para yatırmak için beklerken tanıştığı, kendisini esnaf olarak tanıtan bir kişinin daveti üzerine işyerine çay içmeye gittiğini anlatan Bayrak'ın, zanlıyla birlikte yürüdüğü sırada önlerinde mendile sarılı bir paket düşüren ikinci zanlının, ''benim paketi sen aldın'' diyerek üzerini aradığını, olay yerinden ayrılıp bankaya döndüğünde cüzdanında bulunan 2 bin YTL'nin çalındığını fark ettiğini söylemesi üzerine soruşturma başlatıldı. 
     Zanlıların sabıkalılar albümünden teşhis edilememesi üzerine, asayiş ve trafik kontrolleri için caddeye yerleştirilen güvenlik kameralarını incelemeye alan polis, olay anında Ekrem Bayrak'ın yanına yaklaşarak irtibat kurduktan sonra dolandıran zanlılara ait görüntüleri elde etti. 
     Yetkililer, kimlikleri saklı tutulan, zanlıları yakalamak için çalışma başlatıldığını bildirdiler. 
     
</TEXT>
</DOC>
