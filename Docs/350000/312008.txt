<DOC>
<DOCNO> 312008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko14.html </URL>
<DATE> 2005/02/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Koç Holding Sözleşme ticari sırları da içeriyor, tamanını açıklayamayız 
</HEADLINE>
<TEXT>

     Koç Holding, hisse devir sözleşmesinin YKB iştirakleri ile ilgili hükümler dışında ticari sır mahiyetinde olan birçok konuda da hüküm içerdiğini bildirdi. 
     Koç Holding'ten Borsa'ya gönderilen açıklamada, SPK'nın dünkü yazısında hisse devir sözleşmesinin tamamının kamuoyuna açıklanmasını talep ettiği anımsatılarak, SPK'nın söz konusu talebini YKB'nin halka açık iştiraklerine ilişkin kamuoyunda oluşan ve oluşacak spekülasyonların önüne geçilebilmesi ve sözleşmenin bütünlüğü ilkesinden hareketle talep ettiğini ilgili yazısında belirttiği kaydedildi. 
     Açıklamada, söz konusu hisse devir sözleşmesinin YKB iştirakleri ile ilgili hükümler içermekle beraber bunun dışında ticari sır mahiyetinde olan birçok konuda da hüküm içerdiği belirtilerek, şunlar kaydedildi. 
     ''Hisse devir işleminin henüz tamamlanmadığı bir aşamada Türk bankacılık sisteminde önemli bir yere sahip YKB'ye ve tarafların ticari sırlarına ait bilgilerin yukarıdaki sebeplerle kamuya duyurulması Özel Durumların Kamuya Açıklanmasına İlişkin Esaslar Tebliği'nin amaçlarını da aşmaktadır. Ayrıca bu şekilde ticari bilgilerin açıklanması ne hukukun genel prensiplerinden olan sözleşme serbestisi ve ticari bilginin mahremiyeti ilkeleri ile ne de ticari örf ve adetler ile bağdaşmaktadır. Kaldı ki, bu bilgilerin bu aşamada açıklanması hem YKB'ya hem de sözleşmenin taraflarına ve onların halka açık ana şirketlerine Koç Holding ve Unicredito zarar vereceği gibi işlemin tamamlanmasına engel olup Türk bankacılık sisteminin ve YKB azınlık hissedarlarının zararına da sebep olabilecektir.'' Açıklamada, bu sebeplerle sözleşmenin tamamının verilmesinin mümkün olmadığı vurgulanarak, şu görüşler dile getirildi 
     ''Koç Holding olarak şimdiye kadar bağlı kaldığımız prensipler doğrultusunda kamu kurum ve kuruluşları ile yapılan işlemlerin YKB iştirakleri ile ilgili hükümleri hakkında aşağıdaki bilgileri dikkatinize sunuyoruz 
     Hisse devir sözleşmesinin Turkcell İletişim Hizmetleri ile Turkcell Holding hisselerine ilişkin, 2 Şubat 2005 tarihli özel durum açıklamamız ile açıklanmış olup, sözleşmede, özel durum açıklaması içinde yer alan 10.1 maddesi dışında başkaca bir hüküm bulunmamaktadır. Sözleşmede halka açık diğer iştirakler bakımından herhangi başka bir opsiyon hükmü yer almamaktadır. 
     Hisse devir sözleşmesinde halka açık olmayan şirketler bakımından ise Fintur, Digiturk, Superonline ve A tel şirketlerine ilişkin olarak şartları YKB'nin bu şirketlerde sahip olduğu hisselerin devralınması için yapılacak detaylı inceleme çalışmaları sonucunda belirlenmek üzere Çukurova ile bir opsiyon anlaşması yapılması hususu öngörülmektedir.'' 
     
</TEXT>
</DOC>
