<DOC>
<DOCNO> 312557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/guncel/axgun01.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da düşen uçakta 9 Türk vardı 
</HEADLINE>
<TEXT>


Kötü hava koşulları nedeniyle K bil yakınında düşen uçağın, yakıtının bittiği öne sürüldü. Uçakta, Afganistan'da iş yapan 3 şirketten 9 Türk yolcu vardı. Yolcuların akıbeti belirsiz 

DIŞ HABERLER SERVİSİ 

Afganistan'da, kötü hava koşulları nedeniyle başkent K bil'in 50 kilometre kuzeyinde bir yolcu uçağı düştü. Uçakta bulunan 96 yolcudan 9'unun Türk olduğu açıklandı. Yolcuların ölü, kayıp ya da yaralı olup olmadığına ilişkin sağlıklı bilgi alınamadı. 
Kam Air'e ait Boeing 737 tipi uçak, önceki gün Herat'tan K bil'e gitmek için havalandı. Kar fırtınası nedeniyle K bil Havaalanı'na inemeyen uçağın önce Bagram'a, ardından Pakistan'ın Peşaver kentine yönlendirildiği belirtilirken, Pakistanlı yetkililer bu bilgiyi yalanladı. 

Yakıt mı bitti 
Kam Air Genel Müdür Yardımcısı Feda Muhammed Fedayi, uçağın kaybolmadan önce Bagram'daki ABD üssüden hava durumuyla ilgili bilgi aldığını, ancak iniş izni istemediğini söyledi. 
8 kişilik mürettebatı bulunan uçağın yakıtı bittiği için düşmüş olabileceği ihtimali üzerinde duruluyor. Uçağın pilotunun Kanadalı, kabin ekibinin Kırgız, 16 yabancı yolcudan 9'unun Türk, 3'ünün de ABD'li olduğu bildirildi. 

Yeri bulunamadı 
Uçağın, K bil'in 50 kilometre güneydoğusunda düştüğü yolundaki haberler doğrulanmadı. NATO ve Afganistan yetkilileri de, enkazın yerinin bulunduğu iddialarını yalanladı. Arama çalışmaları dün akşam askıya alındı. Afganistan Ulaştırma Bakanı İnayetullah Kasemi, pilotun K bil Kontrol Kulesi'yle son olarak yerel saatle 03.00'te temas kurduğunu ve hava durumuyla ilgili bilgi istediğini söyledi. Bundan dakikalar sonra uçak ekrandan kayboldu. 

Türklerin kimlikleri 
Başbakanlık Basın Merkezi'nden yapılan açıklamaya göre, uçaktaki inşaat mühendisleri Ahmet Hamdi Saral 40 , Erkan Helvacıoğlu 24 ve Ayhan Birci 39 ile işçiler Mustafa Kemal Dündar 27 , Mustafa Fırat 39 ve Mehmet Korkmaz 40 , Çukurova - Gülsan Ortak Girişimi'nde, Hakan Özkaya MEGA, Abdülkadir Çamuroğlu GTS, Yüksel Öksüz ise Özgün adlı şirketlerde çalışıyordu. 

Toplantıya gidiyorlardı 

DOĞAN HABER AJANSI 
Uçaktaki 9 Türk vatandaşından 11 yıllık inşaat mühendisi Ayhan Birci, geçici olarak 20 Aralık'ta Afganistan'a gitti. Herat'taki şantiyede çalışan Birci ve arkadaşlarının, şirketin K bil'deki merkezinde düzenlenen toplantıya katılmak üzere yola çıktığı öğrenildi. İnşaat Mühendisi Erkan Helvacıoğlu, Afgan yetkililerle yapılacak toplantıya katılmak üzere Afganistan'a gitti. Helvacıoğlu'nun Tokat'ta oturan yakınları, kaza haberini alınca sinir krizi geçirdi. GTS Asansör için çalışan Abdülkadir Çamuroğlu, 2 ay önce işe başlamıştı. Bir proje için işe alınan Çamuroğlu, kesin dönüş yapmak üzereydi. 

Binlerce Türk Afganistan'da 

Gülsan - Çukurova Ortak Girişimi, 6'sı Türk, 1'i Afgan vatandaşı 7 personelinin uçakta bulunduğunu açıkladı. Açıklamada, "Sağ salim bulunmaları için dua ediyoruz" denildi. Viyadük ve otoyol yapımında uzman olan Gülsan İnşaat, temmuzda Çukurova JV ile gerçekleştirdiği iş ortaklığıyla K bil - Kandahar karayolunun 432 - 482. kilometreleri arası yapımını üstlendi. Türkiye'den götürdükleri 600 işçi ve mühendisle değişik bölgelerde yol inşaatı bulunan şirket, 2003'te de 340 kilometrelik K bil - Kandahar yolunun yapımını üstlenen ABD'li Luisberger Gourp'a alt taşeron olarak hizmet verdi. Resmi rakamlara göre Afganistan'daki Türk yatırım tutarı 115 milyon dolar. Yoldan tünele, barajdan sulama kanalı ve otele kadar 37 farklı alanda faaliyet gösteren 100'ün üstündeki Türk şirketinin şantiyelerinde yüzlerce Türk mühendis ve binlerce Türk işçisi çalışıyor. 


</TEXT>
</DOC>
