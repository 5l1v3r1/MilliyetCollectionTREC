<DOC>
<DOCNO> 339794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun02.html </URL>
<DATE> 2005/05/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yunanistan Kıbrıs müzakereleri şartsız yeniden başlamalı 
</HEADLINE>
<TEXT>

     Yunanistan hükümeti, Kıbrıs müzakerelerinin "yabancı hakemliği ve zorlayıcı takvim olmaksızın" yeniden başlaması gerektiğini bildirdi. 
     ABD Dışişleri Bakanlığı Müsteşarı Bayan Laura Kennedy’nin Atina temasları sonunda bu gece Dışişleri Bakanlığı’nca yapılan yazılı açıklamada, Yunanistan’ın hedefinin, Kıbrıs’ta Rumlar ve Türkler tarafından referandumla kabul edilecek bir çözüm bulmak olduğu görüşü dile getirildi. 
     Açıklamada, çözüm yolunda "yabancı hakemliği veya zorlayıcı takvim" bulunmaması gerektiği görüşü savunuldu. 
     Bakanlık, Yunanistan’ın Kıbrıs’ta AB değerlerine uygun ve Annan planını esas alan çözüm peşinde olduğunu bildirdi. 
     Annan planı, Kıbrıs Türklerince kabul edilmiş, Rumlar tarafından ise reddedilmişti. 
     Bayan Kennedy, Kıbrıs’ın birleşmesi görüşmelerini tekrar başlatma ihtimalini araştırmak amacıyla bölgede bulunuyor. 
     Kennedy’nin, yarın Kıbrıs Rum yönetimi lideri Tasos Papadopulos ve KKTC Cumhurbaşkanı Mehmet Ali Talat’la görüşmesi bekleniyor. 
     
</TEXT>
</DOC>
