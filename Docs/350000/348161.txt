<DOC>
<DOCNO> 348161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun18.html </URL>
<DATE> 2005/06/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Beyrut'ta ünlü gazeteci bombalı suikastte öldü 
</HEADLINE>
<TEXT>

     Lübnan’ın başkenti Beyrut’ta ülkenin önde gelen gazetecilerinden Semir Kesir, bombalı saldırıda öldürüldü. 
     Güvenlik kaynakları, Suriye karşıtı olarak bilinen gazetecinin Beyrut’un Hıristiyan mahallesi Eşrefiye’deki evinin önünde otomobiline yerleştirilen bir bombanın patlaması sonucu öldüğünü açıkladı. 
     Kesir’in, Ennehar gazetesinde görev yaptığı belirtildi. 
     
     CUMHURBAŞKANI'NDAN SORUŞTURMA EMRİ 

     Lübnan'da Dürzi lider Velid Canbolad, gazeteci Semir Kesir'e düzenlenen suikast nedeniyle Cumhurbaşkanı Emil Lahud'u suçlarken, Lahud saldırının soruşturulması emrini verdi. 
     Lübnan Cumhurbaşkanı Emil Lahud'un sözcüsü Refik Şalala, El Arabiya televizyonuna verdiği demeçte, saldırıyı "ağır bir cinayet" olarak nitelendirdi. 
     Lahud'un saldırının soruşturulması emrini verdiğini söyleyen Şalala, "durum ortaya çıkıncaya kadar suçlamalarda bulunmamanın daha iyi olduğu" ifadesini kullandı. 
     
     CANBOLAD, LAHUD'U HEDEF GÖSTERDİ 

     Dürzi lider Velid Canbolad ise yine El Arabiya televizyonuna yaptığı açıklamada, Beyrut'un dışındaki Baabda'da ikamet eden Lahud'u hedef alarak, "Mızrağın başı, yılanın başı Baabda'da olduğu sürece suikastlar devam edecek" dedi. 
     Canbolad, yerel televizyon kanalı "Future"a yaptığı açıklamada da aynı suçlamayı yineleyerek "Semir Kesir'in, Emil Lahud'un başını çektiği ve ülkeyi kontrol eden güvenlik birimlerinin geride kalanlarınca öldürüldüğünü" belirtti. 
     Kesir'in köşeyazarı olduğu Ennahar gazetesinin genel müdürü Cibran Tuyeni, Kesir ile yine aracına bomba konularak öldürülen eski Başbakan Refik Hariri suikastı arasında bağlantı kurdu. 
     Tuyeni, saldırı yerindeki açıklamasında, "En alttan en üste Lübnan güvenlik yetkilileri, Lübnan'daki Suriye sisteminden arta kalanlar ve doğrudan Suriye rejimi, düşen her bir damla kandan ve her suçtan sorumludur" dedi. 
     Kesir, bu sabah Beyrut'un Hıristiyan mahallelerinden Eşrefiye'de, evinin önünde otomobiline yerleştirilen bombanın patlaması sonucu hayatını kaybetmişti. 
     Lübnan'ın eski başbakanlarından Hariri de 14 Şubat'ta bombalı saldırıda ölmüş, Hariri suikastı Suriye askerlerinin Lübnan'dan çekilmesine yol açan protestolara neden olmuştu. 
     Suriye yanlısı Beyrut hükümetini düşüren bir dizi gelişmenin ardından Lübnan'da 4 gün önce başlayan ve 19 Haziran'da sona erecek olan 4 aşamalı genel seçimler başlamıştı. 
     
</TEXT>
</DOC>
