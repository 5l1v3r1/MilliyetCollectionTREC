<DOC>
<DOCNO> 344481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo07.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte o adam 
</HEADLINE>
<TEXT>


Genç hoca sadece 8 ayda şampiyon bir takım ortaya çıkardı. Mükemmel bir kadro kurduklarını belirten Avcı, "Bu oyuncularla herkes gurur duymalı" ifadesini kullandı 

ÖZEL RÖPORTAJ LEVENT KALKAN 


Galatasaray Altyapı Teknik Sorumlusu olarak görev yaparken, Ünal Karaman'dan aldığı bir telefon Abdullah Avcı'ya 17 Yaşaltı Milli Takım kapılarını açtı... Sarı - Kırmızılı yöneticiler, çok başarılı bir sezonu geride bırakan Avcı'ya önce izin vermediler. Daha sonra 2. Başkan Ergun Gürsoy devreye girdi ve "Önünü kesmek istemeyiz. Yolun açık olsun" dedi. Ekim 2004'te göreve başladığında rotasını çizmişti. Bu takım mutlaka Avrupa Şampiyonu olmalıydı... 
Elindeki kadro iyiydi ancak eksikleri vardı. Bu ekibe çeşitli kulüplerden ve Almanya'da top koşturan genç yeteneklerden takviyeler yaptı. İlk tur için Hollanda'ya gittiler. Ermenistan'ı 2-1 yenip, Galler ve Hollanda ile 1-1 berabere kalarak gruptan çıktılar. İkinci tur Türkiye'de yapıldı. Fransa'yı 1-0, İskoçya'yı 2-1, Azerbaycan'ı 3-0 yenerek, İtalya'daki finallere katılma hakkı kazandılar. 
İlk maçta İtalya'ya 1-0 yenildiler ama asla umutlarını kaybetmediler. İtalya'nın hocası Rocca'nın söylediği, "Biz kazandık ama Türkiye bizden 4 yıl önde" sözleri gurur verdi Abdullah Avcı ve öğrencilerine. İkinci rakip İngiltere'ydi ve kazanan 3-2'lik skorla Türkiye oldu. Grubun son maçında Belarus'u 5-1'le dağıtarak yarı finale yükseldiler. Rakipleri Hırvatistan'dı. Özgürcan 2 ve Murat Duruer'in sayılarıyla maçı 3-1 aldılar ve finale çıktılar. Hedefe ulaşmak için son engel Hollanda'ydı. "Hollanda finale gelene kadar birçok maçı son dakikalarda kazanmıştı. Bu yüzden bitiş düdüğüne kadar dikkatli olmamız gerektiğini biliyorduk ve öyle de oynadık" diyor Abdullah Avcı. Ardından da ekliyor, "20. dakikadan sonra oyuna ağırlığımızı koyarak rakip kalede baskı kurduk. Bunun sonucunda da üst üste attığımız 2 golle maçı 2-0 kazandık." UEFA'nın, Avrupa'nın en pozitif futbol oynayan takımı seçtiği 17 Yaşaltı Milli Takımımız bu zaferle hedefine ulaşmıştı. 8 aylık süreçte Avrupa Şampiyonu bir takım ortaya çıkaran Abdullah hoca başarıyı güçlü kadro ve çok çalışmaya bağlıyor. Üst düzey bir takım oluşturduklarını vurgulayan genç teknik adam, "Bu takımla herkes gurur duymalı. Çok önemli bir iş başardılar. Şimdi yükümüz daha da arttı. Eylül ayında Peru'da yapılacak Dünya Kupası'na Hollanda ve İtalya ile Avrupa kıtasının üç temsilcisinden biri olarak gidiyoruz. Takımıma çok güveniyorum. Orada en iyi neticeyi almaya çalışacağız. Eksiklerimizi hazırlık maçları ve kamplarda gidereceğiz. Bize destek veren herkese teşekkür ediyoruz" ifadesini kullandı. 

'Nuri süper yetenek, Deniz'i Bayern kaptı' 

Abdulah Avcı, İtalya'daki finallerde, UEFA tarafından, "Turnuvanın en iyi futbolcusu" seçilen Nuri Şahin'e övgüler yağdırdı. Almanya'nın Borussia Dortmund Kulübü'nde top koşturan genç futbolcunun, İngiliz devi Chelsea'nin takibinde olduğunu vurgulayan Avcı, "Dünya futbolu büyük bir yıldız kazanmak üzere. Müthiş yeteneklere sahip bir oyuncu. Stil olarak Sergen Yalçın'a benziyor fakat bana göre ondan da iyi. Birçok maçta sahaya ağırlığını koyarak takımı orkestra şefi gibi yönetti" dedi. Abdullah hoca, kaleci Volkan Babacan, kaptan Erkan Ferin, orta sahanın yıldızı Caner Erkin, Aydın Yılmaz, Özgürcan Özgür, gol kralı olan Tevfik Köse, Murat Duruer ve Deniz Yılmaz'a ayrı parantezler açtı. Bütün oyuncularından memnun olduğunu kaydeden genç hoca, "Ancak bu isimler gerçekten müthiş yetenekler. Örneğin Deniz Yılmaz, Bayern Münih'e imza attı. Diğerleri de yakın gelecekte Türk futboluna büyük hizmetler verecekler. Buna yürekten inanıyorum" diye konuştu. 

KİMDİR 
31 Temmuz 1963'te İstanbul'da doğdu. Kariyerine 1979-80 sezonunda Vefa'nın altyapısında başladı. Karagümrük, Ç.Rize, Bakırköy, K.Maraş ve Kasımpaşa'da top koşturdu. 1991-92'de İstanbulspor'a geçti. Dört sezon kaptanlık yaptığı Sarı - Siyahlı takım, 3. ligden, 2. lige çıkarken gol kralıydı. Burada iki şampiyonluk yaşadı. Aktif futbola Vefa'da nokta koydu. 1999'da İstanbulspor'a döndü. Üç sezon Ziya Doğan, Metin Türel ve Aykut Kocaman'ın yardımcılığını yaptı. 2002'de altyapının başına geçti. Kısıtlı imkanlara rağmen başarısıyla dikkatleri üzerine çekince 1 yıl sonra Galatasaray'dan teklif aldı ve Sarı - Kırmızılı takımın Altyapı Teknik Sorumlusu oldu. Galatasaray'da 1 sezon çalıştı. Ekim 2004'te ise 17 Yaşaltı Milli Takım Teknik Direktörlüğü görevine getirildi. 

ŞAMPİYON KADRO No İsmi Doğum Tarihi Kulübü KALECİLER 1 Volkan Babacan 11.08.1988 Fenerbahçe 12 Onur Recep Kıvrak 01.01.1988 Karşıyaka DEFANS 2 Serdar Kesçi 18.01.1988 Galatasaray 4 Erkan Ferin Kaptan 20.03.1988 Galatasaray 5 Mehmet Yılmaz 26.03.1988 Bursaspor 6 Harun Karadaş 14.01.1988 Galatasaray 15 Emre Balak 11.08.1988 Samsunspor ORTA SAHA 3 Ferhat Bıkmaz 06.07.1988 Hannover 96 8 Caner Erkin 04.10.1988 Vestel Manisa 10 Nuri Şahin 05.09.1988 B.Dortmund 13 Anıl Taşdemir 01.01.1988 Göztepe 14 Aydın Yılmaz 29.01.1988 Galatasaray 17 Murat Duruer 15.01.1988 Ankaragücü 18 Muhammed Ali Atam 21.05.1988 Galatasaray FORVET 7 Özgürcan Özgür 10.04.1988 Galatasaray 9 Tevfik Köse 12.07.1988 B.Leverkusen 11 Deniz Yılmaz 26.02.1988 Bayern Münih 16 Umut Salgınoğlu 01.01.1988 Ankaragücü 


</TEXT>
</DOC>
