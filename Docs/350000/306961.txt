<DOC>
<DOCNO> 306961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy09.html </URL>
<DATE> 2005/01/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Baykal CHP Türkiye'nin düşürülememiş kalesidir 
</HEADLINE>
<TEXT>

     CHP Genel Başkanı Deniz Baykal, CHP'nin ''Türkiye'nin düşürülememiş bir kalesi'' olduğunu ifade ederek, ''CHP hiçbir yolsuzluğun etkin olmayacağı bir dürüstlük abidesidir. Bu kimliği ile bir kez daha bu tartışmalardan çıkacak'' dedi. 
     Baykal, CHP'nin 29-30 Ocak'ta yapılacak Olağanüstü Kurultayı öncesinde, Ankara, Kırıkkale, Çankırı, Karabük, Bartın, Zonguldak ve Eskişehir delegeleriyle biraraya geldi. 
     Çankaya Belediyesi Çağdaş Sanatlar Merkezi'nde basına kapalı gerçekleştirilen bölge toplantısı öncesinde gazetecilere açıklamalarda bulunan Baykal, kurultay öncesinde Anadolu'daki örgütlerle biraraya gelmeye ve onlarla görüş alışverişinde bulunmaya devam ettiklerini söyledi. 
     İlk bölge toplantısının İstanbul'da yapıldığını belirten Baykal, ''Şimdi yeni bir çalışma dönemine geçiyoruz'' dedi. 
     Baykal, bugün Orta Anadolu Bölgesi'ndeki kurultay delegeleriyle görüşeceklerini ifade ederek, Kurban Bayramı sonuna kadar bölge toplantılarını tamamlayacaklarını bildirdi. ''Bütün Anadolu'yu tarayacağız'' diyen Baykal, şöyle konuştu 
     ''Bütün toplum büyük bir dikkatle, CHP'yi izliyor. Şunu herkes bilmelidir ki biz sadece bir parti içi konuyla meşgul değiliz. CHP'de daima parti içi sorunlar olur. Bunlar konuşulur, tartışılır. Zaman zaman kurultaya gidilir. Ama şimdi olay bunun ötesinde. Bütün Türkiye'nin ilgisi ve bir anlamda umudu, desteği CHP'deki bu tartışmanın bütün ülkemiz için güven veren bir sonuca bağlanmasıdır. Biz onu gerçekleştirmeye çalışıyoruz. Ben vatandaşlarımın huzur içinde olmasını diliyorum. Bu kurultaydan CHP güçlenerek çıkacaktır. Telaş gerektiren bir durum yoktur. Bütün bu sorunları aşarız, aşacağız.'' CHP'nin ''Türkiye'nin düşürülememiş bir kalesi'' olduğunu ifade eden Baykal, ''CHP, hiçbir yolsuzluğun etkin olmayacağı bir dürüstlük abidesidir. Bu kimliği ile bir kez daha bu tartışmalardan çıkacak ve Türkiye'nin onurlu bir siyasi partisi olarak siyasi hayatımızdaki işlevini etkin bir şekilde sürdürecektir'' dedi. 
     Deniz Baykal, bir gazetecinin Erdal İnönü'nün CHP'ye yönelik eleştirilerini anımsatması üzerine, bunları 1992 yılından beri yaşadıklarını söyledi. 
     Bölge toplantılarının ikincisini Ankara'da yapan Baykal, Diyarbakır, Adana, Erzurum, Nevşehir, İzmir, Denizli ve Samsun'da gerçekleştirilecek bölge toplantılarında da delegelerle biraraya gelecek. 
     
</TEXT>
</DOC>
