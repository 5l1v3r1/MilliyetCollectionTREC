<DOC>
<DOCNO> 333036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo39.html </URL>
<DATE> 2005/04/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaray Divan Kurulu Toplantısı... Yönetim kurulu eleştirilere uğradı 
</HEADLINE>
<TEXT>

     Galatasaray Kulübü Divan Kurulu Toplantısı, Galatasaray Lisesi Tevfik Fikret Salonu'nda yapıldı. 
     Galatasaray Avrupa Kartı Projesi nedeniyle Belçika'ya giden başkan Özhan Canaydın'ın katılmadığı toplantıda, başkan yardımcısı Turgay Kıran, genel sekreter Cengiz Özyalçın ve yönetici Emel Çabukoğlu hazır bulundu. 
     Özyalçın, üyelerden gelen eleştiriler üzerine yaptığı konuşmada, Kalamış Tesisleri ve Galatasaray Adası ile ilgili sorunları anlattıktan sonra futbol takımına ve teknik heyete sahip çıktıklarını söyledi. 
     Futbolda şans faktörünün önemine değinen Özyalçın, ''Kayseri'de son dakikada gol yeniliyor, başka bir maçta son dakikada gol atılıyor. Bir maçın bile kulübün bir yazgısını değiştirdiğini görüyoruz'' dedi. 
     Özyalçın, tüm zor koşullar içinde Galatasaray taraftarları, genel kurulu ve yönetim kurulunun da Galatasaraylılığın ne olduğunu yaşama geçirmesini istediğini kaydederek, şöyle konuştu 
     ''Galatasaray, zor günlerde kenetlenme ve sahiplenmedir. Böyle davranmazsak, sevgili taraftarlarımızın maçtan sonra kullandığı sloganlar, oyuncularımızı demotive edebilir. Galatasaray Futbol Takımı için bu hafta hariç, büyük bir çoğunluk futbolda Galatasaray mucizesinin yaşandığını ve bu mütevazı kadronun büyük başarılara imza attığını söylüyordu. 
     Önümüzde 7 maç var. Bizim hedefimiz bütün maçları kazanmak. Bu 7 hafta ivedi radikal kararlar alınacağını kimse beklemesin. Futbolculara ve teknik direkörümüze sahip çıkmalıyız. Teknik direktör ve futbolcuların başarılarının, diğer tüm takımlarda olduğu gibi sezon sonunda değerlendirmeye alınması doğru olur. Ligler bitene kadar takımımızın yanındayız, futbolcularımızı destekleme mecburiyetimiz vardır.'' Galatasaray Kulübü'nün futbol için bu sezon 11 milyon 172 bin dolar harcadığını kaydeden Özyalçın, ''Galatasaray'ın oyuncularına sıfıra yakın borcu var. Hem Samsunspor, hem Trabzonspor maçı öncesinde oyunculara ödemeleri yapılmıştır'' dedi. 
     Bazı üyelerin, Özyalçın'ın konuşması sırasında laf atarak, ''Hep bizi kandırıyorsunuz. Bazılarının yüzü yok buraya gelmeye'' diye bağırması dikkati çekti. 
     
     ÜYELERDEN ELEŞTİRİLER 
     Toplantıda söz alan üyeler, genelde yönetim kurulunu eleştirip, sorular yöneltti. 
     Üyelerden Yılmaz Toköz, ''Galatasaray'ı 100. yılda tenkit etmek istemiyorum'' diye başladığı konuşmasında, bayan basketbol takımının düşmesinin ve bayan voleybol şubesinin geçen yıl ikinci lige düşürülmesinin sorumlusunun, amatör şubelere destek vermeyeceğini daha önce açıklayan Özhan Canaydın'ı seçen genel kurul olduğu iddiasında bulundu. 
     Basketbol takımının düşmesiyle ilgili imalı konuşan Toköz, ''Küme düşmemizin iyi bir yanı, bir daha Fenerbahçe ve Beşiktaş'a yenilmeyeceğiz. Ayrıca, başkanımız Özhan Canaydın iyi ki eski bir basketbolcu, ya eski bir futbolcu olsaydı '' dedi. 
     Divan kurulu eski başkanı Duygun Yarsuvat, yönetim içinde düşünce ayrılıklarının bulunduğu ve bunların başarısızlıklara neden olduğunun camia içinde konuşulduğunu söylerken Harun Öğün, başkanın olmadığı toplantıda muhataplarının bulunmadığını vurgulayarak, ''Biz başka takımlar gibi kötü sonuçlar sonrasında tartışmanın içine girmeyelim. Ne yapacaksak, sezon sonu yapalım ve şu an Biz takımımızın arkasındayız mesajını verelim'' dedi. 
     Kerim Uzuner, yönetim kurulunun kararları hızlı alamadığından yakınıp, ''Herşey uzayıp gidiyor. Bir hatamız var, daha seri hareketlerle karar vermemiz gerekiyor'' diye konuştu. 
     Üyelerden Özer Berkay ise bugünlerde camia olarak zor günler yaşadıklarını, ancak mutlaka eski başarılı günlere döneceklerini ifade etti. Berkay, Trabzonspor maçından sonra, ''Başkan istifa, yönetim istifa'' diye bağıran Galatasaray taraftarlarına kırgın olduğunu da dile getirdi. 
     
     İKİ DUAYENİN TARTIŞMASI 
     Toplantının başında üyelerden Ali Oraloğlu ile Özdemir Kalpakçıoğlu arasında karşılıklı söz düellosu yaşandı. 
     Bazı üyeler tartışmanın sürmesinden sıkılırken, divan kurulu eski başkanı Duygun Yarsuvat, karşılıklı konuşmaların 1 saati geçmesi üzerine söz alıp kürsüye çıktı. Yarsuvat, kulübün önemli konularının gündeme gelmemesi için bu tartışmanın ortaya atıldığı düşüncesine kapıldığını söyledi. 
     
</TEXT>
</DOC>
