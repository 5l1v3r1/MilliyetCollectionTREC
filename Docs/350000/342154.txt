<DOC>
<DOCNO> 342154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun24.html </URL>
<DATE> 2005/05/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AB İslam'la demokrasi arasında bir tezat yok 
</HEADLINE>
<TEXT>

     Avrupa Birliği AB Terörizmle Mücadele Koordinatörü Gijis De Varies, hiçbir ülkenin terörizme karşı aşılı olmadığını belirterek, "Terörizmle mücadelede birlik içinde çalışarak, hem kendimizi hem de komşularımızı savunmak zorundayız" dedi. 
     Resmi ziyaret için Bulgaristan’a gelen Gijis De Varies, başkent Sofya’da İçişleri Bakan Yardımcısı Rumen Stoilov ile görüşmesinden sonra basın toplantısı düzenledi. 
     Uluslararası terörizme karşı mücadelede ülkelerarası işbirliğinin önemini vurgulayan Varies, şunları söyledi 
     "Uluslararası terörizm bütün ülkelerin sorunudur. Hiçbir ülke, terörizme karşı aşılı değildir. Terörizme karşı etkili mücadele vermek istiyorsak birlik içinde çalışıp hem kendimizi hem de komşularımızı savunmak zorundayız." Terörizmle mücadelede, terörist grupların finans kaynaklarının belirlenmesinin de büyük önem taşıdığını belirten Varies, bu kaynakların sınırlandırılması veya kurutulması için her ülkenin elindeki bilgileri diğer ülkelerle paylaşması gerektiğini söyledi. 
     Gijis De Varies, bir gazetecinin "Müslümanlar, demokrasiler için bir tehdit unsuru mu " şeklindeki sorusunu yanıtlarken de, İslamiyet ile demokrasi arasında bir tezat olmadığını vurguladı. Endonezya, Irak ve Afganistan’da yapılan demokratik seçimleri örnek gösteren Varies, "Seçimlerde özgürce oylarını kullanan Müslümanlar, bu görüşün yanlış olduğunu kanıtlamışlardır" dedi. 
     Usame Bin Ladin’in Müslümanlarla Müslüman olmayanları karşı karşıya getirip bir çatışma içine sokmaya çalıştığını kaydeden Varies, "Ancak gerçek Müslümanlar, terörizme karşı ortak mücadeleye katılarak bu oyunu engellemişlerdir" diye konuştu. 
     Sofya ziyaretini yarın tamamlayacak Gijis De Varies, Bulgaristan’ın AB entegrasyonundan sorumlu Devlet Bakanı Meglana Kuneva ve Adalet Bakanı Anton Stankov ile de görüştü. 
     Görüşmelerde, terörizmle mücadelede Bulgaristan ile Avrupa Birliği arasındaki işbirliği konusu ele alındı. 
     
</TEXT>
</DOC>
