<DOC>
<DOCNO> 344511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/yazar/akyol.html </URL>
<DATE> 2005/05/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye ve Irak 
</HEADLINE>
<TEXT>


IRAK Başbakanı İbrahim Caferi, Ankara'da çok önem verilen, saygı duyulan bir isim. Siyasi lider olarak geçen aralık ayında Türkiye'ye gelmişti. Başbakan olarak ilk diplomatik gezisini de Türkiye'ye yapıyor. 
"Bütün komşularımız bizim için önemlidir ama Türkiye daha bir önemlidir." 
Caferi böyle diyor. Dün görüştüğüm bir diplomatımız şu değerlendirmeyi yaptı 
"Irak'ta siyasi istikrarın sağlanmasına paralel olarak, Türkiye ve Irak ekonomilerinin zamanla entegrasyonu söz konusudur " 
Caferi, Irak'ı uzlaştırabilen adamdır. Hem laiklik-teokrasi geriliminin aşılmasında, hem Kürtlerin sürece dahil olmasında onun kişiliği büyük rol oynadı. Sünnileri sürece dahil edebilecek güvenilir isimlerin başında da Caferi geliyor. 
Öte yanda Ankara'nın pozitif rolü... Ankara mezhep ayrımı yapmadı, herkesi "Bağdat'a yönelmeye" teşvik etti, "komşu ülkeler konferansı" kurumunu oluşturarak Irak'ta bir tür garanti duygusu yarattı... 
Türk-Irak ilişkilerinin "ekonomik entegrasyon"dan bile bahsedilebilecek bir yönde gelişmesi, tabii Irak'ın bütünlüğünü de güçlendirici bir etkendir. 

TÜRKİYE, uzun süre Irak sınırında ikinci bir sınır kapısı ve Musul'da konsolosluk açmak istiyor, Kürtlerin tepkisini çekmemek için ABD olumlu bir cevap vermiyordu. 
Caferi bunları kabul etti. Artan ticaret hacmi, hem ikinci kapıyı hem Musul ve İstanbul'da konsolosluklar açılmasını gerektiriyor. 
Terörün kol gezdiği bu ortamda bile Türkiye Irak'a 1.8 milyar dolar ihracat yapıyor, ithalatımız sadece 400 milyon dolar. 
Caferi Türkiye'ye Maliye, Enerji ve Ticaret bakanları ile geldi. 
Eylülde İstanbul'da çok geniş çaplı bir "Türk-Irak İş Konseyi" toplanacak. 
Güvenlik sağlanırsa kısa sürede ticaretimiz ikiye katlanacak. 
Türkiye'nin teknik ve finansman kapasitesi ile Irak'ın petrol kaynakları çok verimli bir işbirliğini işaret ediyor. 
Tabii bu gelişmeler büyük çapta Irak'ta güvenlik ve istikrarın sağlanmasına bağlı. Onun için Caferi, "her alanda eylem planı oluşturmayı" öneriyor ve tabii Ankara kabul ediyor. 

GÜVENLİK konusunda, evvela siyaseten meselenin adının iyi konulması lazım PKK da teröristtir, Irak'taki intihar bombacıları da teröristtir 
Irak'ta son iki yılda bu 'direnişçiler' 21 Şii camisine ve mek nına saldırdılar, 300'e yakın Şiiyi katlettiler 
Mesela... 29 Ağustos 2003'te Necef'te camiyi bombalayarak Ayetullah Muhammed B kır El Hak m'i ve 58 sivil Şiiyi, 10 Mart 2005'te Musul'da 110 Şiiyi öldürdüler 
Çok şükür Şiiler misilleme yapmıyor. 
Ülkesini vahşi bir mezhep iç savaşına atarak, "milli kurtuluşçuluk" oynamak mümkün mü 
Amaç ABD'yi göndermekse, bunun yolu, Irak'ta istikrarın sağlanmasıdır. 
Sünnilerdeki yabancılaşma duygusunu gidermek üzere, onları geniş çapta sürece dahil etmek ve böylece terörün tabanını daraltarak güvenliği sağlamak... 
O zaman Türkiye-Irak ilişkileri büsbütün yoğunlaşacağı gibi, PKK'yı daha fazla tecrit etmek mümkün olacaktır. Terörle mücadelede de Bağdat'la Ankara ortak hayati çıkarlara sahiptir. 
Türkiye ve Irak bu netameli bölgede ülkeler arası dostluk ve işbirliği bakımından çok ümit verici bir "model" inşa ediyorlar. 
Allah 'nazar'dan saklasın 



</TEXT>
</DOC>
