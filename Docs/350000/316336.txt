<DOC>
<DOCNO> 316336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/oztrak.html </URL>
<DATE> 2005/02/18/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Riskli sulara girerken 
</HEADLINE>
<TEXT>


Türkiye'nin içinde bulunduğu bölgede jeopolitik durum giderek hassaslaşıyor. Geçtiğimiz çarşamba günü İran'daki bir patlamanın mali piyasalarda yarattığı dalgalanmanın boyutu kırılganlığın düzeyi hakkında bir fikir sahibi olmamızı sağladı. 
Diğer taraftan ekonomide en önemli çapalardan biri olan, tek parti iktidarına bağlı siyasi istikrarın da zayıflayabileceğine dair bazı gelişmeler bu hafta gündemdeydi. Özellikle işsizlikle boğuşan geniş toplum kesimlerinin gündeminde olmayan ancak iktidarın siyasi tabanından gelen baskılarla şekillenen ve türban affına dönüşen üniversite öğrencilerine af girişimleri partideki çatlakları ortaya çıkardı. Bu hükümet döneminde ilk defa bir bakan istifa etti. 
Hükümetin kendi getirdiği kadrolarla ilgili yolsuzluk iddiaları gündeme gelmeye başladı. 
AB ile müzakerelere başlama konusunun Kıbrıs sorununa bağlı olarak şekilleneceği ortada. 
IMF ile yapılacak yeni standby düzenlemesi hükümetin hem yapısal reformlarda işi ağırdan almasına, hem de 2005 yılı bütçesinde öngörülmeyen yeni harcamalar yapmayı öngörmesine bağlı olarak gecikiyor. 
Özetlersek, bölgesindeki jeopolitik tansiyon artarken, Türk ekonomisinin üç temel çapası olan siyasi istikrar, AB'ye üyelik süreci ve IMF ile yeni bir standby düzenlemesi giderek gücünü yitiriyor. 

Likidite bolluğu zirvede 
Uluslararası yatırımcıların yaptığı değerlendirmelerde YTL'nin yabancı paralar karşısında aşırı değerli hale geldiğine dair yorumlar giderek artıyor. 
Bu arada Türk ekonomisinde son iki yılda kaydedilen iyileşme sürecinin önemli bir belirleyicisi olan uluslararası likidite bolluğu da tepe noktasına ulaşmış görünüyor. ABD'de FED faizlerinin artmaya devam edeceğinin anlaşılması ve faizlerin bu yıl enflasyondan arındırıldıktan sonra reel olarak pozitif hale gelmesi uluslararası likiditenin tedrici de olsa bu yıl azalmaya başlayacağını ortaya koyuyor. 
Bütün bunlar Türk ekonomisinin riskli sulara girmeye başladığını gösteriyor. 
Ekonomideki kazanımların konsolide edilmesi ve ekonominin dış gelişmelere karşı dayama gücünün artırılması gereken bir dönemde hükümet iş aleminin dahi ne işe yarayacağı konusunda çok da emin olmadığı teşvikler konusunda IMF ile dozu giderek şiddetlenen bir çekişmeye giriyor. 
Teşvikler sadece bütçeye getirdiği ek yük nedeniyle ele alınırsa bunun gerektirdiği ek finansmanın yeni vergi düzenlemeleriyle sağlanması halinde bu sorunun çözüleceğini söylemek mümkün. Ancak sorun bu kadar basit değil. Bu uygulama diğer gerçekleştirilmesi gereken yapısal reformlarla açıkça çelişiyor. Bu haliyle il bazında teşviklerin yatırımlarda beklenen artışı doğurması zor. Bu uygulama başka illerde yapılacak yatırımların vergiden kaçınma amacıyla teşvikli illere kaymasına yol açıyor. Vergisel teşviklerle toplam yatırım artmıyor, coğrafi dağılım değişiyor. Hatta bunun maliyetini telafi etmek için ek vergiler gelecekse bu ekonomideki toplam yatırımları da azaltabilir. Dolayısıyla bu düzenleme tamamen vergiden ve sosyal güvenlik primlerinden kaçınma aracına dönüşüyor. Oysa IMF ile anlaşmanın önkoşulu olan gelir idaresinin kurulmasına ve sosyal güvenlik sistemine dair reformlarda tam tersine vergi kaybının azaltılması ve sosyal güvenlik prim tahsilatının etkinleştirilmesi öngörülüyor. 

Belirsizlikler azaltılmalı 
Dolayısıyla sorunu sadece kaynağı bularak değil, bu çelişkinin de ortadan kaldırılmasıyla çözmek gerekiyor. 
Diğer taraftan hükümet iş başına geldiğinden beri, kendi yaptığı bütçeleri daha mürekkebi kurumadan delmeyi alışkanlık edindi. Bunun telafisi için de sürekli sürdürülebilirliği olmayan ve ekonomide büyümeyi engelleyen ani tedbirlere başvuruyor. Tabii bu aynı zamanda IMF disiplini olmazsa hükümetin gerekli tedbirleri almaktan vazgeçeceği yönündeki beklentileri güçlendirerek IMF çapasını zorunlu hale getiriyor. 
Riskli sulara girerken ekonomik programın hızla ve kararlılıkla yeniden ele alınması gerekiyor. Uluslararası likiditenin şişirdiği balonları patlatmadan tedricen söndürmenin yolu ekonomideki belirsizlikleri artırmaktan değil azaltmaktan geçiyor. 



</TEXT>
</DOC>
