<DOC>
<DOCNO> 308350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/magazin/axmag01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times Bu film çok iyi .. 
</HEADLINE>
<TEXT>


Fatih Akın'ın filmi, New York'ta da büyük ilgi uyandırdı. New York Times'ın eleştirmeni, 'Duvara Karşı' için 'Yılın ilk çok iyi filmi' dedi 

KÜLTÜR SANAT SERVİSİ 

'Ünel, karizmatik biri' 
ALTIN Ayı kazanmasının üzerinden neredeyse bir yıl geçtikten sonra New York'ta gösterime giren 'Duvara Karşı', büyük beğeni topladı. New York Times gazetesi eleştirmeni Manohla Dargis, 'Duvara Karşı'yı 'yılın ilk çok iyi filmi', başrol oyuncularından Birol Ünel'i de 'karizmatik bir aktör' olarak tanımladı. Dargis, filmde aşkın işlenişini, Türklerin yaşadığı kültürel çelişkilerin vurgulanışını ve karakter oluşturma biçimini beğendiğini vurguladı. 

Akın'a övgü yağdırdı 
21 OCAK'TA yayımlanan yazısında Dargis, yönetmen Fatih Akın için şu ifadeleri kullandı "Sonuçları ne kadar zararlı olursa olsun, dinden özgürleşmenin dini özgürlük kadar önemli olduğunu unutmamak gerek. Akın'ın karakterlerine yaklaşımı uzlaşmaz bir nitelik taşıyor." Dargis, ayrıca "Fatih Akın sanki dini, kültürel ve cinsel farklılıkları şık bir pakete sarmayı bilmezlikten geliyor" dedi. 


</TEXT>
</DOC>
