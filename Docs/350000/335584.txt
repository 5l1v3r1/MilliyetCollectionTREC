<DOC>
<DOCNO> 335584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo09.html </URL>
<DATE> 2005/04/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Mehmet 16 sayı attı ama takımını yenilgiden kurtaramadı 
</HEADLINE>
<TEXT>

     ABD Profesyonel Ligi'nde NBA bu sabaha karşı yapılan 14 maçla ''normal sezon'' tamamlandı. 
     Ligde ''normal sezon''un son maçlarında New Jersey Nets, deplasmanda Boston Celtics'i 102-93 yenerek, play-off'a kalmayı başardı. 
     Konferansında 8. takım olabilmek için Cleveland Cavaliers ile çok çekişmeli bir yarış içinde bulunan Nets, deplasmanda Celtics'i Vince Carter'ın iyi oyunuyla yenmeyi başardı. 
     Carter'ın 37 sayı ve 4 ribauntla takımının en skoreri olduğu karşılaşmada Jason Kidd, 19 sayı, 8 ribaunt ve 7 asistle maçı tamamladı. 
     Sezona kötü başlayan ancak daha sonra toparlanarak iyi maçlar çıkaran Nets, play-off maçlarının ilk serisinde Doğu Konferansı'nda birinciliği alan Miami Heat ile karşılaşacak. 
     Normal sezonda aldığı galibiyet ve yenilgi sayısı Nets ile eşit olan Cleveland Cavaliers, Toronto Raptors'u 104-95 yenmesine karşın, sezon içinde Nets ile yaptığı maçlarda üstünlüğü rakibine kaptırınca play-off'lardan oldu. 
     Cavaliers'ın genç yaşta ünlenen oyuncusu LeBron James, 27 sayı, 14 ribaunt ve 14 asistle ''triple double'' yaparak takımına galibiyeti getirdi. 
     Zydrunas Ilgauskas ve Ira Newble'nin 20'şer sayı attığı karşılaşmadan galip ayrılan Cavaliers, ligde çıktığı son 11 maçında yalnızca 4 kez rakiplerine üstünlük sağlayabildi ve play-off'lara çıkamadı. 
     
     MEHMET OKUR 16 SAYI ATTI, JAZZ 106-89 YENİLDİ 
     Grubunda sonuncu sırada bulunan ve play-off'lara katılamayacağı haftalar öncesinden kesinleşen Utah Jazz, deplasmanda Golden State Warriors'a 106-89 yenildi. 
     Jazz'da Mehmet Okur, ilk 5'te başladığı ve 30 dakika forma giydiği karşılaşmada 16 sayı, 6 ribaunt, 1 asist ve 1 top çalmayla oynadı. 16 sayının 12'sini 2 sayılık atışlarda kaydeden Okur, serbest atışlarda 5'te 4 isabet bulurken, 1 kez denediği 3 sayılık atışta potayı tutturamadı. Matt Harpring'in 22 sayı ve 10 ribauntla ''double double'' yaptığı maçta Kris Humphries, 12 sayıyla sahadan ayrıldı. 
     Golden State Warriors'ta 5 oyuncu çift haneli rakamlara ulaşırken, Baron Davis 23 sayıyla takımının en skoreri oldu. 
     Ligde diğer maçlarda sonuçlar şöyle 
     Dallas Mavericks-Memphis Grizzlies 108-88 . 
     Minnesota Timberwolves-San Antonio Spurs 95-73 . 
     Los Angeles Clippers-New Orleans Hornets 86-75 . 
     Miami Heat-Orlando Magic 98-93 . 
     Philadelphia 76er-Atlanta Hawks 110-86 . 
     Portland Trail Blazers-Los Angeles Lakers 106-103 . 
     Charlotte Bobcats-Detroit Pistons 97-86 . 
     Houston Rockets-Seattle Supersonics 106-78 . 
     New York Knicks-Washington Wizards 113-105 Sacramento Kings-Phoenix Suns 132-107 . 
     . 
     Indiana Pacers-Chicago Bulls 85-83 . 
     
</TEXT>
</DOC>
