<DOC>
<DOCNO> 342420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo02.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok soruşturma 
</HEADLINE>
<TEXT>


Almanya Maliye Bakanlığı, Türkiye'de kazandığı ücreti doğru beyan etmediği şüphesiyle, Fenerbahçe Teknik Direktörü Daum'la ilgili araştırma başlattı 


Alman hükümetinin, geçtiğimiz pazartesi günü, Fenerbahçe Teknik Direktörü Christoph Daum ile ilgili soruşturma başlattığı ortaya çıktı. 
Alman Maliye Bakanlığı'nın, Daum'un Türkiye'de kazandığı ücreti doğru beyan etmediği yolundaki şüphe üzerine araştırmaya giriştiği ve Fenerbahçe Kulübü'nden de konuyla ilgili bilgi istediği bildirildi. Sarı - Lacivertli takımın başında ikinci sezonunu yaşayan Alman Teknik Direktör, primler hariç, 3 milyon euro yıllık ücret kazanıyor. 
Daum hakkında büyük olasılıkla Maliye Bakanlığı'na bir ihbar geldiği, ayrıca bu ülkede vergi kaçırmanın en büyük suçlardan biri olması nedeniyle soruşturmanın derinleşerek süreceği de ifade edildi. 

Son dakika bombası 

CÜNEYT KARAKAYA 

Alman televizyonu DSF, Daum'un, Mönchengladbach ile resmi imzayı attığını ileri sürdü. Bu haberi duyan yönetimin büyük şaşkınlık yaşadığı, Sarı - Lacivertliler'in hemen durum değerlendirmesi yaptığı öğrenildi. Öte yandan Bild gazetesinin internet sayfasındaki haberde, Türkiye'de de üç oteli bulunan Mönchengladbach Başkanı Königs'in Christoph Daum hayranı olduğu ve yıllık 2,5 milyon euroyu gözden çıkardığı ifade edildi. Haberde, "Borussia Mönchengladbach Daum'u bekliyor gibi görünüyor" diye yazıldı. 

Fener 2008'i istedi 

Sarı - Lacivertli kulüp, 2008 UEFA Kupası finalinin Şükrü Saracoğlu'nda oynanması için resmen başvuruda bulundu. Bu tarihe kadar tüm çalışmaların sona ereceği ve stadın eksiksiz hazır hale geleceği ifade edildi 

YALÇIN TÜRK 


Fenerbahçe, 2008 UEFA Kupası finaline talip oldu. Şu anda numaralı tribünü bölüm bölüm yıkılarak tekrar yapılan Şükrü Saracaoğlu Stadı'nın, 2008'de hiçbir eksiğinin kalmayacağını ifade eden yöneticiler, UEFA Kupası Finali'nin burada düzenlenmesi için başvuruda bulundu. 
UEFA'ya yapılan başvuruda, stadın maketi, içindeki birimler en ince ayrıntısına kadar anlatıldı. UEFA'nın Şampiyonlar Ligi finalinden sonra UEFA Kupası'nın İstanbul'a verilmesine sıcak baktığı belirtildi. 
Bu arada Başkan Aziz Yıldırım dün stat inşaatını denetledi. Çalışmalar hakkında bilgi alan Yıldırım daha sonra firma yetkililerine, "Galatasaray maçından sonra tüm tribün yıkılacak. 30 Haziran'a kadar yıkım işleminin bitmesini istiyorum. Daha sonra inşaata başlayalım" talimatını verdi. 

Daum ve Rüştü'ye destek 

Fenerbahçeli futbolcular, takımda kalması tehlikeye giren Alman hoca ile ağır eleştiriler alan Rüştü'ye sahip çıktılar, "Bugünlere ikisi sayesinde geldik" dediler 
YUSUF DURSUN 

Galatasaray maçı sonrası eleştiri yağmuruna tutulan Teknik Direktör Daum ile kaleci Rüştü'ye Fenerbahçeli futbolcular sahip çıktı. 
Tuncay, Mahmut, Serhat, Deniz, Önder ve Selçuk, "Kaybettiğimiz sadece bir kupa finali. Lig şampiyonluğunda avantaj bizde. Bu konuda kenetlendik ve camiamıza şampiyonluğu armağan edeceğiz. Biz bugüne hocamız ve Rüştü ile geldik. Birbirimize destek olmalıyız. Sahada biz kaybettik. Suçu başka yerlerde aramak yanlış" dediler. 
Bu arada Barcelona'dan kiralanan Rüştü'nün yeniden İspanya'ya dönmesi, UEFA'nın İspanya Futbol Federasyonu'na önümüzdeki günlerde göndereceği yazıyla kesinleşecek. Barcelona, bu oyuncunun Avrupa Birliği statüsünde oynayabilmesi için UEFA'nın onayını istedi. Bu konuda cevap bekleyen İspanyollar, olumlu yanıt gelirse Rüştü'yü geri çağıracaklar. 

Tüm taşlar oynuyor 

Ankaragücü maçının hazırlıklarını sürdüren Fenerbahçe'de Teknik Direktör Daum yeni arayışlara girişti. Cezalı Serkan ile sakat Selçuk ve Anelka'nın yokluğu nedeniyle Alman hoca farklı bir kadro deniyor. Savunmayı Önder, Luciano, Deniz ve Mahmut'tan kurmayı planlayan Daum'un, cezası biten Ümit Özat'ı ise ön liberoda düşündüğü öğrenildi. İki saatlik idmana Anelka katılmazken, kontrol için gittiği Almanya'dan dönen Servet fizyoterapist eşliğinde çalıştı. Bugün Ankara'ya gidecek olan Fenerbahçe kafilesi için Başkent'te özel bir karşılama töreni hazırlanacak. 

Roberto Carlos iddiası 

Yıllardır sol kanat sorununu çözemeyen Fenerbahçe'nin, Real Madrid'in yıldız oyuncusu Roberto Carlos için nabız yokladığı ileri sürüldü. Brezilyalı futbolcunun menajerleriyle temasa geçildiği ve Türkiye'ye gelip gelmeyeceğinin sorulduğu öğrenildi. Yönetim, bu konuda Roberto Carlos ile Milli Takım'da birlikte oynayan Alex'ten de devreye girmesini istedi. 

Hacıoğlu gidiyor 

Sezon başında büyük umutlarla geldiği Fenerbahçe'de aradığını bulamayan Murat Hacıoğlu, sezon sonunda ayrılmayı planlıyor. Tecrübeli oyuncu, "Sözleşmem sürüyor ama ben futbol oynamak istiyorum. Sanıyorum yöneticilerimiz de bunu anlayışla karşılayacaktır" dedi. Murat'a Sivas ve Vestel Manisa'nın yanısıra, Ankaragücü ve Ankaraspor'un talip olduğu öğrenildi. 


</TEXT>
</DOC>
