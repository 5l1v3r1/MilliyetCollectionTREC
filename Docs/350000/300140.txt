<DOC>
<DOCNO> 300140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/yazar/sazak.html </URL>
<DATE> 2004/12/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin duruşu 
</HEADLINE>
<TEXT>


Bütçe görüşmelerinde CHP'nin Meclis'te sergilediği 'AB muhalefeti', Algan Hacaloğlu'nun savunduğu şekliyle 'bilgisayar azizliği'nden kaynaklanmış bir çeviri eksikliğinin Sayın Baykal'ın üslubundaki 'negatif' doza yansıması mıdır Yoksa, AKP'ye yönelik muhalefet, CHP'yi 'AB karşıtı' bir duruşa mı sürüklemektedir. 
17 Aralık kararının boşluklarını eleştirmek elbette muhalefetin görevi. 3 Ekim 2005'te AB ile katılım müzakereleri başlamadan önce Güney Kıbrıs'ın 'dolaylı tanınması' anlamına da gelecek şekilde Ankara Anlaşması'na bir önkoşul getirilmesiyle Türkiye'nin 'kırmızı çizgileri'nin aşılıp aşılmadığı tartışılıyor. 
Muhalefetin görevi, boşlukları Meclis'in, dolayısıyla kamuoyunun gündemine taşımaktır. Ancak CHP bunu yaparken öylesine karşıt bir duruş sergiliyor ki, gelecek seçimlerde belki de kendisinin savunacağı AB hedefinden savruluyor. Oysa 1963 AET Anlaşması'nı imzalayan Başbakan, CHP lideri İsmet İnönü'dür. Deniz Baykal, Tansu Çiller'in başbakanlığındaki DYP-CHP koalisyonunun Dışişleri Bakanı olarak Gümrük Birliği'ne taraf olmuştur. 
CHP bugün de AB üyeliğini savunmakta, ancak sergilediği politikayla kamuoyunda tam tersi yönde algılanmaktadır. 
Bu hatalı duruş, CHP içinde de tartışılmaktadır. Ertuğrul Günay, 'Dış politikada çözümsüzlüğe mevzilenmiş yaklaşımlar'a dikkat çeken bir açıklama yapmış. 17 Aralık'ı olumlu bir gelişme olarak değerlendiriyor ve 'Karamsarlık yerine çözüm üreten, statükoyu değil, toplumun geleceğini gözeten' yeni siyasal anlayışlara ihtiyaç duyulduğunu belirtiyor. 
İskoçya Glasgow'dan yazan Mahcem K. Öztürk ise, 'CHP'nin Avrupa solu ve Sosyalist Enternasyonal platformunu AB açısından niye kullanmadığı' yönündeki sorumuzu şöyle yanıtlamış 
"Türkiye'de sol yapılanmanın omurgasını oluşturan kesimin Türkiye sosyoekonomik paletindeki yeri Avrupa Amerika'daki solun kendi ülkelerindeki yerine karşılık gelmez. Türkiye'de solun savunuculuğunu yapanlar aslında sistemin sahibi toprak ağası, tuzu kuru insanlardır. Oysa Batı'da aynı şartlara sahip kesim, sağcı muhafazak r partilerdir. 
İngiliz İşçi Partisi ve benzer partilerin, CHP tarzı sol partilerin aslında kendi ülkelerinde sistemin gizli sahibi muhafazak rlara denk düşen kesim olduğunu gördüklerinde 'Bizim sizinle işimiz olamaz' demeleri doğaldır. 
Aynı sorun Türk sağında da vardır. Ben buna 'ayna görüntüsü' diyorum. Ters görüntü. Sol sağda, sağ solda." 
CHP, sonuçta ne İsa'ya ne Musa'ya yaranabiliyor. 
Deniz Baykal, tam gün Meclis'e kapanıp hükümeti sarsmaya çalışırken, çeviri hatasının kurbanı oluyor, aynı gün Musul'da katledilen 5 güvenlik görevlisinin cenazesine katılmayı unutuyor. 
CHP'nin sorunu siyaset mi, siyasetsizlik mi 



</TEXT>
</DOC>
