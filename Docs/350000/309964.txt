<DOC>
<DOCNO> 309964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo27.html </URL>
<DATE> 2005/01/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Şenol Güneş Rakibin büyüğü küçüğü diye birşey olmaz... 
</HEADLINE>
<TEXT>

     Trabzonspor Teknik Direktörü Şenol Güneş, rakibin büyüğü ile küçüğü olmayacağını belirterek, ''Kayserispor karşısına kazanmak için çıkacağız''dedi. 
     Şenol Güneş, düzenlediği basın toplantısında, takımın fizik olarak iyi olduğunu ama yeterli olmadığını ifade ederek, ''Malatyaspor karşısında futbolcularımız, verilen görevleri yerine getirmeye çalıştı. Teknik olarak bazı eksiklerimiz var ve onları da gidermeye çalışacağız'' dedi. 
     Ligin ikinci yarısına iyi başlamak istediklerini de vurgulayan Güneş, ''Rakibin büyüğü, küçüğü diye birşey olmaz. Kayserispor karşısına kazanmak için çıkacağız. Kazanırken de rakipten üstün oyanayarak bunu yapmalıyız. Onlar büyük ihtimalle bizim oyunumuzu bozmak için sahaya çıkacaklar bizde buna karşı önlemlerimizi alacağız'' diye konuştu. 
     Güneş, yeni transfer Özgür'ün takımı uyumunda bir sorun yaşanmayacağını, Agustine'nin ise kulüp ile arasındaki sorunları çözüp, Trabzon'dan ayrılacağını bildirdi. 
     Güneş, Haluk Ulusoy ile ilgili bir soruya ise ''Sayın Ulusoy'u başarılı buluyorum. Bazı yanlışlıkları da olmuştur. Çalıştığım dönemde aramızda herşey çok iyi gitti. Benden kaynaklanan hiçbir sorun yok'' dedi. 
     Sporda şiddetin kaldırılmasıyla ilgili olarak ise Güneş, ''Artık tribünlerden vur, kır, parçala, bu maçı kazan sloganlarını kaldırmamız gerekiyor. Statlar, şenlik alanları olmalı. Buraya insanlar eğlenmek için geliyor'' diye konuştu. 
     
</TEXT>
</DOC>
