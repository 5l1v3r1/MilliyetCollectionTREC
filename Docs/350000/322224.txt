<DOC>
<DOCNO> 322224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy15.html </URL>
<DATE> 2005/03/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Baykal Çalışan kesim huzursuzluk ve tepki içinde 
</HEADLINE>
<TEXT>

     CHP Genel Başkanı Deniz Baykal, iktidarın son dönemde yaşanan olaylar nedeniyle huzursuzluk ve tepki içinde olan çalışan kesime şefkatle ve anlayışla davranması gerektiğini belirterek, ''İşçileri 'kırarız, bozarız, çıkarırız, atarız' gibi baskılarla tehdit etmeye yönelmek, ateşin üzerine benzinle gitmek anlamına gelir. İktidarın bundan uzak durması lazım'' dedi. 
     Türk-İş Genel Başkanı Salih Kılıç, Yönetim Kurulu üyeleriyle birlikte CHP Genel Başkanı Deniz Baykal'ı ziyaret etti. 
     Kılıç, CHP'nin 13. Olağanüstü Kurultayı'nda göreve yeniden seçilen Baykal ve parti yönetimini kutlamak istediklerini, ayrıca gündemdeki sorunlarla ilgili bilgi aktaracaklarını söyledi. 
     Kılıç, uygulanan ekonomik politikaların dar ve sabit gelirlileri ciddi olarak rahatsız ettiğini ifade ederek, CHP'ye bu konuda gösterdiği dayanışma ve TBMM'deki çalışmaları nedeniyle teşekkür etti. Kılıç, ayrıca SEKA konusunda hükümet yetkililerinin yanıltıcı açıklamalar yaptıklarını belirterek, bu konuda hazırladıkları bir dosyayı Baykal'a sundu. 
     Baykal da son dönemde birbiri ardına çok önemli işçi eylemlerinin gerçekleştirildiğine dikkati çekerek, kamuoyunun bu gelişmeleri yakından izlediğini kaydetti. Baykal, SEKA ve TEKEL'deki gelişmeleri anımsatarak, işsizlik sorununun son dönemde sadece işsizleri değil, her an işlerini kaybedebilecekleri kaygısıyla çalışanları da tedirgin etmeye başladığını söyledi. 
     Baykal, çalışanların son dönemde çok net biçimde reel gelir kaybına uğradıklarını, ekonomik büyümenin gerçek kahramanının ise çalışma süreleri artan ve daha az ücret alan işçiler olduğunu belirtti. 
     Çalışan kesimin huzursuzluk ve tedirginlik içinde olduğunu ve toplumsal tepki potansiyelinin oluştuğunu ifade eden Baykal, böyle bir ortamda bir fabrikanın kapatılmasının, kısmi patlamalara yol açtığını savundu. 
     Baykal, şöyle devam etti 
     ''Bu manzarayı hepimizin ve özellikle iktidarın çok doğru değerlendirmesine ihtiyaç var. İktidarın bu gerçeklerin yeterince farkına varmadığı gibi bir manzara görülüyor. Ortada hiçbir şey yokmuş gibi, Türkiye'de bir büyük toplumsal tedirginlik, sorun yokmuş gibi, normal zamanlarda bile tartışmalı olacak tavırlar, politikalar inatla, bu ortamda sürdürülmek isteniyor. Bu ortamda iktidarın, çalışan kesime karşı, şefkatle, anlayışla davranmasına ihtiyaç var. 
     Şu ana kadar tamamen hukuk düzeni, demokrasi içinde insanlar haklarını kullanmaktadır. Buna karşı anlayışlı davranma gereği vardır. İşçileri 'kırarız, bozarız, çıkarırız, atarız' gibi baskılarla tehdit etmeye yönelmek, ateşin üzerine benzinle gitmek anlamına gelir. İktidarın bundan uzak durması lazım. Türkiye'nin bu sıkıntılı, güç dönemi çalışanların anlayışı ve fedakarlığı sonucunda, olgunlukla, vakarla sıkıntısız atlatıyor olmalarına, şükran duymaları gerekir.'' 
     
     ''İKTİDAR DOĞRU DEĞERLENDİRMELİ'' 

     Baykal, bir gazetecinin son dönemde yaptığı bazı gezilerde işçilerle biraraya geldiğini anımsatarak, ''iletilen sorunlara Ankara'dan çözüm bulunacağı yönünde bir sinyal alıp almadığını'' sorması üzerine, şunları söyledi 
     ''Hayır, şu anda böyle bir sinyal aldığımız söylenemez. İktidarın bu toplumsal tepkiyi doğru değerlendirmesi gerekiyor. Bunu yok sayması, daha önce ilan ettiği politikalarda, tercihlerde ısrar etmesi, yanlış olacaktır. Yeni sorunlar, sıkıntılar doğuracaktır. Bu esnekliği, gerektiği zaman başka konularda gösteriyor. Mesela teşvik konusu, IMF'den gelen tepki üzerine buzdolabına konuldu. Teşvik konusunu IMF'den tepki gelince askıya alıyorsun da SEKA, TEKEL, Ereğli Demir-Çelik konularını, çalışanların gösterdiği tepkiyi niçin dikkate almıyorsun Demokrasi tepkilere saygı gösterme, bu tepkileri anlama rejimidir.'' Baykal, Ekonomik ve Sosyal Konsey'in toplumdaki ciddi gerginlik yaratan konuları görüşmek yerine ''entipüften'' konuları müzakere ettiğini savunarak, bunun da gerginliği artıracağını kaydetti. Baykal, ''Bunlar sinyallerdir, bunları anlamak lazım. Arkadaşlarımız da bu konuda en ılımlı, uyumlu, iktidarın işini kolaylaştırıcı bir üslup içinde ilişki kuruyorlar. Bunu da değerlendirmek lazım'' diye konuştu. 
     Baykal, Türk-İş Genel Başkanı Salih Kılıç'a, ''Siz de yumuşak yumuşak gözüküp, biraz da yanıltıyorsunuz galiba. Onlara işin ciddiyetini gösterin biraz. Sizin zarafetiniz, nezaketiniz, güler yüzünüz, onları 'canım biz anlatırız, onlar dinler' gibi bir umuda götürüyor'' dedi. 
     Kılıç ve Türk-İş Yönetim Kurulu üyeleri de cuma günü yaptıkları işyerlerini terk etmeme eylemiyle, mesajı alması gerekenlere durumu anlattıklarını ifade ettiler. 
     
</TEXT>
</DOC>
