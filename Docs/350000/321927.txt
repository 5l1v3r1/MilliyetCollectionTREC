<DOC>
<DOCNO> 321927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur04.html </URL>
<DATE> 2005/03/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
'Gasp edildim' dedi, polisi kandıramadı... 
</HEADLINE>
<TEXT>

     İzmir'de bir kadın, babasından aldığı 850 YTL'yi kız kardeşiyle paylaşmamak için ''falçata'' ile kendini yaralayıp, hastanede polise ''gasp edildim'' dedi. Polis, çelişkili ifadeler veren kadını, evindeki aramada gasp edilen parayı bulunca, ''yalan beyanda bulunmak'' suçundan gözaltına aldı. 
     İddiaya göre, Yasemin E. 45 , vücudunun çeşitli yerlerinde kesiklerle Atatürk Eğitim ve Araştırma Hastanesi'ne yaralı olarak geldi. 
     Yasemin E, polise ve doktorlara, Seferihisar'ın Sığacık Çayırlı mevkiinde oturduğunu, gezmek için geldiği İzmir'in Üçkuyular semtinde kimliği belirsiz kişilerce önünün kesilerek bıçaklandığını ve 850 YTL'sinin alındığını iddia etti. 
     İzmir Emniyet Müdürlüğü Asayiş Şubesi Gasp Bürosu ekipleri, Yasemin E'nin ifade doğrultusunda bölgedeki ilk incelemede, olayı hiç kimseye doğrulatamadı. 
     Polis, ikinci kez ifadesini aldığı Yasemin E'nin çelişkili bilgiler vermesi üzerine, kadının Güzelyalı 46 Sokak 21 numaralı dairede kaldığı belirlendi. Buradaki aramada, gasp edildiği iddia edilen 850 YLT bulundu. 
     Yasemin E, bunun üzerine falçata ile kendini yaraladığını, falçatayı Esentepe Kültür Merkezi yakınlarına attığını, babasından aldığı parayı kız kardeşiyle paylaşmamak için böyle davrandığını söyledi. 
     Polis, olayda kullanılan falçatayı bularak, kadını ''Yalan beyanda bulunmak'' suçundan gözaltına aldı. 
     
</TEXT>
</DOC>
