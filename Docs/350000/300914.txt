<DOC>
<DOCNO> 300914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo16.html </URL>
<DATE> 2004/12/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Örs Ülkerspor maçını kazanmak için her şeyi yapacağız 
</HEADLINE>
<TEXT>

     Türkiye Basketbol Ligi'nde yarın ligin güçlü ekiplerinden Ülkerspor ile karşılaşacak Fenerbahçe'de antrenör Aydın Örs, maçı kazanmak için ellerinden gelen her şeyi yapacaklarını söyledi Abdi İpekçi Spor Salonu'nda bugün yaptıkları idmanla hazırlıklarını tamamlayan sarı-lacivertlilerde antrenör Örs, Ülkerspor'un hem idari hem de kadro itibari ile çok iyi bir takım olduğunu belirterek, ''Rakibimiz her yönüyle çok güçlü bir takım. Zaten bunu da hem Türkiye Ligi, hem de ULEB Avrupa Ligi'nde göstermiş olduğu performansla ortaya koydu'' dedi. 
     Aydın Örs, Fenerbahçe'nin bu sene yeniden yapılanma içerisinde olduğunu vurgulayarak, ''Biz bu sene hem lige, hem Türkiye Kupası'na hem de FIBA Avrupa Ligi'ne iyi bir başlangıç yaptık. Sonuna kadar mücadele eden bir ekip haline geldik. Eksikliklerimiz var. Bunu da zaman zaman bazı maçlarda yaşıyoruz. Yarınki maçta da sonuna kadar mücadele edeceğiz ve kazanmak için elimizden gelen her şeyi yapacağız'' diye konuştu. 
     Fenerbahçe ile Ülkerspor arasında Abdi İpekçi Spor Salonu'nda yapılacak karşılaşma saat 15.00'te başlayacak ve ATV'den naklen yayınlanacak. 
     
</TEXT>
</DOC>
