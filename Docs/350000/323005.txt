<DOC>
<DOCNO> 323005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur50.html </URL>
<DATE> 2005/03/11/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Alarko holding deposuna silahlı baskın... 
</HEADLINE>
<TEXT>

     Adana'da, Alarko Holding Bölge Müdürlüğü deposuna yapılan silahlı baskında, 2 çalışandan 1'i öldürüldü, diğeri de ağır yaralandı. 
     Emniyet Müdürlüğü yetkililerinden alınan bilgiye göre, Alarko Holding Bölge Müdürlüğü'nün D-400 Karayolu Otogar yakınındaki klima cihazlarının bulunduğu depoya, kimlikleri henüz belirlenemeyen 3 kişi tarafından baskın düzenlendi. Nedeni henüz belirlenemeyen olay sırasında, çalışma odasında bulunan Yunus Küngör 26 başından, depo sorumlusu Ali Kurtar da 38 boğazından tabancayla vuruldu. 
     Saldırganlar, daha sonra depoda klima üniteleri bulunan karton ambalajları ateşe vererek, Ali Kurtar'a ait, içinde para ve evrak bulunan çantası ile 01 FV 624 plakalı otomobilini alarak olay yerinden kaçtı. 
     Bitişikteki şirkete yemek servisi yapan bir kadının ihbarda bulunması üzerine olay yerine gelen polis, depo çalışanlardan Yunus Küngör'ün öldüğünü, Ali Kurtar'ın ise ağır yaralandığını belirledi. 
     Çukurova Üniversitesi Tıp Fakültesi Balcalı Hastanesi'ne kaldırılan Ali Kurtar'ın hayati tehlikesinin bulunduğu, olayla ilgili soruşturmanın sürdüğü bildirildi. 
     
</TEXT>
</DOC>
