<DOC>
<DOCNO> 348223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko31.html </URL>
<DATE> 2005/06/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
IMF Heyeti, MÜSİAD'a, Krueger'in asgari ücretle ilgili sözlerini açıkladı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, IMF heyetiyle yaptıkları görüşme konusunda, ''Krueger'ın bir ay önce yaptığı açıklamaların iyi tahlil edildiği zaman, kendisinin asgari ücretin yüksek olduğunu ifade etmediği, sadece başka ülkelere kıyasla Türkiye'de yüksek olduğu şeklinde bir anlamın olduğu ama bunun kamuoyunda yanlış anlaşıldığı şeklinde açıklama yaptılar'' dedi. 
     Yeni Türkiye Masası Şefi Lorenzo Giorgianni başkanlığındaki IMF heyetinin MÜSİAD yöneticileriyle yaptığı görüşme sona erdi. 
     Yaklaşık 1.5 saat süren görüşmenin ardından basın mensuplarına açıklamada bulunan Bolat, yeni programın ilk ziyareti olduğu için IMF heyeti ile görüşmede özellikle reel sektörün bakış açısı itibariyle ekonomideki gidişat konusundaki kanaatlerini bildirdiklerini, son zamanlarda bazı IMF yetkililerine atfen kamuoyuna yansıyan görüşlerle ilgili eleştirilerde bulunduklarını söyledi. 
     Bolat, kendilerinin, IMF yetkililerinin ağzından çıkan asgari ücret ya da emekli maaşlarının yüksek olduğu şeklindeki açıklamaların kamuoyunda tedirginlik yarattığı eleştirisini yaptıklarını ve programın uygulanması sırasında bunların ciddi rahatsızlık uyandırdığını ifade ettiklerini bildirdi. 
     Türkiye'de asgari ücret üzerinde devletin aldığı vergi, sigorta primi ve işsizlik sigortası gibi kesintilerin yüksek olduğunu ifade ettiklerini belirten Bolat, şunları kaydetti 
     ''Buna cevaben sayın Krueger'in bir ay önce yaptığı açıklamaların iyi tahlil edildiği zaman, kendisinin asgari ücretin yüksek olduğunu ifade etmediği, sadece başka ülkelere kıyasla Türkiye'de yüksek olduğu şeklinde bir anlamın olduğu ama bunun kamuoyunda yanlış anlaşıldığı şeklinde açıklama yaptılar. Emekli maaşlarıyla alakalı da eleştiri yaptık. Faizlerin aşağı çekilmesi hususunu vurguladık.'' Bir basın mensubunun görüşmede mazot desteğinin gündeme gelip gelmediğine ilişkin sorusu üzerine Bolat, IMF heyetine Türkiye'de özellikle ekonominin canlı olabilmesi, büyüme ve ihracattaki trendin devam ettirilebilmesi için üretim girdileri üzerindeki yüklerin mutlaka düşürülmesi gerektiği eleştirisinde bulunduklarını ifade ederek, Türkiye'de artık kimsenin nakit teşvikler beklemediğini kaydetti. 
     
     IMF'NİN ENDİŞESİ 
     Ömer Bolat, ''Onların endişesi şu vergiler ya da sosyal güvenlik kesintileri azaltılabildiği takdirde devletin bu alanlardaki bütçe gelirlerinin de artacağı garantisinin olmadığı... Yani, bu indirimlerin gelir seviyesini aynı tutabileceği konusunda nasıl bir mekanizma ortaya konulabilir, bir garanti verilebilir mi, şeklinde eleştirileri var'' diye konuştu. 
     Bolat, vergi barışı projesi gibi benzeri bir uygulamanın sosyal güvenlik alanındaki ödenemeyen borçlar için de getirilmesi gerektiğini, bu kanaatlerini IMF heyetine bildirdiklerini belirterek, heyete iş bulma noktasında önerilerde de bulunduklarını söyledi. 
     Bolat, ''Esasında enteresandır, onlar görüşlerinin sonunda bizim dile getirdiğimiz hususların birçoğunu paylaştıklarını ifade ettiler. Ama daha çok devletin borç faizlerini ödeyebilme noktasındaki gelirlerinin azalmaması gerektiği hususuna odaklanmış durumdalar. Yapılacak vergi ya da sosyal güvenlik indirimlerinin elektrik, yakıt, akaryakıt üzerindeki devletin gelirlerinin azalmasına yol açabileceği endişesi onların zihninde bayağı yer ediniyor'' diye konuştu. 
     Bolat, IMF heyetinin işsizlikle ilgili kendilerine bir şey söylemediğini, konuyu MÜSİAD'ın gündeme getirdiğini bildirdi. 
     Bu arada IMF heyeti, Türkiye İhracatçılar Meclisi TİM yöneticileriyle Çırağan Sarayı'nda biraraya geldi. 
     
</TEXT>
</DOC>
