<DOC>
<DOCNO> 306423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun50.html </URL>
<DATE> 2005/01/14/ </DATE>
<TIME> 23.03 </TIME>
<AUTHOR>  </AUTHOR>
<HEADLINE>
Titan'dan ilk görüntüler geldi 
</HEADLINE>
<TEXT>

     Huygens sondası, Satürn'ün gizemli uydusu Titan'dan ilk fotoğrafları göndermeye başladı. 
     ABD Ulusal Havacılık ve Uzay Dairesi'nin NASA Cassini uzay aracına bağlı olarak bugün Satürn'ün Titan uydusuna paraşütle başarılı bir şekilde inen Avrupa Uzay Ajansı'nın ESA Huygens sondası, 5150 km çapa sahip, Ay'dan çok büyük Titan'dan ilk fotoğrafları göndermeye başlayınca, görevin kesin başarısı kayda geçti. Gökbilimciler, hayretle karışık sevince gömüldü. 
     İlk fotoğraflar, eksi 190 derecelere varan yüzeye çıkan donmuş siyah-beyaz yılankavi çizgileri gösteriyor. Bu da bilim adamlarının, kalın atmosfere sahip tek Güneş Sistemi uydusu olan Titan'da ''sıvı yüzey'' ihtimalini ortaya çıkarıyor. Titan'ın Dünya'dan 1,5 kat koyu atmosferi, Dünya gibi büyük oranda azot içeriyor. 
     NASA bilim dairesi yöneticilerinden Alphonso Diaz, bu tarisel an hakkında şunu söyledi 
     ''Zannederim hepimiz, Güneş Sistemi'nin örtülerinin açılmaya başlamasından hayretler içine düşüyoruz. Bu görüntüler, bu gezegen uydularının durağan yerler olduğu önyargısına karşı duruyor. Bir 'gezegen' doğuyor, dinamiği, karmaşık yapısıyla hayretler doğuruyor.'' Huygens, Cassini'den 24 Aralık'ta ayrılarak Titan atmosferine inmeye başladı. İnsansız uzay uçuşlarında 3 milyar 400 milyon dolarla en büyük proje olan ve 1997'de fırlatılan Cassini-Huygens, adını, 350 yıl önce Titan'ı keşfeden Felemenkli gökbilimci Christiaan Huygens ile Satürn'ün halka aralığı ve 4 uydusunu belirleyen İtalyan asıllı Fransız gökbilimci Gian Domenico Cassini'den alıyor. 
     
</TEXT>
</DOC>
