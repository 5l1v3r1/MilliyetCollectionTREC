<DOC>
<DOCNO> 301144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/ekonomi/aeko.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asgari ücrete zam enflasyon yaratmadı' 
</HEADLINE>
<TEXT>


Babacan, asgari ücretin 2004'te yüzde 40 artırılmasının enflasyonu etkilemediğini, yarın açıklanması beklenen zammın da enflasyonist etki yaratmayabileceğini belirtti 

Ahmet Erhan Çelik 

Devlet Bakanı Ali Babacan, yarın açıklanması beklenen asgari ücretin "artış oranı yüksek olsa" bile enflasyonist sonuç yaratmayabileceğini söyledi. "Bu yıl enflasyon hedefi yüzde 12 olduğu halde asgari ücrete yaklaşık yüzde 40 zam yapıldı" diyen Babacan, "Ama açıkçası enflasyon bu durumdan etkilenmedi" şeklinde konuştu. 
Devlet Bakanı Babacan, Başbakan Recep Tayyip Erdoğan'ın "asgari ücrette sürpriz olabilir" sözlerini değerlendirdi. "Kamuda asgari ücretle çalışan yok. Asgari ücret, daha çok özel sektörün maliyet yapısını ve rekabet gücünü ilgilendiriyor" diyen Babacan, şunları kaydetti "Asgari Ücret Tespit Komisyonu'nda hem işveren hem de çalışanların temsilcileri var. Komisyonda yüzde 100 mutabık kalmak mümkün olmayabilir. Ama bir karar verilecek. Enflasyon hedefi yüzde 12 iken asgari ücrette ilk 6 ayda yüzde 34, toplamda yüzde 40'a yakın bir artış oldu. Bu durum açıkçası verimlilikteki artışla birlikte enflasyonu olumsuz açıdan etkilemedi. Geçmişten birikmiş kayıp vardı, kaybın önemli kısmı telafi edildi." 
Babacan, asgari ücretin "geçim şartlarıyla Türkiye'nin rekabet gücü" arasında denge sağlanarak belirlenmesi gerektiğini" vurgularken ortaya çıkacak rakamın faiz dışı fazla hedefiyle fazla ilgisi olmadığını söyledi. "Sürprize neden ihtiyaç var " sorusu üzerine Babacan, "Ayın 28'inden salı gününden sonra konuşalım" yanıtını verdi. 

KDV için özel liste 
Babacan, KDV'si indirilecek malları belirlemek üzere DİE'nin özel bir çalışma yaptığını, ayrıca kenar mahallelerdeki 100'e yakın alışveriş zincirinin günlük alış - satış raporlarını dikkate aldıklarını anlattı. 
Ailelerin aylık tüketim ağırlıklarını gösteren ve yüzlerce malı içeren DİE listelerini dikkatle incelediklerini belirten Babacan, şöyle konuştu 
"Hangi mal hayati önemde buna baktık. Örneğin, damacana su ayda 0.4 litre tüketiliyordu. KDV'si de yüzde 18 olduğu için yüzde 8'e indirdik. Konserve, kalemtraş gibi mallarda da aynı yöntemi uyguladık." Babacan, günlük satış raporlarını Hazine'ye gönderen alışveriş zincirlerini örnek göstererek, KDV indirimlerinin fiyatlara da aynen yansımasını beklediğini söyledi. 

Nakit sıkışıklığı senaryosu IMF'den 10 milyar dolarlık mali destek istenmesinin pek çok parametresi bulunduğunu kaydeden Babacan, Merkez Bankası'nın önümüzdeki yılın ilk çeyreğinde likidite döviz, menkul kıymet gibi aktiflerin kısa sürede, sorunsuz olarak ve değer kaybına uğramadan nakde çevrilmesinde sıkışıklığı olacağına ilişkin senaryosunun temellerini şöyle anlattı 
"Piyasalarda 2005 yılında eksi likidite durumu yaşanacak. Bununla ilgili detay çalışmalar yaptık. Ne kadar çok döviz girerse eksiye geçiş o kadar gecikecek. Eğer biz IMF'den 5 milyar dolar isteseydik, eksi likiditeye geçiş daha sert olurdu." 
Babacan, bankaların önümüzdeki dönem gecelik borçlanmaya ağırlık vereceğini belirterek, "Bankalar bugüne kadar paralarını Merkez Bankası'na park ederek k r sağlamaya alışmıştı. Bu durum değişecek. Gecelik borçlanma yapan banka da yeni durumdan kompleks duymamalı" diye konuştu. 


</TEXT>
</DOC>
