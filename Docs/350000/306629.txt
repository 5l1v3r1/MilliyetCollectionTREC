<DOC>
<DOCNO> 306629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/dunya/adun.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Harry'ye Auschwitz cezası 
</HEADLINE>
<TEXT>


Prens Charles, bir partiye Nazi kıyafetiyle katılan oğlu Prens Harry'ye toplama kampını ziyaret ederek gerçekleri öğrenmesi talimatını verdi 

NEVSAL ELEVLİ Londra 


İngiltere Veliahtı Prens Charles, bir kıyafet partisine Nazi üniforması giyerek katılan, tahtın üçüncü sıradaki v risi, küçük oğlu Prens Harry'ye, Polonya'da 2. Dünya Savaşı sırasında en az 1.5 milyon Yahudi'nin Naziler tarafından öldürüldüğü Auschwitz toplama kampını ziyaret etmesi emrini verdi. Prens Charles'ın oğlunun yaptığı gaf karşısında "öfkeden kudurduğu" ve yüzünün kıpkırmızı kesildiği ileri sürülüyor. 
Prens Harry'nin Nazi üniforması gafını kamuoyuna yansıtan "The Sun" gazetesi, dünkü sayısında da, Kraliyet ailesi içinde konuyla ilgili gelişen tartışmalara yer verdi. 
"The Sun", Prens Charles'ın küçük oğlunun davranışından dolayı ortaya çıkan tartışmadan büyük rahatsızlık duyduğunu ve oğlundan Auschwitz'e özel bir ziyaret yaparak, soykırımla ilgili öğrenmesi gerekenleri öğrenmesini istediğini yazdı. Gazete, Charles'ın kendisinin daha önce Auschwitz'i ziyaret ettiği bilgisine yer verdi. 

Yahudi cemaati de istemiş 
Habere göre, Prens Charles büyük oğlu William'dan da aynı talepte bulundu ve küçük oğlunun yaptığı hatadan, onu uyarma görevini yapmayan ağabeyini de sorumlu tuttu. İki prensin Auschwitz ziyaretini, bir Yahudi hayır kurumu organize edecek ve seyahate basın davet edilmeyecek. İngiltere'deki Yahudi cemaatleri, Harry'den kampı ziyaret etmesini istemişti. 


</TEXT>
</DOC>
