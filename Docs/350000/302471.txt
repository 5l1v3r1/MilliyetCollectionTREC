<DOC>
<DOCNO> 302471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/dunya/adun.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merkel'in gizli bir Türkiye gündemi yok' 
</HEADLINE>
<TEXT>


Almanlar, Türkiye'de yeni Başbakan Merkel hakkında oluşan endişeleri yersiz buluyor ve 'Merkel döneminde kimse Türkiye'ye karşı bir politika değişikliği beklememeli' diyorlar 

KADRİ GÜRSEL Münih 


Biz Schröder'i sevdik çünkü Türkiye'nin AB'ye üye olmasını savunuyordu. Merkel'den korktuk, çünkü Türkiye'yi istemiyor ve tam üyelik yerine "imtiyazlı ortaklık" öneriyordu. Seçimi kazanmasını arzulamadık. Kazanınca sevinmedik. Ama bir süredir, Almanya'nın Başbakanı Merkel... "Büyük koalisyon" ne kadar sürerse, Türkiye üyelik müzakerelerini o kadar süre Merkel Almanyası'nın gölgesi altında yürütecek. 
Peki, Merkel Almanyası Türkiye'ye ne vaat ediyor Merkel nasıl bir muhatap Müzakere sürecine kötü niyetli müdahaleleri olabilir mi Merkel Almanyası'nın Türkiye ne yapmalı 
Goethe Enstitüsü'nün Almanya daveti bu soruların cevaplarını aramamıza vesile oldu. 10 gün süren gezide üzerinde çalışmak istediğimiz konuları, gitmek istediğimiz şehirleri ve görüşmek istediğimiz şahıs ve çevreleri biz seçtik. Berlin, Dresden, Bonn, Köln, Düsseldorf ve Münih'te görüştüğümüz çok sayıda yetkili, diplomat, politikacı, analist ve gazeteciye yukarıdaki soruları sorduk. Cevapları kıyaslayarak netliği sınanmış çıkarımlar elde etmeye çalıştık. İşte Almanların ağzından derlediğimiz ortak mesajlar 

KORKULARINIZ YERSİZ "Merkel, Türkiye'nin AB'ye tam üyeliğini istemiyor ama başbakanlığı müddetince buna karşı çıkmayacak çünkü Türkiye'nin üyeliğinin hükümet etme süresi boyunca gündeme gelmeyeceğini biliyor. Bu, 10 ila 15 yıl sonrasının gündemi. O bir politikacı neden şimdi gündeme gelmeyecek bir konu yüzünden Türkiye ile ilişkilerini bozsun ki Gizli bir Türkiye gündemimiz yok." 
"Alman dış politikasının merkezinde devamlılık unsuru büyük koalisyon ile daha da güçlendi. Merkel döneminde kimse Türkiye'ye karşı bir politika değişikliği beklememeli. Hıristiyan Demokratlar Türkiye'nin AB üyeliğine taraftar olmasa bile Alman hükümeti müzakere sürecinde üretken bir şekilde çalışacak. Ama Schröder dönemindeki arzu ve isteği bulamayacaksınız." 
"Koalisyon protokolünün Türkiye ile ilgili maddesinde AB'nin Aralık 2004 zirvesinde aldığı kararın ruhu korundu. Özetle, 'müzakerelerin hedefi tam üyeliktir ama müzakere süreci, doğası gereği ucu açık bir süreçtir müzakereler başarısızlığa uğrarsa Türkiye AB'ye sıkı bir şekilde bağlanmalıdır' dendi. Sosyal Demokratların muhalefeti yüzünden imtiyazlı ortaklık konusuna atıf yapılmadı ama, onun yerine başarısızlık halinde AB ve Türkiye arasında kurulması arzulanan güçlü bağ, imtiyazlı ilişki olarak nitelendi." 
"İmtiyazlı Ortaklık, bu koalisyon döneminde artık rafa kaldırılmış bir kavramdır." 

İMTİYAZLI ORTAKLIK OYUNU "Türkiye için imtiyazlı ortaklık isteyen Birlik partileri bunun net tarifini kamuoyu önünde yapmaktan politik nedenlerle kaçındılar. Türkiye'de de, Almanya'da da aslında kimse bu kavramın ne anlama geldiğini tam olarak bilmiyor. Bir kavramın içini boş bırakırsanız, o konuda manevra alanınız hep geniş olur." 
"İmtiyazlı ortaklığın ruhunda gümrük birliği var. İkinci unsur, ortak dış politika ve güvenlik konularındaki işbirliği. Üçüncüsü de adalet ve içişleri alanlarında işbirliği ki, bu da insan ve uyuşturucu kaçakçılığı ve terörizme karşı mücadeleyi içeriyor. Bütün bunlar şu an Türkiye-AB ilişkilerinde zaten mevcut. 
Bir bakıma, imtiyazlı ortaklık için Türkiye ve AB arasındaki ilişkinin mevcut hali denilebilir. Bu ilişki derinleşip ilerledikçe, imtiyazlı ortaklığa yüklenen içerik de bunu takip edecek. Şu an AB'de mevcut olmayan bir kurum olan imtiyazlı ortaklığın ne olduğu ileride gerekirse belirlenecek. Şu an sadece Türkiye'nin AB'ye tam üye olmamasını anlattığından emin olabiliriz." 

MERKEL BİR ŞANS OLABİLİR "Merkel karizmatik değil belki ama, rasyonel bir insan bir fizikçi... Bilimsel disiplinden geliyor. Dış politikada namuslu ve ciddi olmak için çaba harcayacaktır. CDU'dan bir başkası, Türkiye için daha kötü olabilirdi." 
"Merkel hesaplı hareket eder. Karar almadan önce kılı kırk yararak düşünür, brifingler alır, politikasını inceden inceye hesaplar ve öyle eyleme geçer. Asla duygularıyla hareket etmez." 

ÇORBADAKİ SAÇA DİKKAT "Biz elbette ki Türkiye'yi AB üyesi olarak görmek isteriz. Ama bunu yaparken halkımıza da danışmalıyız." 
"Türkiye hakkındaki olumsuz kamuoyunu değiştirmek için bir şeyler yapılmalı. Hiçbir Avrupa hükümeti kendi kamuoyu karşıyken Türkiye'nin üyeliğini teşvik edemez. Burada iş öncelikle Türkiye'nin reform sürecindeki samimiyetine bağlı. Reformlar Türkiye'nin her yerinde uygulanmalı. Çok profesyonel, çok incelikli ve çok samimi bir halkla ilişkiler politikası yürütmelisiniz. Reform sürecini var gücünüzle ilerletirken, çorbaya saç düşmesine de engel olmalısınız. İnanın, bazı insanlar burada eğilmiş, Türkiye'nin pişirdiği çorbadaki saç telini arıyorlar." 

'Salem Aleikum'dan 'Turken Raus'a 

Almanya'da bize, vasat bir Alman'ın Türkiye'yi, buradaki, Türkçeden başka dil konuşmamakta ısrar eden, kızlarını zorla evlendiren, başını örten, kısacası Anadolu'daki geleneksel yaşamını sürdüren Türkler üzerinden tanımladığı için ülkemizin kötü bir imaja sahip olduğu söylendi. Buna bir de 11 Eylül'ün etkisiyle İslamofobi eklenince, Türkiye'nin AB'ye alınmamasını isteyenlerin sayısı da artmış. Alman şehirlerinin siluetinde bir minare ucu bile göremezken, kayda değer bir Müslüman cemaatinin yaşamadığı Dresden'de karşımıza yukarıdaki devasa "cami" çıkınca şaşırdık. Sonra öğrendik ki bu bir cami değil, şimdi işyeri olarak kullanılan eski bir sigara fabrikası. Adı "Yenidze" Yenice . 1886'da "Doğu Tütün ve Sigara Fabrikası Yenidze" adı altında kurulan şirketin o tarihte Osmanlı toprağı olan İskeçe yöresinden ithal ettiği tütünden ürettiği "Salem Aleikum" marka sigara çok tutulunca, 1909'da ürünün kimliğini daha iyi yansıtsın diye cami formundaki bu fabrika binası yapılmış. 1910'da bir gazete "Elbe kıyısında Doğu'dan bir parça" diye tanıtmış binayı. Binanın kupolası 1945'teki bombardımandan zarar görmüş ve yıllarca tütün deposu olarak kullanıldıktan sonra onarılan bina 1991'de bir gayri menkul şirketi tarafından satın alınmış. Renkli kubbenin altında kitap okuma seansları düzenleniyor. Bir de vasat restoranı var. Minare, aslında havalandırma bacası. 
Geçmişte kalan Doğu romantizminin hüzünlü anıtı. 
'Türkler dışarı' 


</TEXT>
</DOC>
