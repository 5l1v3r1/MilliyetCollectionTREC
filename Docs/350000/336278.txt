<DOC>
<DOCNO> 336278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur28.html </URL>
<DATE> 2005/04/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Baba-oğul aynı nikah masasında... 
</HEADLINE>
<TEXT>

     Gaziantep'te, daha önce boşanan bir çift, aynı gün hem kendileri evlendi hem de oğullarını evlendirdi. 
     Büyükşehir Yardım Gönüllüleri Vakfı'nın resmi nikahı olmayan çiftlerin nikahlarının kıyılması için yaptığı çalışmalar sonucunda Şehitkamil Belediyesi Nikah Salonu'nda düzenlenen törende, daha önce boşanan Mehmet Yılmaz ile Güllü Karabacak'ın nikahı kıyıldı. 
     Gaziantep Büyükşehir Belediye Başkanı Asım Güzelbey'in kıydığı nikahta, Gaziantep Valisi Lütfullah Bilgin ile Büyükşehir Yardım Gönüllüleri Derneği Başkanı Derya Güzelbey şahitlik yaptı. 
     Vali Bilgin, aile kavramının çok önemli olduğunu, tüm toplumun aile kavramına sahip çıkması gerektiğini söyledi. 
     Çiftin nikahının kıyılmasının ardından oğulları Mehmet Yılmaz da nikahsız olarak birlikte yaşadığı Gülcan Kaplı ile evlendi. 
     Bir çocukları olan Mehmet Yılmaz ve Gülcan Kaplı'nın nikahını Metropol ilçe Şehitkamil Belediye Başkanı Metin Özkarslı kıydı. Çiftin şahitliklerini ise Büyükşehir Belediye Başkanı Asım Güzelbey ve Şahinbey Belediye Başkanı Ömer Can yaptı. 
     
</TEXT>
</DOC>
