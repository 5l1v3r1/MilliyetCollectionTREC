<DOC>
<DOCNO> 312094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo35.html </URL>
<DATE> 2005/02/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Trabzonspor'da Yattara sakatlanarak yine idmanı yarıda bıkaktı... 
</HEADLINE>
<TEXT>

     Trabzonspor, hafta sonu Akçaabat Sebatspor ile yapacağı maçın hazırlıklarını sürdürüyor. 
     Teknik Direktör Şenol Güneş yönetiminde, Mehmet Ali Yılmaz Tesisleri'nde gerçekleştirilen ve 2 saat süren antrenmana tüm futbolcular katıldı. 
     Futbolcular, antrenmanda kanatlardan gönderilen ortalara gol vuruşu çalıştıktan sonra yarım alanda çift kale maç yaptı. 
     Kanat organizasyonlarının çalışıldığı sırada, salı günkü çalışmada sağ ayak dizinden sakatlanarak idmanı yarıda bırakan Gineli oyuncu İbrahima Yattara'nın sakatlığı nüksetti. Bu oyuncu idmanı yarıda bırakırken, kulüp doktoru Mesut Çelebi, futbolcunun yarınki çalışmaya katılacak gibi göründüğünü söyledi. 
     
     
     İBRAHİM EGE'NİN DOĞUM GÜNÜ 

     Trabzonspor'da 22 yaşına giren İbrahim Ege'nin doğum günü takım arkadaşları ve teknik heyet tarafından kutlandı. 
     İdman bitiminde saha ortasında İbrahim Ege pasta keserken, futbolcular da pastaları birbirlerinin yüzüne sürerek şakalaştılar. 
     
     ZURAWSKİ'DE GELECEK YIL UMUDU 

     Öte yandan Trabzonspor'un ara transferde kadrosuna dahil edemediği Polonyalı oyuncu Zurawski'nin transferinin yıl sonunda gerçekleşebileceği bildirildi. 
     Futbolcunun transferi ile ilgilenen yönetim kurulu üyesi Metin Akbaşoğlu, A.A muhabirine yaptığı açıklamada, bu futbolcunun transferinin kapandığını ve gerçekleşme durumunun ancak yıl sonunda olduğunu bildirdi. 
     Zurawski'nin Trabzonspor'a gelmek istediğini belirten Akbaşoğlu, ''Futbolcu kulübü ile bize gelmek için kavga etti. Ancak Wisla Krakow ile anlaşamadık. Şenol hoca ile toplantı yapacağız. Eğer isterse yıl sonunda bu futbolcuyu alacağız'' diye konuştu. 

     
</TEXT>
</DOC>
