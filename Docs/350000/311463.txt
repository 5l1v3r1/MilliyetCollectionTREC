<DOC>
<DOCNO> 311463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur39.html </URL>
<DATE> 2005/02/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Kapkaç sanığı, suçlarını arşivlemiş .. 
</HEADLINE>
<TEXT>

     Adana'da 23 ayrı kapkaç suçundan sabıkalı olan ve Alanya'da 60'a yakın kadının çantasını alarak kaçan motosikletli gaspçının, işlediği suçlar ve kapkaç yöntemleriyle ilgili gazete haberlerini arşivlediği anlaşıldı. 
     AA muhabirinin aldığı bilgiye göre, polis, T.Z. 34 adlı sanığın Çıplaklı Beldesi'ndeki evinde arama yaptı. T.Z'nin evindeki aramada, çok sayıda kadın çantası ve cüzdanı, telefon, fotoğraf makinesi, kol saati, yüzük gibi eşyalar bulundu. Aramada, geçtiğimiz günlerde Alanya Hacet Mahallesi'nde yürürken çantası çalınan Özlem Kızılkaya'nın cüzdanı ile sanığın kapkaç suçunda kullandığı çalıntı bir motosiklet de ele geçirildi. 
     Polis, sanığın evinde, Adana'da işlediği kapkaç suçlarına ilişkin haberlerin yer aldığı gazete kupürlerinin arşivlendiği bir de dosya buldu. Dosyada, kapkaç yöntemleriyle ilgili olarak çeşitli tarihlerde gazetelerde yayınlanan haberlere ilişkin kupürlerin de yer aldığı öğrenildi. 
     
     ALANYA'DA 60 KAPKAÇ 
     Polis yetkilileri, 2 yıl kadar önce Adana'dan kaçarak Alanya'ya yerleşen T.Z'nin, bu süre içinde 60'a yakın kadının çantasını alarak kaçtığının belirlendiğini bildirdiler. Kapkaç sanığının genellikle akşam saatlerinde yalnız yürüyen kadınları hedef aldığını belirten polis yetkilileri, sanığın çalıntı bir motosiklet kullandığını ve başına kask takarak, yüzünü sakladığını belirttiler. Yetkililer, buna rağmen, sanığın kimlikleri açıklanmayan 2 kadın tarafından teşhis edildiğini de ifade ettiler. 
     Yetkililer, sanığın Adana'da 23 kapkaç suçundan sabıkası bulunduğunu ve kesinleşmiş bir yıl hapis cezası nedeniyle de arandığını açıkladılar. 
     Cumhuriyet Savcılığı'ndan bir günlük ek gözaltı süresi alınan sanığın sorgusunun devam ettiği bildirildi. 
     
</TEXT>
</DOC>
