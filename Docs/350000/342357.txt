<DOC>
<DOCNO> 342357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonyas17.html </URL>
<DATE> 2005/05/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kandan enerji üretebilen pil geliştirildi 
</HEADLINE>
<TEXT>

     Japon bilimadamları, yapay organlar için sürekli beslenme kaynağı yaratmak amacıyla, kandaki glikozu kullanarak herhangi bir kimyasal maddeye ihtiyaç duymadan enerji üretebilen pil geliştirdiler. 
     Japonya’nın Sendai kentindeki Tohoku Üniversitesi’nden Profesör Matsuhiko Nişizawa, geliştirdikleri pilin, akım kaynağı olarak glikozdaki elektronları kullandığını söyledi. 
     Pilin elektron akımı üretmek için vücutta bulunan K3 vitamininden faydalandığını belirten Nişizawa, gelecekte bu pilin vücuda nakledilerek yapay organlar için enerji kaynağı olarak kullanılabileceğini söyledi. 
     Tohoku Üniversitesi tarafından geliştirilen pilin bozuk para büyüklüğünde olduğu ve 0,2 milivatlık akım üretebildiği belirtiliyor. 
     
</TEXT>
</DOC>
