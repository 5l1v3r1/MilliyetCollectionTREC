<DOC>
<DOCNO> 309856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun46.html </URL>
<DATE> 2005/01/27/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Mısır, nükleer denemeler yaptığını kabul etti 
</HEADLINE>
<TEXT>

     Mısır, daha önce Uluslararası Atom Enerjisi Ajansı'na UAEA bildirmediği bir dizi nükleer deneme yaptığını kabul etti. 
     UAEA'nın merkezinin bulunduğu Avusturya'nın başkenti Viyana'daki Mısır Büyükelçiliği'nden yapılan yazılı açıklamada, ''Mısır'ın, UAEA ile işbirliğine hazır olduğu ve çoğu eskiden yapılmış araştırma amaçlı bu denemelerin, nükleer güç üzerine anlaşmaları ihlal etmediğine inandığı'' belirtildi. 
     Bildiride, UAEA tarafından 1990'lı yıllarda alınan kısıtlayıcı kararlar nedeniyle, Mısır'ın bu bir dizi araştırma amaçlı denemeyi bildirmediği ifade edildi. 
     Fransız haber ajansı AFP'ye açıklama yapan Mısır'ın Avusturya Büyükelçisi Remzi Ezeldin Remzi, ''Bu zorlayıcı kriterlerle, bazı ülkeler neyi bildirip neyi bildirmeyeceklerini bilemediler'' diyerek, Mısır'ın nükleer programının barışçıl olduğunu vurguladı. 
     UAEA'ya yakın bir diplomat da, Mısır'ın yaptığı denemelerin sınırlı olduğunu ve Güney Kore'nin yaptığı denemelerle kıyas kabul etmeyeceğini kaydetti. Güney Kore, geçen kasım ayında UAEA tarafından, askeri plutonyum ve uranyum üzerine gizli denemeler yaptığı gerekçesiyle eleştirilmişti. 
     Geçen hafta UAEA müfettişleri, Mısır'da askeri amaçlı plutonyum üretme laboratuarının olup olmadığı yönünde bir soruşturma başlatmış, bu yönde bir laboratuarın bulunması, Mısır'ın nükleer programı hakkında soru işaretlerine neden olmuş, denemelerin barışçıl olmasına rağmen, askeri bir boyut da kazanabileceği bildirilmişti. 
     
</TEXT>
</DOC>
