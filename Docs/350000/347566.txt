<DOC>
<DOCNO> 347566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur07.html </URL>
<DATE> 2005/05/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Restoranda biber gazlı kurtarma operasyonu 
</HEADLINE>
<TEXT>

     Ceyhun KÖSE BURSA, DHA 

BURSA'da, bir restoranda bıçak zoruyla çalıştırıldığını öne süren iki kadın, polisin operasyonuyla kurtarıldı. Polis ekibi, operasyon sırasında kendilerine direnen restoran görevlilerini biber gazı sıkarak etkisiz hale getirdi. 
     Haşim İşcan Caddesi'ndeki bir restoranda, tehdit ve bıçak zoruyla garson olarak çalıştırıldığını öne süren 23 yaşındaki Arzu Eren ile 19 yaşındaki Funda Tetik, sabaha karşı polise telefon açıp, yardım istedi. Kısa sürede restorana gelen polis ekibi, kendilerinden yardım isteyen Arzu Eren ve Funda Tetik'i restorandan alıp Emniyet Müdürlüğü'ne götürmek istedi. Ancak bu sırada, restoranın muhasebe müdürü İsmail Elibali, sorumlu müdürü Erol Alper ve diğer çalışan Şahin Şimşek, polisleri engellemek istedi. Çalışanı biz çıkartırız’ diyen üç kişi, restoranın dışına çıkartmak istedikleri polislerle tartıştı. Tüm uyarılara rağmen direnen 3 kişi bu kez polise saldırdı. Bunun üzerine polisler, üç kişiyi biber gazı kullanarak etkisiz hale getirip gözaltına aldı. Çıkan arbede sırasında 2 polis memuru da biber gazının gözlerine gelmesi sonucu zor anlar yaşadı. 
     Her ikisi de eşlerinden boşanan 3 çocuk annesi Arzu Eren ile 2 çocuk annesi Funda Tetik de ifadelerine başvurulmak üzeri Emniyet Müdürlüğü'ne götürüldü. İfadesinde, işyerinde kendisinin 5 aydır, arkadaşı Arzu Eren'in ise üç haftadır, günlük 30 YTL karşılığında çalıştığını söyleyen Funda Tetik, Çalışmak istemiyorduk. Bizi tehdit ettiler. Bıçakla korkuttular. Artık canımıza yetti. Sonunda polise haber vermeye karar verdik. Canımızı bu şekilde kurtardık'' dedi. 
     Gözaltına alınan Elibali, Alper ve Şimşek, ifadelerinin alınmasının ardından ölümle tehdit’ ve görevli polise mukavemet’ suçlarından adliyeye sevkedilecek. 
     
</TEXT>
</DOC>
