<DOC>
<DOCNO> 328147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko33.html </URL>
<DATE> 2005/03/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Brezilya, IMF ile yollarını ayırıyor... 
</HEADLINE>
<TEXT>

     Brezilya, Uluslararası Para Fonu IMF ile kredi anlaşmasını yenilemeyeceğini açıkladı. 
     Maliye Bakanı Antonio Palocci, IMF ile yürütülen programın bu ay sonunda tamamlanacağını hatırlatarak, sürenin bitiminde yeni bir anlaşma yapmayacaklarını bildirdi. 
     Palocci, mali disiplinin sağlandığını, döviz rezervlerinin arttığını ve geçen yıl ülke ekonomisinin son on yılın en iyi performansını gösterdiğini belirterek ''eskisi kadar kırılgan bir durumda değiliz. Kredi değerimiz arttı ve ekonomimizin temel direkleri, IMF programına başladığımızdakine göre çok daha iyi durumda'' dedi. 
     Brezilya'nın 1998 yılından bu yana ilk kez IMF desteğine ihtiyaç duymadığını açıklaması, büyük ölçüde kamu borçlarının denetim altına alınabilmesinden kaynaklanıyor. 
     Brezilya'nın kamu sektörü borçları 350.54 milyar dolarla toplam Gayri Safi Yurtiçi Hasılası'nın GSYH yüzde 51.3'üne tekabül ediyor. Bu rakam hala büyük olsa da 2004 yılında 10 yıl içinde ilk defa olarak bu oranın düşüşe geçmesi ekonomi yöneticilerine güven veriyor. 
     Brezilya'nın 2003 yılında yüzde 57.2 olan kamu borçları GSYH oranı geçen yıl yüzde 51.3'e gerilemişti. 
     
     ABD KUTLADI, UZMANLAR ETKİLENMEDİ 
     Brezilya'nın yola IMF'siz devam etme kararı ABD Hazine Bakanı John Snow'un hararetli övgüleriyle karşılaşırken, uzmanlar ve piyasalarca fazla önemsenmedi. 
     Snow, Brezilya'nın IMF desteğine ihtiyaç duymayacak duruma gelmesini, IMF karşıtı söylemleriyle tanınırken iktidara gelince IMF politikalarını sıkı sıkıya sürdüren Brezilya Devlet Başkanı Luiz Inacio Lula da Silva'nın başarı hanesine yazarken, ekonomistler, ülkenin ilerde yeniden IMF'ye başvurma ihtimalinin ortadan kalkmadığını savunuyor. 
     
</TEXT>
</DOC>
