<DOC>
<DOCNO> 312884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy04.html </URL>
<DATE> 2005/02/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Rice Irak topraklarından kaynaklanan teröre göz yumulamaz 
</HEADLINE>
<TEXT>

     ABD Dışişleri Bakanı Condoleezza Rice, ''Kerkük'ün, tüm Iraklıların korkmadan birlikte yaşayabilecekleri bir kent olması gerektiğini'' söyledi. 
     NTV'nin sorularını yanıtlayan Rice, Irak'ın toprak bütünlüğü konusunda ABD'nin tutumunun açık olduğunu, tüm Iraklıların temsil edilmesi ve haklarına saygı gösterilmesiyle ''bütünleşmiş, tek bir Irak'' istediklerini kaydetti. 
     Rice, tüm taraflarla yaptıkları görüşmelerde, Kerkük'te her kesimden Iraklıların birlikte yaşayabilmesi gerektiğini ifade ettiklerini söyledi. 
     Kerkük'ün statüsüne ilişkin bir soru üzerine Rice, bu konudaki nihai kararı Iraklıların vereceğini belirterek, Kerkük ile ilgili birçok tarafın olduğunu, bu tarafların yoğun istişare içinde bulunacağını kaydetti. Rice, ''Kerkük, tüm Iraklıların korkmadan birlikte yaşayabilecekleri bir kent olmalı'' dedi. 
     Rice, bu konuları, görüştükleri liderlerle de ele aldıklarını belirterek, ''Iraklılar sonuçta bazı tercihler yapmak zorunda. Iraklılar olarak sorumluluklarının farkındalar, uluslararası anlamda da sorumlulukları olduğunun farkındalar'' diye konuştu. 

     
</TEXT>
</DOC>
