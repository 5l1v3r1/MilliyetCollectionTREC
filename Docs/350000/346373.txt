<DOC>
<DOCNO> 346373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko47.html </URL>
<DATE> 2005/05/27/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
ATO Başkanı Aygün Büyüme yanıltıcı, yoksulluk da işsizlik de arttı 
</HEADLINE>
<TEXT>

     Ankara Ticaret Odası Başkanı Sinan Aygün, ekonomideki yüzde 9.9 oranındaki büyüme rakamının yanıltıcı olduğunu öne sürerek, yoksulluk ve işsizliğin arttığını belirtti. 
     Aygün, konuk olarak katıldığı Gebze Ticaret Odası Meclis Toplantısı’nda, ekonomideki gelişmeleri değerlendirirken, yüzde 9,9 olan büyüme rakamlarının çok yanıltıcı olduğunu söyledi. 
     "Rakamlara göre büyüdük ama neremizle, nasıl büyüdük, bu büyümeyi neden hissetmiyoruz " diyen Aygün, " Hormonlu büyüdük demiştim bana kızmışlardı ama gerçekten öyle" dedi. 
     Türkiye’de nüfusun yüzde 30’unun yoksul, 1 milyon kişinin açlık sınırında, 24 milyon kişinin de yoksulluk sınırında olduğunu ifade eden Aygün, "Büyüdük deniliyor ama yoksulluk da artıyor işsizlik de. 
     Her geçen gün hırsızlık, kapkaç ve fuhuş artıyor, toplum bozuluyor" diye konuştu. 
     Sinan Aygün, 80 yılda yapılan borçlanmanın 2 yılda yapıldığını, borcun 200 milyar dolardan 330 milyar dolara çıktığını belirterek, şunları kaydetti 
     "Hükümetin, ihracatta rekor kırıldığına ilişkin açıklaması da yanıltıcı. 64 milyar dolarla ihracat rekoru deniliyor ama gerçekte 44 milyar dolar. 20 milyar doları zaten KDV. 97 milyar dolar denilen ithalat bile aslında 140 milyar dolar. Resmi kayıtlarda Çin’den 2,7 milyar dolar ithalat yapıldığı söyleniyor, oysa bu rakam 15 milyar dolar civarında. Çünkü Türkiye’ye ithalat yapanlar 10 dolarlık ürüne 1 dolarlık fatura kesiyorlar." Aygün, hükümeti eleştirdiği için Başbakan ve bakanların kendisine sitem ettiğini de ifade ederek, şöyle devam etti 
     "Oysa aynı uyarıları IMF de yapıyor. IMF Türkiye ekonomisinin kırılganlıktan kurtulamadığını söylüyor. Döviz riskinin bulunduğunu, dalgalı kura rağmen dövizin sıçrama yapabileceğini, devalüasyon konusunda uyarılarda bulunuyorlar. Bunları biz söylediğimizde bize kızıyorlar, IMF’ye de kızsınlar bakalım." 
     
</TEXT>
</DOC>
