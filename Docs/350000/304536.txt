<DOC>
<DOCNO> 304536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/guncel/gun02.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargılanmak istiyor 
</HEADLINE>
<TEXT>


Genelkurmay Başkanlığı'na yargılanmak için başvuran emekli Orgeneral Kılınç, müteahhit Özmen'e borcunu kısa sürede ödeyeceğini söyledi 

ANKARA Milliyet 

Eski MGK Genel Sekreteri emekli Orgeneral Tuncer Kılınç, Gölbaşı'ndaki Özel Kuvvetler Komutanlığı inşaatıyla ilgili iddianamede, 1997'de Milli Savunma Bakanlığı Müsteşarı olarak mukayeseli keşif bedelini bakana imzalatarak, "görevi ihmal ve suiistimal suçu" işlemiş olabileceği değerlendirmesi bulunduğunu, bu nedenle yargılanmak için Genelkurmay'a başvurduğunu söyledi. Kılınç, yolsuzluk gerekçesiyle tutuklu yargılanan Müteahhit Ali Osman Özmen'den borç aldığı 150 bin doları kısa sürede ödeyeceğini söyledi. Kılınç, "Borç alırken makamınız etkili oldu mu " sorusuna, "O makamla bir müteahhidin irtibatı söz konusu değil" yanıtını verdi. Özmen'in, borcun ödenmesi talebinde bulunmadığını söyleyen Kılınç, "Tanıdığım onlarca müteahhit, işadamı var. Kime desem bu paranın 10 mislini borç alabilirdim. Bu bir tesadüftür" dedi. 


</TEXT>
</DOC>
