<DOC>
<DOCNO> 308816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun12.html </URL>
<DATE> 2005/01/24/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Pentagon yalanladı Gizli casusluk birimimiz yok 
</HEADLINE>
<TEXT>

     ABD Savunma Bakanlığı Pentagon, kendilerine bağlı gizli bir casusluk birimi oluşturduğu iddialarını yalanladı. 
     Pentagon Sözcüsü Larry DiRita'nın imzasıyla yayınlanan açıklamada, The Washington Post Gazetesi'nde yer alan ve Pentagon'un kendisine bağlı gizli bir casusluk birimi oluşturduğu yönündeki iddiaların doğru olmadığı belirtildi. 
     Haberde Pentagon'un, ABD Savunma Bakanı Donald Rumsfeld'in yazılı izniyle Nisan 2002'de gizli bir casusluk birimi kurduğu ve bu birimin adının ''Stratejik Destek Birimi'' olduğu ileri sürülmüştü. 
     DiRita'nın açıklamasında, ''Washington Post'ta iddia edildiği gibi doğrudan ABD Savunma Bakanı'na rapor veren gizli bir casusluk birimi bulunmamaktadır'' denildi. Ancak Pentagon'un, eskiden beri varolan insani istihbarat kapasitesini artırma yönünde çabalarının bulunduğu ve bunun da kimseyi şaşırtmaması gerektiği belirtildi. Bu birimin adının ise Savunma İstihbarat Ajansı'na bağlı olarak görev yapan, ''Savunma İnsan İstihbarat Hizmeti'' olduğu kaydedildi. İstihbaratı geliştirme çabalarının, 11 Eylül Komisyonu'nun önerileriyle tutarlı şekilde ve küresel terörizmle savaşın gereği olarak yürütüldüğü belirtildi. 
     İstihbaratı geliştirme çabalarının, var olan kanunlar ve geleneksel askeri operasyonel desteği çerçevesinde yürütüldüğüne de dikkat çekildi ve Pentagon'un, Merkezi Haberalma Teşkilatı CIA gibi istihbarat kurumları ve ABD Kongresi ile bu konularda yakın çalıştığı anlatıldı. 
     
</TEXT>
</DOC>
