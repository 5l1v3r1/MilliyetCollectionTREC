<DOC>
<DOCNO> 348668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo45.html </URL>
<DATE> 2005/06/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çalımbay İlhan Mansız ile ilgileniyoruz... 
</HEADLINE>
<TEXT>

     Beşiktaş Teknik Direktörü Rıza Çalımbay, gelecek sezon, son dönemlerde gösterdikleri performansın üzerine çıkmaları gerektiğini belirterek, ''Şampiyonluğu, Türkiye Kupası'nı ve Avrupa'da başarılı olmayı istiyoruz'' dedi. 
     Çalımbay, İhlas Koleji'nde öğrencilerle söyleşti. Soruları da yanıtlayan Rıza Çalımbay, gittiği her takımda başarılı olmayı hedeflediğini belirtirken, Beşiktaş'a gelmeyi her zaman istediğini ve artık istediği takımın başında bulunduğunu söyledi. 
     Yabancı oyuncu transferini bir hafta içinde tamamlayacaklarını kaydeden Çalımbay, bir zoru üzerine, Denizlisporlu Ersen Martin'in, gittiği her takımda oynayabilecek kaliteye sahip, yetenekli bir oyuncu olduğunu, transfer etmeyi istemelerine rağmen yüksek bonservis bedeli nedeniyle vazgeçmek zorunda kaldıklarını bildirdi. 
     İlhan Mansız ile ilgilendiklerini, ancak transferiyle ilgili bir karar vermediklerini anlatan Çalımbay, yeni sezonla ilgili, ''Son dönemlerdeki performansımızın üzerine çıkmalıyız. Şampiyonluğu, Türkiye Kupası'nı ve Avrupa'da başarılı olmayı istiyoruz'' şeklinde konuştu. 
     Bu arada, İhlas Koleji öğrencileri arasında düzenlenen ankette, Birinci Süper Lig'de ikinci yarının en başarılı teknik direktörü seçilen Rıza Çalımbay'a, İhlas Eğitim Kurumları Genel Müdürü Faruk Demir tarafından bir plaket verildi. 

     
</TEXT>
</DOC>
