<DOC>
<DOCNO> 329075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas06.html </URL>
<DATE> 2005/03/31/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de yeni neslin kötü alışkanlıkları anne-babalarına oranla daha az... 
</HEADLINE>
<TEXT>

     ABD'de yeni neslin, ebeveynlerine göre alkol ve uyuşturucu bağımlılığı gibi kötü alışkanlıklara daha az sahip olduğu ve daha az suç işlediği bildirildi. 
     Amerikan Çocuk Gelişimi Vakfı tarafından 28 farklı kritere göre yapılan bir araştırma, 1993 yılından bu yana çocukların kendilerinden bir önceki nesle göre riskli davranışlardan daha fazla uzak durduğunu ortaya koydu. Raporda, genel durumları bugün de çok ''toz pembe'' olmamakla birlikte, Amerikalı çocukların davranışlarının geliştiği kaydedildi. 
     Vakfın yaptığı araştırmanın bulguları arasında şunlar yer aldı 
     -1992'de bin kız çocuğu başına 20 olan çocuk yaşta doğum yapma oranı, 2004 yılında binde 10,9'a geriledi. 
     -1975'te yüzde 36,9 olan alkol kullanımı, 2004 yılında yüzde 29,2'ye düştü. 
     -Çocuk yaşta saldırıda bulunan ya da saldırıya maruz kalanların sayısı 1993'ten bu yana radikal şekilde azaldı. 1994 yılında 12-17 yaş aralığındaki her 1000 çocuktan 120'si bir suça maruz kalırken, aynı yaş grubu için bu rakam 2004 yılında 45'e düştü. 
     Uzmanlar, 1970'li ve 1980'li yılların başında yetişen ve uyuşturucu kullanımının zararları konusunda tecrübe kazanan ebeveynlerin, bu konuda çocukları üzerinde daha fazla kontrol sağlamasının etkili olduğunu kaydediyorlar. Ayrıca ekonomik iyileşme ve uyuşturucu kullanımına karşı alınan polisiye önlemlerin, iyileşmede önemli bir faktör olduğuna dikkat çekiliyor. 
     Aynı araştırmanın diğer sonuçlarına göre ise 6-17 yaş arasındaki çocuklarda obezite 1975'ten bu yana üç kat artarak, yüzde 5'ten yüzde 16'ya yükseldi. Eğitime yapılan harcamalardaki büyük artışa rağmen, aynı dönemde çocukların eğitim başarılarında bir duraklama görüldü. 
     18 yaşın altında olup da sadece anne veya sadece babasıyla yaşayan çocukların sayısında da son 30 yılda büyük artış oldu. 1975'te bu durumdaki çocukların oranı yüzde 17 iken, bu oran 2003 yılında yüzde 27,5'e yükseldi. 
     
</TEXT>
</DOC>
