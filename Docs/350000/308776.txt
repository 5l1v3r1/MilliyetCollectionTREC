<DOC>
<DOCNO> 308776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/ydilmen.html </URL>
<DATE> 2005/01/24/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kaldığı yerden 
</HEADLINE>
<TEXT>



Hani çatır çatır derler ya... İşte öyle bir maçtı. İki takım da bir kupa sınavı için fazlasıyla konsantre olmuştu. 
Ankaragücü yıllardır kupa takımı olarak bilinir. Fenerbahçe de 22 yıl aradan sonra Türkiye Kupası'nı müzesine götürmenin hesapları içinde. Doksan dakika iki takım müthiş mücadele ortaya koydu. Fenerbahçe'nin ligin ilk yarısındaki artıları, ikinci devrenin İlk resmi müsabakasında da devam etti. Hatta birkaç hücum organizasyonunu da üstüne koyarak. Zaten duran topları iyi kullanıyorlardı. Yine yaptılar. Zaten Nobre'nin boşalttığı alanlara Alex'i sokuyorlardı. Yine yaptılar. Savunma çok nadir pozisyon hatası yapıyordu. Yine az yaptılar. İlk yarıda hücum organizasyonlarını hep soldan, Ümit - Tuncay ikilisine endeksleyen Fenerbahçe bu maçta toparlanmış gözüken Önder ve Serhat ile her iki kanadı da kullanmaya başladı. Bir artı da iki ön orta saha Selçuk ve Marco dönüşümlü olarak Nobre ve Alex'in hemen yanına gittiler ve pozisyon ürettiler. Bu Fenerbahçe'nin artılarıydı. Zaten fiziğinde de eksi bir görüntü yok. Belli ki iyi çalışmışlar. Dün gözüken en büyük problem rakip duran toplardaki pozisyon hatalarıydı. Adam paylaşımları, Rüştü dahil bütün savunmanın konsantrasyonu kötüydü. Yedikleri iki gol de böyle geldi. Kaldı ki Fenerbahçe, duran toptan en son gol yiyecek takım olmalı. Bu yenilen iki gol de Ankaragücü'nün direncini artırdı, maça ortak olmasını sağladı. 

Taktik hata 
Ankaragücü takımı defansta bire bir ve yakın oynayarak öncelikle Fenerbahçe'yi bozmayı hedeflemiş. Daha sonra kupada yeterli olacak golü bulmayı düşünmüş. Fenerbahçe'nin oyunun bu bölümlerindeki presi rahat oyun kurmalarını engelledi. Taktiksel olarak da önemli bir hata vardı. Fenerbahçe'nin hücumdaki etkili sol kanat organizasyonları defansif anlayışı iyi olmayan İsmet ve Okan'a bırakılmıştı. O bölgede sıkıntı yaşadılar. 
Fenerbahçe seyircisi tahminimin üzerinde maça ilgi gösterdi. Bunda Daum ve yöneticilerin hafta içindeki demeçleri de etkiliydi. Bu sadece seyirciyi değil kupa maçlarına zor konsantre olan oyunculara da olumlu yansımıştı. 



</TEXT>
</DOC>
