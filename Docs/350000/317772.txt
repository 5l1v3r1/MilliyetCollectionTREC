<DOC>
<DOCNO> 317772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yasam/yas01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaspçıların gözü döndü 
</HEADLINE>
<TEXT>


Kozyatağı'ndaki bürosunun girişinde gaspçılar tarafından güpegündüz bıçaklanan Mustafa Karataban hayatını kaybetti 

M. AKİF ERDEM İstanbul 

Kozyatağı'nda 66 yaşındaki emlakçı Mustafa Karataban, cep telefonunu gasp eden kişilerce bıçaklanarak öldürüldü. Karataban'ın ölmeden önce son sözü "Gasp edip bıçakladılar" oldu. Bayar Caddesi Nejat Apartmanı'nda faaliyet gösteren Yön-Em Emlak Bürosu'na dün sabah gelen Karataban, bina önünde kimlikleri belirlenemeyen kişilerce 4-5 yerinden bıçaklandı. Yaralı olarak 2. kata çıkan Karataban, apartman görevlisi Rüştü Güler tarafından bulundu. Karataban'ın kanlar içinde yerde yattığını gören Güler, durumu polise bildirdi. Ambulanstaki sağlık görevlilerince yapılan muayenede, Karataban'ın kan kaybından öldüğü belirlendi. 
Apartman görevlisi Güler, verdiği ifadede, 3 çocuk babası Karataban'ın ölmeden önce, "Beni gasp ettiler, sonra da bıçakladılar" dediğini bildirdi. Polisin incelemeleri sırasında, Karataban'ın cep telefonunun alındığı anlaşıldı. Polis, olaydan sonra kaçan kişilerin yakalanması amacıyla çalışma başlattı. 
Karataban'ın ölüm haberini alarak olay yerine gelen kızları eczacı Defne ve Avukat Özlem Karataban, birbirlerine sarılarak uzun süre gözyaşı döktüler. Bu sırada, Defne Karataban, Adli Tıp Kurumu aracına konulan babasının cesedinin üzerini açarak öpücüklerle uğurladı. 





</TEXT>
</DOC>
