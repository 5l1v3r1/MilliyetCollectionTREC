<DOC>
<DOCNO> 322026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/guncel/agun.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte eylem, işte 'ayrım' 
</HEADLINE>
<TEXT>


Emine Erdoğan'ı protesto eden solcu eylemcilere kadın ve erkek korumalar birlikte müdahale ederken, türbanlıların eyleminde sadece kadın korumalar devreye girdi 

ANKARA Milliyet 

AKP'nin 8 Mart Dünya Kadınlar Günü kutlamasında Başbakan Recep Tayyip Erdoğan'ın eşi Emine Erdoğan'ı protesto eden farklı görüşlere mensup gençlere, güvenlik güçlerinin müdahalesi de "farklı" oldu. 
AKP Kadın Kolları'nın Bilkent Otel'de düzenlediği "AB Sürecinde Ayrımcılıkla Mücadele Konferansı"nda Emine Erdoğan konuşma yaparken, davetliler arasında oturan sol görüşlü 2 genç kız, "8 Mart sizin değil, emekçi kadınlarındır" yazılı pankart açıp slogan atmaya başladı. Erdoğan'ın erkek ve kadın korumalarının müdahale ettiği, ağızlarını kapatıp tartaklanarak salondan çıkarılan genç kızlar, Bilkent Otel'in jandarma bölgesinde yer alması nedeniyle bölge jandarma karakoluna götürüldü. 
DGKP mensubu olduğu öğrenilen kızlar, eylem yaptığı sırada sloganları susturmak için konuklar alkışlı protestoda bulundu. Erdoğan da, sesinin tonunu yükselterek konuşmasını sürdürdü. 

Kadınlar müdahale etti 
Bu eylemden kısa süre sonra, yine Erdoğan'ın konuşması sürerken, 4 türbanlı kız, "Toplumsal mutabakat için yüzde 70 yetmedi mi ", "Ayrımcılığı bir de bana sorun" yazılı dövizlerle ayağa kalkarak türban yasağını protesto etti. Ağlayan göstericilere sadece Erdoğan'ın kadın korumaları müdahale etti. Türbanlı eylemcilere, sol görüşlüler gibi sert müdahalede bulunulmadı. 
Erdoğan'ın kadın korumalarının uyararak çıkış kapısını gösterdiği eylemcilerin ellerindeki dövizler alındı. Direnmeleri üzerine 4 kız salondan itilerek çıkarıldı ve jandarmaya teslim edildi. Protestocular bu sırada, " Söz istiyoruz. Kendi çocukları da türbanlı, ABD'de okuyor" dedi. 

Serbest bırakıldılar 
Emekçi Kadınlar Birliği adlı oluşumda yer alan Fatma Kelleci ve Medine Adıgüzel ile Mazlum Der üyesi türbanlı 4 eylemci kimlik tespitlerinin ardından serbest bırakıldı. 


</TEXT>
</DOC>
