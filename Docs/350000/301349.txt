<DOC>
<DOCNO> 301349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo27.html </URL>
<DATE> 2004/12/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
FIFA'dan Futbol Federasyonu'na "yasa" uyarısı... 
</HEADLINE>
<TEXT>

     Uluslararası Futbol Federasyonları Birliği FIFA , Futbol Federasyonu'na gönderdiği yazıda, 10 Haziran 2004'te değiştirilen ''Türkiye Futbol Federasyonu Kuruluş ve Görevleri Hakkında Kanun''un iki maddesinin, kendi statü ve prensiplerini ihlal ettiğini bildirdi. 
     Futbol Federasyonu'ndan yapılan açıklamada, FIFA Genel Sekreter Vekili Jerome Champagne imzasıyla gelen yazıda, yasanın 7. maddesindeki ''Başkanın ölümü veya istifası halinde Spor Bakanı, Futbol Federasyonu Başkan Vekillerinden birini atar'' ifadesinin, FIFA statülerinin, ''Bir üye federasyonun kurulları, o federasyonca seçilecek veya atanacaktır. Bir üye federasyonun statüleri, seçimin veya atamanın tam bağımsızlığını garanti edecek prosedürü sağlamalıdır'' şeklindeki 17.1 maddesine aykırı olduğu görüşünün yer aldığı kaydedildi. 
     Açıklamaya göre FIFA, kanunun 7. maddesinde tanımlanan sürecin, FIFA statüleri tarafından talep edilen bağımsızlığı sağlamadığını, birinci veya ikinci başkan vekillerinin başkanın yerini almasını öngören maddenin, FIFA, UEFA ve diğer futbol federasyonlarının ortak standardına açıkça aykırı olduğunu bildirdi. 
     FIFA, MHK seçimlerini düzenleyen, kanunun 15. maddesiyle ilgili çekincesini de dile getirirken, şu görüşlere yer verdi 
     ''Bu madde, hakem komitesinin tam bağımsızlığını garanti etmek ve üyelerini herhangi bir etkiden korumak için FIFA tarafından tanımlanan bazı temel prensipleri ihlal etmektedir. Bu seçim biçimi, sürecin politize edilmesi, seçildikten sonra komite üyeleri ve onları seçen kulüpler arasında çatışma, bu komitenin tam bir tarafsızlık ruhuyla çalışmaması gibi birçok riske açıktır. 
     Bunun yanı sıra 22 Temmuz'da gerçekleşen Futbol Federasyonu Hakem Komitesi üyeleri seçimindeki koşullar hakkında FIFA'nın aldığı tüm bilgiler, yukarıda belirtilen riskler hakkında korkumuzu güçlendirmektedir. FIFA, tüm bunları göz önüne alarak madde 15'in değiştirilmesi gerektiğini düşünmekte ve Futbol Federasyonu Hakem Komitesi üyelerinin seçim sürecinin, FIFA prensipleri ile tamamiyle aynı çizgede olan alt komiteler ile ilgili madde 17 paragraf 1'de tanımlanan usulle aynı hizaya getirilmesini önermektedir.'' Futbol Federasyonu açıklamasında, FIFA'nın gönderdiği yazının ardından, spordan sorumlu Devlet Bakanlığı'na başvurulacağı ve yasada gerekli düzenlemelerin yapılmasının talep edileceği de bildirildi. 
     
</TEXT>
</DOC>
