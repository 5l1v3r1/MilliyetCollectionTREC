<DOC>
<DOCNO> 349446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur14.html </URL>
<DATE> 2005/06/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bingöl'de deprem 5.7 
</HEADLINE>
<TEXT>

     Bingöl'de şiddetli bir deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan ilk bilgiye göre, saat 10.41'de 5.7 şiddetinde bir deprem gerçekleşti. Rasathane yetkilileri, depremin merkez üssü Bingöl'ün Karlıova ilçesi olduğunu belirtti. 
     
     -"46 KİŞİ YARALANDI" 

     Bingöl’ün Karlıova Kaymakamı Erkan Çapar, depremin ardından tüm köylere ulaştıklarını ve hasar tespit çalışmalarının başladığını bildirdi. 
     Çapar, gazetecilere yaptığı açıklamada, depremin ardından Devlet Hastanesi’ne gelen 46 yaralıdan 3’nün Bingöl’e sevk edildiğini belirterek, "Hayati tehlikesi bulunan yaralı yok" diye konuştu. 
     Jandarma ve Sivil Savunma ekiplerinin köylerde çalışmalarını sürdürdüklerini kaydeden Çapar, hasar tespit çalışmalarının başladığını ifade etti. 
     Öte yandan Karlıova İlçesi’nde meydana gelen 5.7 büyüklüğündeki depremde hükümet konağı ile ilçe merkezindeki çok sayıda binada hasar meydana geldiği gözlendi. 
     
     OKULLAR 2 GÜN TATİL EDİLDİ 

     Bingöl Valisi Vehbi Avuç, Karlıova ilçe merkezi ile köylerinde okulların 2 gün tatil edildiğini bildirdi. 
     Avuç, depremin ardından ilçede okulların 2 gün tatil edildiğini belirtti. 
     Depremde şu ana kadar 50 vatandaşın yaralandığını belirten Avuç, yaralanan vatandaşlardan 5’inde kırık tespit edilmesi nedeniyle Bingöl Devlet Hastanesi’ne sevkedildiklerini ifade etti. 
     
     10 ARTÇI MEYDANA GELDİ 

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Ulusal Deprem İzleme Merkezi UDİM Müdürü Dr. Doğan Kalafat, Bingöl’ün Karlıova ilçesinde gerçekleşen 5.7 büyüklüğündeki depremin 4.7 büyüklüğünde artçı sarsıntı meydana getirebileceğini belirterek, bunun da özellikle köylerde hasar oluşturabileceğine dikkat çekti. 
     Dr. Kalafat, depremin merkez üssünün, Kuzey Anadolu ile Doğu Anadolu faylarının kesiştiği Karlıova’nın kuzeybatısı olduğunu belirterek, 12 Mart’taki depremle aynı yerde gerçekleştiğinin tespit edildiğini söyledi. 
     Bu noktada uzun süredir bir deprem beklendiğini dile getiren Kalafat, şunları kaydetti 
     "Bu depremin, şu ana kadar büyüklükleri 2.9 ile 3.5 arasında değişen 10 artçı sarsıntısı meydana geldi. Bu artçıların en büyükleri, saat 10.48’de 3.0 ve saat 11.07’de 3.5 olarak gerçekleşti. 5.7 büyüklüğündeki bir depremin en büyük artçısı 4.7 olabilir. Bu büyüklükteki sarsıntı da özellikle köylerde hasar meydana getirebilir. 
     O nedenle sağlık ekiplerinin bölgeye intikal etmeleri ve hazır bekletilmeleri gerekiyor. Artçı sarsıntılar Karlıova’nın kuzeybatısında bulunan Ortaköy, Sarıkuşak, Kaymakpınar ve Kazanlı civarında yoğunlaşıyor." 
     
     KRETCHMER PANİK YAŞADI 

     Avrupa Birliği Komisyonu Türkiye Temsilcisi Hans-Jörg Kretchmer, Erzurum Valiliği ziyareti sonrası basın mensuplarına açıklama yaptığı sırada meydana gelen deprem nedeniyle bir süre panik yaşadı. 
     Kretchmer, ziyaret sırasında, merkez üssü Bingöl’ün Karlıova İlçesi olan 5.7 büyüklüğündeki deprem nedeniyle bir süre panik yaşadı. Vali Güvenç ile diğer yetkililerin rahatlatmaya çalıştığı Kretchmer, daha sonra açıklamasını keserek Valilik binasının dışına çıktı. 
     
     3 EKİP BÖLGEYE GİTTİ 

     Erzurum Sivil Savunma Arama ve Kurtarma Birliği’nden 3 ekip deprem bölgesine gönderildi. 
     Edinilen bilgiye göre, Bingöl’ün Karlıova İlçesi’nde meydana gelen 5.7 büyüklüğündeki depremin ardından Erzurum Sivil Savunma Arama ve Kurtarma Birliği’ne bağlı 15 kişiden oluşan 2 kurtarma ile 1 arama ekibi Karlıova İlçesi’ne gönderildi. 
     Deprem bölgesine gönderilmek üzere diğer arama ve kurtarma ekiplerinin hazır bekletildiği, alınacak bilgilere göre bölgeye ekip sevk edilebileceği bildirildi. 
     
</TEXT>
</DOC>
