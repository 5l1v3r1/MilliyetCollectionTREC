<DOC>
<DOCNO> 337374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko36.html </URL>
<DATE> 2005/04/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ticari araçlarda vergilendirme masaya yatırılıyor... 
</HEADLINE>
<TEXT>

     Hafif ticari araçlarla ilgili bir tanım değişikliği sonrası meydana gelen vergi artışları, Maliye Bakanlığı Müsteşarı Hasan Basri Aktan başkanlığında gerçekleştirilen toplantıda ele alınıyor. 
     Gelirler Genel Müdürlüğü'nde yapılan toplantıya, Sanayi ve Ticaret Bakanlığı Müsteşarı Adem Şahin, Gümrük Müsteşarlığı ve Gelirler Genel Müdürlüğü bürokratları ile Otomotiv Sanayicileri Derneği Başkanı Turgay Durak ve Hyundai, Mercedes, Ford, Tofaş ve Oyak temsilcileri katılıyor. 
     Maliye Bakanlığı Müsteşarı Aktan, toplantı öncesi gazetecilere yaptığı açıklamada, hafif ticari araçlarla ilgili vergileme konusunu ilgili taraflarla, her yönüyle ele alacaklarını söyledi. 
     ''Sürdürülebilir, sağlıklı ve adaletli bir çözüm yolu bulmaya çalışacağız'' diyen Aktan, işin gereği neyi icap ettiriyorsa ona uygun bir çözüme ulaşacaklarını ifade etti. 
     Maliye Müsteşarı, ticari araçlarla ilgili vergileme politikalarında ''uluslararası uygulamaları dikkate alan, Türkiye koşullarını gözeten, sektörün vergi yükünü dikkate alan, yıllık vergi beklentilerini aşındırmayan ve vergide kolayca kaçınılmasını önleyecek'' bir çözüm arayışı içinde olacaklarını bildirdi. 
     
</TEXT>
</DOC>
