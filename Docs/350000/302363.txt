<DOC>
<DOCNO> 302363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/spo03.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
De Boer evde kaldı 
</HEADLINE>
<TEXT>

   Galatasaray, sözleşmesini feshetmek için ayağına kadar gitti. Ancak Hollandalı futbolcu bunu gurur meselesi yaptı, ikinci yarıda farklı olacağını belirterek, Cim-Bom'dan ayrılmadı 
      HALİL ÖZER 

   
   İki saatlik görüşme 
   GALATASARAY Yönetimi, Frank de Boer'den kurtulamadı Hollandalı futbolcusuyla yollarını ayırmak için görüşen Sarı - Kırmızılılar, olumsuz yanıt aldı. Teknik Direktör Fatih Terim'in kalmasını istemediği futbolcuyla görüşmeye giden Futbol A.Ş. Genel Müdürü Ahmet Demet, yaklaşık iki saat süren bir görüşme yaptı. Çünkü sözleşmesindeki şartların ağırlığı nedeniyle Cim - Bom, ancak ikna yoluyla ondan ayrılabilirdi. 
   
   'Ayrılmayacağım' 
   FRANK de Boer'in yanıtı ise açık ve netti "Galatasaray'dan ayrılmayacağım ve hiçbir şekilde sözleşmemi fesh etmeyeceğim." Üstelik bunların ardından oldukça ilginç sözlerle ikinci yarı için iddialı olduğunu, çok farklı bir Frank izleteceğini Demet'e iletti. Böylece, Cim - Bom'un Frank de Boer'den kurtulma umudu da suya düştü ve Hollandalı futbolcunun, ikinci yarıda da Sarı - Kırmızılı formayı giymesi kesinleşti. 
   
   'Havlu atmadım' 
   FATİH Terim'e Demet aracılığıyla ümit veren mesajlar ileten Hollandalı yıldız, bitmediğini göstereceğini vurguladı. De Boer şu ifadeleri kullandı "Benim mutlu olmadığımı yazıyorlar. Yalan. Ben Türkiye'de ailemle çok mutluyum. Yarım sezonda kariyerimde yapmadığım kadar hata yaptım. Büyük talihsizlik yaşadım. Ama ben havlu atmadım. 10 misli çalışacağım, 50 kat daha fazla koşacağım ve yine eski Frank De Boer olacağım." 
   
   Galatasaray pes etmiyor    CAS'tan olumsuz karar 
   ASLAN, Felipe davasında İsviçre'deki Spor Yüksek Mahkemesi'nden CAS beklediğini alamadı. FIFA'nın Sambacı futbolcu konusunda transfer yasağı uyguladığı Galatasaray, 349 bin dolarlık ihtilaf kısmını yeddiemine ödedi ve CAS'tan çıkacak kararı beklemeye koyuldu. Ancak sonuç hiç de Sarı - Kırmızılılar'ın istediği şekilde olmadı. 
   
   Yüksek Mahkeme'ye gittiler 
   CAS'IN, FIFA'nın doğrultusunda kararını vermesi, yönetimi bir hayli şaşırttı. Çünkü, gelen kararda Cim - Bom'un bu oyuncunun bonservis parasını geri alması yönünde hiç bir şey yazılmamıştı. Kısacası, Sarı - Kırmızılılar'ın başvurusu dikkate alınmamıştı. Bunun üzerine Galatasaray Yönetimi de mağduriyeti nedeniyle İsviçre Yüksek Mahkemesi'ne başvurdu. 
   
   Hırslı ve savaşçı    MURAT AKBAŞ 

   DİYARBAKIRSPOR'DAN transfer edildikten sonra bir süre unutulan, ancak neşter operasyonunun ardından forma şansı bulan Ömer Erdoğan, geleceğe umutla bakıyor. Galatasaray'dan ayrılmayı aklından bile geçirmediğini söyleyen Sarı - Kırmızılı futbolcu, futbol hayatında sakatlık ve ceza dışında hiç kenarda oturmadığını, ilk kez Cim - Bom'da bunu hissettiğini ifade etti. 
   BUNU da profesyonelliğe bağlayan Ömer, "Hak ettiğim zaman şans bulacağımı biliyordum, buldum da" diye konuştu. Elazığspor maçında yaptırdığı penaltıyı da hırsına bağlayan genç futbolcu, şöyle konuştu "Yapım gereği savaşçıyım. Effa'nın gol atmasını engellemek istedim. Sonrasını da hatırlamıyorum. Ama futbolun adaleti yok. Üç saniye 90 dakikayı gölgede bıraktı." 
   
   
</TEXT>
</DOC>
