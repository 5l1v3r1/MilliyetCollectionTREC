<DOC>
<DOCNO> 315562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonyas18.html </URL>
<DATE> 2005/02/15/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Uzayda aşırı uzayan kozmonota 'kısaltıcı giysi' 
</HEADLINE>
<TEXT>

     Rus doktorları, Uluslararası Uzay İstasyonu'nda UUİ görev yaparken boyu aşırı uzayan Salijan Şaripov'a ''kısaltıcı giysi'' tavsiye ettiler. 
     Rus bilimler akademisi tıp sorunları enstitüsünden doktor Valeri Bogomolov, halen UUİ'de bulunan Şaripov'un bedeninin, yerçekimsiz ortamda ''fazla uzadığını'', bu nedenle ''penguen'' adını verdikleri dar giysiyi giymesinin şart olduğunu belirtti. 
     İtar-Tass'ın haberine göre, Rus doktoru, ''Uzayda belkemiği doğal kıvrımını yitirerek düzleşir. Bu yüzden kozmonotun gövdesi uzar'' diye konuştu. 
     1980'li yıllarda geliştirilen ''penguen'' kostümü, kozmonotların omurgasının düzelmesini ve belli kas gruplarının sıkılaşmasını sağlıyor. 
     Boyunun düzeltilmemesi halinde, kozmonotun dünyaya döneceği Soyuz aracında kendisine ait bölüme sığmakta sıkıntı çekeceği belirtildi. 
     Rus doktoru, Amerikan astronotlarının, uzayda boy uzamasına karşı herhangi bir giysinin içine girmektense spor yapmayı tercih ettiklerini, ancak bunun pek işe yaramadığını da söyledi. 
     
</TEXT>
</DOC>
