<DOC>
<DOCNO> 339555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko48.html </URL>
<DATE> 2005/05/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Unakıtan Erdemir'de altın hissemizin olmasını istiyoruz 
</HEADLINE>
<TEXT>

     Maliye Bakanı Kemal Unakıtan, Erdemir’in çok önemli bir kuruluş olduğunu vurgularken, "orada altın hissemizin olmasını istiyoruz" dedi. 
     Unakıtan, "Türkiye ve Hollanda’da Kamu Mali Yönetimi Reformu" konulu konferanstan çıkışta, gazetecilerin sorularını yanıtladı. 
     Unakıtan, Erdemir’in özelleştirilmesine ilişkin soru üzerine, bu kuruluşta "altın hisse" için bir değişiklik yapmak istediklerini söyledi. 
     Unakıtan, Gelir İdaresi’nin yeniden yapılandırılmasına ilişkin düzenleme konusundaki soruyu yanıtlarken de, Gelir İdaresi Yasası’nın IMF İcra Direktörleri Kurulu toplantısından önce ya da sonra çıkmasının farketmediğini ifade etti. 
     Unakıtan, "ama bu az zaman alacak. Tek maddelik bir konu. Onu da hemen hallederiz" diye konuştu. 
     Gazetecilerin, CHP Genel Başkanı Deniz Baykal’ın "bakan kendisine af hazırlığında" şeklindeki sözlerinin hatırlatması üzerine Unakıtan, şu açıklamada bulundu 
     "Daha önce çıkardığımız yasada, nitelikli çoğunluk gerektiren maddeler vardı. Onları oradan çıkarmıştık. Bunlar arasında ihracatçılar, Güneydoğu’daki hurda araçların sicilden çıkarılması, meslek odaları ve vakıf binalarının kiralanmasıyla ilgili düzenlemeler bulunuyordu. Bu konularda değişiklik yapılması için çalışmalar sürüyor. 
     Benimle ilgili iddialar var. Daha önce de dediğim gibi, çen çen çen tartışamam. Önemli olan millete hizmettir. Başbakanlıkta çalışma yapılıyor. Sonra gündeme gelecek, son halini almadan açıklama yapmam doğru değil." Maliye Bakanı bir başka soru üzerine, 4 aylık bütçe uygulamalarına ilişkin geçici sonuçların alındığını, kesin rakamlar çıktıktan sonra bir açıklama yapacaklarını belirtti. 
     Unakıtan, geçici sonuçların hedefler açısından ’memnuniyet verici’ olduğunu sözlerine ekledi. 
     
</TEXT>
</DOC>
