<DOC>
<DOCNO> 334060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur24.html </URL>
<DATE> 2005/04/16/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
MHP Sakarya il teşkilatı binasında patlama 
</HEADLINE>
<TEXT>

     Milliyetçi Hareket Partisi MHP Sakarya İl Teşkilatı binasının önünde bulunan şüpheli bir paket patladı. Ölen ya da yaralananın olmadığı patlamada, pencere ve kapılarda hafif hasar meydana geldi. 
     AA muhabirinin edindiği bilgiye göre, Atatürk Bulvarı'ndaki MHP Sakarya İl Teşkilatı'nın bulunduğu binanın ikinci katının girişine bırakılmış bir meyve kutusu, partilerce şüpheli görüldü. 
     Parti binasını boşaltan partililer durumu polise haber verdikten kısa süre sonra binada patlama meydana geldi. Patlama sonucu MHP İl teşkilatı binasının kapısı ile penceresinde, alt katta bulunan CHP İl örgütünün kapısında hasar meydana geldi. 
     Patlamanın ardından olay yerine gelen güvenlik güçleri, bina çevresini kontrol altına alarak giriş ve çıkışı yasakladı. 
     Güvenlik görevlileri binada incelemelerini sürdürüyor. 
     
</TEXT>
</DOC>
