<DOC>
<DOCNO> 327585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo14.html </URL>
<DATE> 2005/03/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Mavi Bayrak, Akçaabat Sebaspor'un 
</HEADLINE>
<TEXT>

     Futbol Federasyonu'nun futbolda şiddeti ve düzensizliği önlemek amacıyla aldığı önlemler paketi doğrultusunda, Spor Toto'nun mali katkılarıyla oluşturulan Mavi Bayrak Projesi'nde, ikinci yarının sekizinci haftasında ''Mavi Bayrak'' kazanan kulüpler açıklandı. 
     Futbol Federasyonu'ndan yapılan açıklamada, profesyonel liglerin her kademesinde verilen bu ödülü Türkiye 1. Süper Ligi'nde Akçaabat Sebatspor, İkinci Lig A Kategorisi'nde İstanbul Büyükşehir Belediyesi, İkinci Lig B Kategorisi A Grubu'nda Aydınspor, B Grubu'nda Kardemir Karabükspor, C Grubu'nda Şanlıurfa Belediyespor, Üçüncü Lig 1. Grup'ta Gaskispor, 2. Grup'ta Keçiörenspor, 3. Grup'ta Zeytinburnuspor ve 4. Grup'ta Akseki Aromaspor aldılar. 
     Süper Lig'de haftanın en iyi fair play puanına sahip kulübü Akçaabat Sebatspor 20 bin YTL ödül alırken, İkinci Lig A Kategorisi'nde Büyükşehir Belediyespor 10 bin YTL, İkinci Lig B Kategorisi temsilcileri 7 bin 500'er YTL, ve Üçüncü Lig temsilcileri 5 bin'er YTL ödüle hak kazandılar. 
     
</TEXT>
</DOC>
