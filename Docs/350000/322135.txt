<DOC>
<DOCNO> 322135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun31.html </URL>
<DATE> 2005/03/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Binlerce Suriyeli Esad için sokaklarda 
</HEADLINE>
<TEXT>

     Suriye'nin başkenti Şam'ın değişik bölgelerinde binlerce kişi, Cumhurbaşkanı Beşar Esad'ı desteklemek için gösteri yaptı. 
     Suriye bayrakları ve Esad'ın posterlerini taşıyan göstericiler, ''kanımız canımız Esad'a feda olsun'' diye sloganlar atarken, bazı yerlerdeki gösterilerde Amerikan bayrakları yakıldı. 
     Suriye polisinin, ABD'nin Şam Büyükelçiliği etrafına barikat kurduğu bildirildi. 
     Gösterideki pankartlardan birinde, ''Suriye, Lübnan'a karşı sorumluluklarını bırakmayacak'' yazıyordu. 
     Lübnan'da da dün Suriye yanlısı binlerce kişi gösteri yapmıştı. 
     Lübnan'da eski başbakan Refik Hariri'nin 14 Şubatta öldürülmesinden sorumlu tutulan Suriye, uluslararası baskılar üzerine bu ülkedeki askerlerini tamamen çekeceğini açıklamış, Suriye birlikleri Lübnan'ın doğusundaki Bekaa Vadisi'nde toplanmaya başlamıştı. 
     Ancak Suriye askerlerinin tam olarak ne zaman çekileceği açıklanmamıştı. 
     
</TEXT>
</DOC>
