<DOC>
<DOCNO> 327616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur21.html </URL>
<DATE> 2005/03/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mesir macunu, 465. kez halka saçıldı... Arınç 41 macun kaptı 
</HEADLINE>
<TEXT>

     Manisa'da 465. kez düzenlenen Mesir Şenlikleri, Sultan Camii'nin kubbe ve minarelerinden halka mesir saçılmasıyla sona erdi. 
     TBMM Başkanı Bülent Arınç, TBMM Başkan Vekilleri Nevzat Pakdil ve Sadık Yakut, TBMM İdare Amiri Fevzi Berdibek, TBMM Genel Sekreteri Rauf Bozkurt, TBMM 85. Yıl Komite Başkanı Genel Sekreter Yardımcısı A. Osman Koca, Milli Saraylar Daire Başkanı Dr. Cemal Öztaş, Manisa Valisi Orhan Işın, Manisa Belediye Başkanı Bülent Kar, Almanya İngolstad Belediye Başkanı Alfred Lehmann, KKTC Güzelyurt Belediye Başkanı Mahmut Özçınar, Garnizon Komutanı Tuğgeneral Sami Demirel, Celal Bayar Üniversitesi CBÜ Rektörü Prof. Dr. Cemil Özcan, siyasi parti temsilcileri, sivil toplum örgütü yöneticileri ve vatandaşlar mesir kortejinde yer aldı. 
     Kortejin önünde yer alan mehter takımını, sinema sanatçısı Selda Alkor'un canlandırdığı Hafsa Sultan, nedimeleri Saliha Özvez ve Çağıl Kuzenk, ses sanatçısı İlhan Şeşen'in canlandırdığı Merkez Efendi ve müritleri takip etti. 
     Manisa Valiliği'nden Sultan Cami'ne kadar olan iki kilometrelik mesafede gerçekleştirilen yürüyüş sırasında vatandaşlar Türk Bayrakları ve çiçeklerle sevgi gösterisinde bulundu. 
     
     MESİR SAÇIM TÖRENİ 

     Yaklaşık bir saatlik yürüyüşün sonunda Sultan Camii'ne ulaşılırken cami platformunda, Kanuni Sultan Süleyman'ın annesi Yavuz Sultan Süleyman'ın eşi Hafsa Sultan Selda Alkor mesir macununun mucidi Merkez Efendi'yi İlhan Şeşen huzuruna çağırarak, mesir beraatını verdi ve şifa veren macunun Sultan Camii kubbelerinden halka saçılmasını buyurdu. 
     ''Merkez Efendi, buyruğumdur. Bana şifa olan bu macun, bundan sonra da halkıma saçıla...Saçıla ki halkıma şifa bula...Saçılaca ki şifalı macun halkın derdine deva olsun. Hastalar şifa bulsun'' diyen Hafsa Sultan, bu buyruğu 465. kez tekrarlamış oldu. 
     Merkez Efendi ve müritleri, aldıkları emir üzerine Sultan Camisii'nin minare ve kubbelerine çıkarak, 10-12 ton mesiri halka saçtı. Toplanan kalabalık, saçılan macunu kapmak için birbiriyle yarıştı. Bu sırada protokolde de ilginç görüntüler yaşandı. Yere düşen mesirleri kapmak isteyen çok sayıda vatandaş ezilme tehlikesi geçirdi. 
     TBMM Başkanı Bülent Arınç, saçım sırasında 41 tane mesir macunu kaptığını belirterek ''Çok şanslı bir günümdü'' dedi. 
     Manisa'yı Mesiri Tanıtma ve Turizm Derneği Başkanı Yavuz Özgün, 50 ton mesir karıldığını, 10-12 tonunun törende kubbe ve minarelerden saçıldığını, 20 tonunun dış ülkelere satılacağını, kalanın da iç piyasaya verileceğini bildirdi. 
     Bu arada mesir saçılması sırasında bir vatandaşın, ters olarak açtığı şemsiyesinin içine ''Hocam misafirimiz çok'' diye yazdığı görüldü. Vatandaşlar Hafsa Sultan'ı canlandıran Selda Alkor ve Merkez Efendi'yi canlandıran İlhan Şeşen'e büyük ilgi gösterdi. Yürüyüş sırasında vatandaşlar sanatçıların bol bol fotoğraflarını çekti. 
     
     TARİHÇESİ 

     Anadolu'nun eski kültürlerine uzanan köklü bir geleneğin ürünü olan mesir, Darüşşifa'nın ilk idarecisi Merkez Efendi tarafından 41 çeşit baharattan hazırlanarak, hastalığına çare bulamayan Yavuz Sultan Selim'in eşi, Kanuni Sultan Süleyman'ın annesi Hafsa Sultan'ı iyileştirmede kullanıldı. Önceleri Bimarhane'deki hastaları tedavi etmek amacıyla kullanılmaya başlanan mesir macunu, halk arasında iştah açıcı, kan dolaşımını düzenleyici, yorgunluğu giderici, hormonları çalıştırıcı özellikleriyle talep gördü. 
     
     41 ÇEŞİT BAHARAT 

     Mesir macununun yapımında anason, meyan balı, çivit, çöp çimi, çörekotu, darı, galanga, hardal, havlıcan, Hindistan cevizi, Hindistan çiçeği, hıyarşembe, kakule, karabiber, karanfil, kimyon, kişniş, zaferan, meyan balı, kebabe, karahalil, limon tuzu, udülkahır, iksir şekeri, topalak kökü, mürrüsafi, portakal çiçeği, portakal kabuğu, ravent, raziyane, safran, sakız, kara halile, sarı halile, sinameki, tarçın, topalak, vanilya, zencefil, zerdeçöp ve günbalı kullanılıyor. 
     
</TEXT>
</DOC>
