<DOC>
<DOCNO> 329503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/ekonomi/eko01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet hizmet kalitesinde... 
</HEADLINE>
<TEXT>


Bireyselde bono ve hisse fonlarının yıllık getirileri yüzde 25'lerde. Şirketler müşterilerini artırmak için hizmet kalitesinde yoğunlaştı 

Ayfer Yıldız 

Bireysel emeklilik sisteminde kıyasıya bir rekabet yaşanıyor. Emeklilik fonlarının getirilerin birbirine yakın olması nedeniyle üyelerini artırmak isteyen şirketler, hizmet kalitesini de artırıyor. Üyeler özellikle internetten sistemle ve kendi fonlarıyla ilgili bütün bilgilere ulaşabiliyor. Meslek gruplarına özel planlar hazırlayan şirketler, çeşitli kampanyalar da düzenlemeye başladılar. 
Bireysel emeklilik üyeleri, şirket seçerken özellikle emeklilik fonlarının getirilerinin yanı sıra fon işletim gideri, yönetim gideri kesintisi ve giriş aidatı gibi maliyetlere de bakıyor. 

Şirket seçimi 
Yapılan araştırmalarda, sistemin dünyadaki uygulamalarında üyelerin şirket seçerken, öncelikle şirketin sermaye büyüklüğüne, güvenirliğine, yatırım stratejisine ve mevcut pazardaki deneyimine baktığını, kesintilerin ise en alt sıralarda yer aldığı görülüyor. 
Sektör yetkilileri, Türkiye'de de emeklilik şirketleri arasındaki fiyat rekabeti olarak adlandırılan fon işletim, yönetim gideri oranlarındaki rekabetin dünyada olduğu gibi hizmet kalitesine kaydırılması gerektiğini belirtiyor. 

Grup planlarında kesintiler düşük Fon işletim gideri kesintisi, en fazla günlük yüzbinde 10 oranında alınabiliyor. Şirketlerin, kesinti oranları üyelerin ödediği katkı payına, ödeme şekline göre farklılıklar gösteriyor. Grup planlarında da ferdi planlara göre daha düşük gider kesintisi alınıyor. 
Yapı Kredi Emeklilik'in kesintilerin getiriye etkisi konusunda yapmış olduğu araştırmada, örneğin ayda 100 milyon TL ödeme yapan bir kişi, yılda yüzde 10 getiri sağlayan ve yüzde 5 yönetim gideri kesintisi olan A planına göre 25. yıl sonunda 73 milyar TL birikime ulaşıyor. Yine 100 milyon TL ve yılda yüzde 10 getiri sağlayan ancak, yüzde 3 yönetim gideri kesintisi yapılan B planında ise 25. yıl sonunda 76 milyar TL getiriye ulaşıyor. 
Ancak, Plan A'daki fonların Plan B'deki fonlara göre her yıl yüzde 11 getiri sağladığı varsayıldığında, plan A'nın 25. yıl sonunda 85.5 milyar TL getiri sağladığı görülüyor. 
Bu da fon getirilerinin çok küçük farklarla dahi giriş aidatı dahil diğer kesintilerin etkisinin çok üzerinde dönem sonu tutarını artırdığını gösteriyor. 

Farklı kesinti oranlarına göre yıl sonu muhtemel birikimler milyon TL Yıl Emeklilik planı A Emeklilik planı B 5 6.953 7.173 10 16.570 17.093 15 29.869 30.813 20 48.263 49.787 25 73.701 76.028 
Her iki emeklilik planına aylık 100 milyon TL katkı payı yapıldığı ve yıllık yüzde 10 getiri elde edildiği varsayılmıştır. 
Plan A'da yönetim gider kesintisi 5, Plan B'de yüzde 2, fon işletim gideri kesintisi ise Plan A ve B'de yüzde 3 alınmıştır. 

'Türkiye 10 - 15 yılda hızla büyüyecek' Aviva Hayat ve Emeklilik Yönetim Kurulu Başkanı Bert Paterson, Türkiye'de finansal hizmetlerin 10-15 yıl içerisinde büyük bir hızla büyüyeceğini tahmin ettiklerini söyledi. Paterson, Trabzon'da Aviva Hayat Emeklilik Bürosu'nun açılışında yaptığı konuşmada, Aviva'nın Türkiye'de ise yüzde 14.8'lik pazar payıyla hayat sigortasında ikinci, yüzde 14.4'lük pazar payıyla bireysel emeklilikte üçüncü sırada bulunduğunu belirtti. Paterson, "Türkiye'nin her yerindeki müşterilere ulaşmayı hedefliyoruz. Trabzon'da açtığımız 28. büromuz da bu yolda atılmış önemli bir adımdır" dedi. 

Doğan, yüzde 8'lik gider kesintisini almayacak Doğan Emeklilik'in yeni ürünü 'Kesintisiz Emeklilik' uygulanmaya başlandı. Şirket tarafından yapılan açıklamada, katılımcıların birikimlerinden yapılan yüzde 8 yönetim gider kesintisine son verildiği belirtildi. 
Başlangıçta ya da ilk yıl sonuna kadar 3000 dolar karşılığı yatırım yapan katılımcılar, Doğan Emeklilik'in yeni ürününden yararlanabilecek. Bireyselde ödenen katkı payları emeklilik fonlarında değerlendiriliyor. Doğan Emeklilik'in yeni ürünü, 'Kesintisiz Emeklilik'te, yüzde 8 yönetim gider kesintisi ödenmediği için, katkı paylarının tamamının bu fonlarda yatırıma dönüştüğü ifade edildi. 


</TEXT>
</DOC>
