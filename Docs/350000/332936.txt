<DOC>
<DOCNO> 332936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko33.html </URL>
<DATE> 2005/04/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Total'den yeni yakıt... 
</HEADLINE>
<TEXT>

     Total Oil Türkiye Genel Müdürü Muammer Ekim, ''otomobil pazarı giderek dizelleşmekte. Satılan her 5 yeni araçtan biri dizel'' dedi. 
     Ekim, Total'in ileri teknoloji ürünü Excellium Eurodiesel'in piyasaya sunulması nedeniyle düzenlenen basın toplantısında yaptığı konuşmada, Total'in dünyanın 4. büyük petrol ve gaz şirketi olduğunu, rafinaj ve pazarlamada ise Avrupa'da ilk sırada yer aldığını bildirdi. 
     Dizelin Türkiye için büyük miktardaki karayolu taşımacılığı nedeniyle çok önemli olduğunu vurgulayan Ekim, ''Otomobil pazarı giderek dizelleşmekte. Türkiye'de 2001 yılından itibaren istikrarlı bir dizel otomobil artışı oluştu. Bugün Türkiye'de satılan her 5 yeni araçtan biri dizel yakıtla çalışmakta'' diye konuştu. 
     Total'in gerek Türkiye'de gerekse Avrupa'daki beklentileri karşılamak üzere yaptığı araştırmalar sonucu Total Excellium Eurodiesel'i Fransa ile eş zamanlı olarak piyasaya sunduğunu belirten Ekim, toplam pazarda yüzde 8 ve eurodiesel pazarında ise yüzde 28 paya sahip olduklarını, bunun yüzde 30'u aşmasını istediklerini ifade etti. 
     Basın mensuplarının sorularını da yanıtlayan Ekim, Excellium Eurodiesel'in diğer şirketlerin eurodiesel fiyatlarıyla aynı olacağını, özelliklerinden dolayı bir fiyat artışı yapılmayacağını bildirdi. 
     
     AKARYAKIT FİYATLARINDAKİ SERBESTLEŞME 
     Petrol Sanayi Derneği'nin PETDER başkanlığını da yürüten Muammer Ekim, akaryakıt fiyatlarındaki serbestleşme sonrasında tüketicilere yönelik bir fiyat yarışının neden olmadığı yönündeki bir soru üzerine, şunları kaydetti 
     ''Fiyatlar, Aralık ayına kadar akaryakıt fiyat mekanizması dediğimiz bir sistemle oluşuyor ve bu kuruşu kuruşuna tüm şirketlerde ve tüm istasyonlarda aynıydı. Yani bugün 1 Ocak 2005'den itibaren tüm istasyonlar ve tüm şirketlerde fiyatların kuruşu kuruşuna aynı olduğunu söyleyemeyiz. Bu farklılığı yeterli bulabilirsiniz, yeterli bulmayabilirsiniz, ama kesinlikle fiyatlar aynı değildir. 
     Türkiye'de hizmet ve kalite unsuruna ağırlık verilmesi gerekiyor. Dağıtım sektörünün dağıtım şirketleriyle bayisiyle şu an içinde bulunduğu ekonomik şartlar ve marjlar itibariyle çok büyük fiyat farklılıkları olmaması normaldir. Ama Türkiye'de çok ciddi bir hizmet yarışı, ciddi bir ürün kalitesi yarışı olduğunu kabul etmek lazım. Her şeyi fiyatla ilişkilendirmemek gerekir. Ama fiyatlar bugün için tüm istasyonlarda ve tüm şirketlerde zaten aynı değildir.'' 
     
     ''DİZEL GİDEREK GÜÇLENİYOR'' 
     Total S.A. Araştırma Merkezi Akaryakıt ve Katkılar Direktörü Laurent Germanaud da dizelin giderek güçlendiğini, tüketicilerin beklentilerinin arttığını, Total'in de motor temizliği, dizel yanması, yakıt tüketimi ve karbon gazlarının azaltılmasını dikkate alarak yeni ürünü hazırladığını söyledi. 
     Germanaud, Excellium Eurodiesel için Fransa'da 2 yıl boyunca 30 araştırmacının çalıştığını, pahalı olan bu projede değişik markada 100'den fazla araç, 3 bin saat ve 350 bin kilometreyi aşan testler yapıldığını bildirdi. 
     Germanaud, yeni ürün ile bir depoda ortalama 30 kilometre daha fazla yol kat edilebildiğini, karbon gazı, duman gibi kirleticiler ve aracın hem içinde hem de dışında seste azalma olduğunu belirtti. 
     Total Oil Türkiye Akaryakıt Direktörü Selim Özogan ise bugün itibariyle 250 istasyonunda tüketicilere sunacakları Total Excellium Eurodiesel'in 1 Mayıs itibariyle Türkiye çapında 450'yi aşan istasyonda bulunacağını söyledi. 
     
</TEXT>
</DOC>
