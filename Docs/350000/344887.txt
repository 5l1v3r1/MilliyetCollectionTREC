<DOC>
<DOCNO> 344887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/guncel/gun03.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
100 kızımızın burs parası hazır bile... 
</HEADLINE>
<TEXT>


Türkiye Özel Okullar Birliği Derneği, 100 kız çocuğunun 3 yıllık bursunun ilk dilimi olan 30 bin YTL'yi hesaba yatırdı 

İSTANBUL Milliyet 

Milliyet'in "Okumayan kızımız kalmasın" diyerek başlattığı "Baba Beni Okula Gönder" kampanyasına üç ayrı projeyle destek veren Türkiye Özel Okullar Birliği Derneği, ilk projesini hayata geçirdi. Dernek 100 kız çocuğunun 3 yıllık bursunun ilk dilimi olan 30 bin YTL'yi kampanya hesabına yatırdı. 150 öğretmen ve idareciye hizmet içi eğitimin yanı sıra, özel okullar sınavına giren 100 kız öğrenciyi okutma sözü veren Türkiye Özel Okullar Birliği Derneği, burs projesine start verdi. 
100 kız çocuğunun 3 yıl boyunca okuyabilmesi için 90 bin YTL'lik bütçe çıkaran dernek, projenin ilk yılı için gereken parayı kampanya hesabına aktardı. Türkiye Özel Okullar Birliği Derneği Başkanı Rüstem Eyüboğlu, "100 kızımız için yıllık 30 bin YTL olmak üzere üç yıl için toplam 90 bin YTL gerekiyor. Önümüzdeki yıl için gereken 30 bin YTL'yi yatırdık. Yeter ki okumayan kızımız kalmasın" dedi. 

Vuslat Doğan Sabancı da katıldı 
Hürriyet Gazetesi İcra Kurulu Başkanı Vuslat Doğan Sabancı da, Milliyet'in "Baba Beni Okula Gönder" kampanyasına katıldı. Vuslat Doğan Sabancı, kampanya hesabına 15 bin YTL yatırdı. 

Kampanyaya destek veren bağışçıların isimleri şöyle 12. gün 

OPAKİM Tıbbi Ürünler 5000 YTL , Şükrü Şurgün 3984 YTL , S. Nesip - Fatma Bedia Aşıkma 2863 YTL , Mondial Grup 1500 YTL , Kayhan Erdem 1000 YTL , Güven Uçar 1000 YTL , Hasan İnal İrengün 1000 YTL , Dr. Murat Kınıkoğlu 1000 YTL , Sevim Özkut 1000 YTL , Aynur Korzay 1000 YTL , Ayten Gökçer 1000 YTL , Misbah Mertoğlu 1000 YTL , Deniz Gümrük Müşavirlik 1000 YTL , Mehmet Fuat Yücesoy 1000 YTL , Yusuf Nihat Tekin 1000 YTL , Güney Eğitim 1000 YTL , Ayla Taşpınar 600 YTL , Belma Yapanar 500 YTL , Nermin Kabaalioğlu 500 YTL , Doğan Türkekul 500 YTL , Nursen Karadoğan 500 YTL , Meral Ayan 1000 YTL 

Yurt binaları için yer aranıyor 

MUKADDER YARDIMCIEL Kars DHA 
Milliyet Gazetesi İcra Kurulu Üyesi Tijen Mergen, "Baba Beni Okula Gönder" kampanyası çerçevesinde yaptırılacak öğrenci yurtlarının yerlerinin tespiti için Kars'ın Sarıkamış ve Ağrı'nın Doğubayazıt ilçelerinde incelemelerde bulundu. 
Sarıkamış Çam-Kar Otel'de Kaymakam Bayram Gale ve İlçe Milli Eğitim Müdürü Ali Bulut ile görüşen Mergen, yurt yapımı için önerilen arsaları inceledi, Sarıkamış Kızılay Şube Başkanlığı Kız Öğrenci Yurdu'nda incelemelerde bulundu. Mergen, "İlçede özellikle ortaöğretim düzeyinde yurda ihtiyaç duyulduğunu tespit ettik. Diğer bazı illerde de inceleme yaptıktan sonra kararımızı açıklayacağız" dedi. 
Sarıkamış'tan sonra Ağrı'ya geçen Mergen, Doğubayazıt ilçesinde Kaymakam Rauf Ulusoy ve İlçe Milli Eğitim Müdürü Cemal Ersü ile görüşerek, yurt için önerilen yerleri inceledi. 


</TEXT>
</DOC>
