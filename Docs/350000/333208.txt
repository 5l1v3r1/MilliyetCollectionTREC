<DOC>
<DOCNO> 333208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/yasam/axyas02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen dayağı canından ediyordu 
</HEADLINE>
<TEXT>


Sözleşmeli olarak görev yapan öğretmenin kopya çekti diye 14 yaşındaki M.Y.'ye bağırarak, öğrencinin kafasını cam kitaplığa vurduğu iddia edildi 

Tahsin Aksu 

İstanbul Bayrampaşa'daki bir okulda sözleşmeli görev yapan öğretmen, öğrencisini döverek hastanelik ettiği iddiasıyla görevinden uzaklaştırıldı. Kafasında şişlik, boynunda sıyrık oluşan öğrenciye 3 gün rapor verildi. 
İddiaya göre, Ayşe Y., Uluğbey İlköğretim Okulu 8. sınıfta okuyan oğlu M.'nin 14 boynunda pazartesi günü kan ve çizik fark etti. M.'nin annesine, İnkılap Tarihi ve Atatürkçülük dersi öğretmeni Şaban Bozman'ın kendisini dövdüğünü söylemesi üzerine Ayşe Y., Bayrampaşa Polis Merkezi'ne giderek şik yette bulundu. M.'nin, boynunda kesik, kafasında da şişlik oluştuğu belirlenirken, 3 günlük rapor verildi. M.Y., olayı şöyle anlattı 
"Öğretmenimiz yaptığı test sırasında, yanımdaki öğrenciden kopya çektiğimi söyleyerek bağırmaya başladı. Daha sonra kafamı kitapların bulunduğu camlı dolaba vurdu. Cam kırıldı, boynumda kanama oldu. Kız öğrencilerin çığlığını duyan müdür muavini Aziz Karakaş o sırada sınıfa geldi. Bana bahçeye inmemi söyledi. Ben de eve kaçarak olanları anneme anlattım." 
Anne Yılmaz, oğlunun hiperaktif olduğunu ve rutin muayene olarak kırmızı reçeteli ilaçlar kullandığını söyledi. Anne Ayşe Y. "Çocuğumun hasta olduğunu bile bile bunu nasıl yapar Doktor, boynundaki sıyrığın birkaç milimetre şah damarının yanında oluştuğunu, şanslı olduğumuzu söyledi." 

Sözleşmesi iptal 
Bu arada İl Milli Eğitim Müdürü Ömer Balıbey ise ailenin başvurusu üzerine öğretmen hakkında soruşturma açıldığını belirtti. Balıbey, sözleşmeli personel olduğu için Bozman'ın sözleşmesinin feshedildiğini bildirdi. 
Müdür Muavini Aziz Karakaş ise, iddialarla ilgili İl Milli Eğitim Müdürlüğü'nden izin alınmadan konuşamayacağını söyledi. 


</TEXT>
</DOC>
