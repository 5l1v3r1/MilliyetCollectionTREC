<DOC>
<DOCNO> 346309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun28.html </URL>
<DATE> 2005/05/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kuzey Kore'de kıtlık büyüyor 
</HEADLINE>
<TEXT>

     Kuzey Kore’deki gıda kıtlığı krizi her geçen gün büyüyor. 
     BM Dünya Gıda Programı’nın WFP Asya bölgesi müdürü Anthony Branbury’e göre, uluslararası yardımların azalması ve Kuzey Kore’de geçen yılki hasılattan elde edilen gıda stoklarının yetersiz olması nedeniyle gıda kıtlığı krizinin boyutları büyümeye başladı. 
     Branbury, Güney Kore’nin başkenti Seul’de düzenlediği basın toplantısında, "Kuzey Kore’de gıda kıtlığı krizi var ve bu kriz her hafta, gün be gün daha kötü bir hal alıyor. 6.5 milyon Kuzey Korelinin şimdi gıda yardımına ihtiyacı var, yıl sonunda değil" dedi. 
     Durumun, 1 milyondan fazla Kuzey Korelinin açlıktan öldüğü 1990 yılının ortasındaki gibi dehşetli olmadığı, ancak kötüleşebileceği ve yaygın bir açlıkla karşı karşıya kalınabileceği uyarısında bulunan Branbury, şöyle konuştu 
     "Acil yardım olmaksızın, WFP sadece normal hedefinin yüzde 23’ü olan 1.5 milyon Kuzey Koreliyi beslemek için yeterli yardımı verebilir. WFP’nin Kuzey Korelilere yardım için bu yıl ek olarak en az 274 bin ton gıda yardımına ihtiyacı var. Şimdiye kadar bu yıl sadece 
     Kanada, Finlandiya ve Norveç 15 bin ton gıda yardımında bulundu." Kuzey Kore’nin 2002 yılında pazar ekonomiyle tanışmasıyla fiyatların arttığını ve işçilerin daha az kazandığını, sadece bir avuç insanın daha iyi bir yaşama kavuştuğunu belirten Branbury, ülkede bir fabrika işçisinin aylık maaşının, sadece bir litre bitkisel yağ ya da 3 ila 4 kilo darı almaya yetecek 2.5 ya da 2 dolar civarında olduğunu 
     kaydetti. 
     Kuzey Kore hükümetinin, Dünya Gıda Örgütü’nün WHO minimum günlük sağlık ihtiyacı olarak gördüğü günlük gıda hakkının yarısına denk düşen 250 gram gıda yardımı ya da iki kase pirinç günlük gıda tayını verdiğini kaydeden Branbury, hükümetin gıda stoklarının azalması nedeniyle tayını 200 grama düşürebileceğini, hükümetin verdiği günlük 250 gram tayının açlık tayını olduğunu söyledi. 
     Ülkedeki mevcut gıda kıtlığı krizinde en büyük sorumluluğun hükümetin olduğunu ve yönetimin nükleer silahlanmaya ciddi miktarda kaynak aktarmasının, gıda yardımında bulunacaklar için uygun ortam yaratmaya yardımcı olmadığını söyleyen Branbury, WFP’nin ülkede dağıttığı gıda yardımının kime gittiğini izleme faaliyetlerini yoğunlaştırdığını ve bu yardımın Kuzey Kore’nin devasa ordusunun beslenmesinde kullanılmadığına inandığını belirtti. 
     WFP’nin, 900 bin yaşlı, 600 bin çocuk ve hamile kadınlar için hayati öneme sahip bitkisel yağın yanı sıra 1.2 milyon kadın ve çocuğa fasulye vermeyi kestiği de kaydedildi. 
     
</TEXT>
</DOC>
