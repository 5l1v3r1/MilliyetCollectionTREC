<DOC>
<DOCNO> 308218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun26.html </URL>
<DATE> 2005/01/21/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rusya'dan Suriye'ye destek, ABD'ye gözdağı... 
</HEADLINE>
<TEXT>

     Rusya Dışişleri Bakanlığı Sözcüsü Aleksandır Yakovenko, ABD'yi kastederek, ''Belirli ülkelere şer ekseni etiketi yapıştırmak, kimsenin güvenliğinin artmasına katkıda bulunmadı'' dedi. 
     Yakovenko, İnterfaks ajansına yaptığı açıklamada, ABD'nin Suriye'nin terör örgütleriyle ilişkisi olduğuna dair açıklamalarının Ortadoğu'nun güvenliğine zarar verdiğini belirterek, şunları kaydetti 
     ''Ülkelere etiket yapıştırmak ve tek taraflı olarak bazı ülkeleri şer ekseninin parçası olarak göstermek, kimsenin güvenliğinin artmasına katkıda bulunmadı. Suriye, bölgedeki kilit oyunculardan biri ve Ortadoğu barış süreci çerçevesinde İsrail ile Suriye arasındaki görüşmelerin yeniden başlaması çok önemli.'' ABD Başkanı George Bush tarafından Dışişleri Bakanlığı'na önerilen Condolezza Rice, Suriye'ye, Irak'a müdahalesi ve terörizmle bağlantıları yüzünden yeni yaptırımlara maruz kalabileceği uyarısında bulunmuştu. 
     
     İRAN SORUNU BARIŞÇIL YOLLARLA ÇÖZÜLMELİ 
     Öte yandan, Lavrov, İran'ın nükleer sorununun barışçıl yollarla çözülmesi gerektiğini söyledi. 
     Lavrov, Fransa Dışişleri Bakanı Michel Barnie ile katıldığı Rus-Fransız Güvenlik Konularında İşbirliği Konseyi toplantısından sonra düzenlediği basın toplantısında, ''ABD Başkanı George Bush'un son konuşmasındaki asıl tema, İran'ın nükleer sorununun barışçıl bir şekilde ve siyasi yollarla çözülmesini içeriyordu. Bu görüşe hepimiz katılıyoruz'' diye konuştu. 
     Rus yetkililerin geçen yıl ekim ayından itibaren İran'ı birkaç kez ziyaret ettiğini ifade eden Lavrov, bu konuyu Fransız, İngiliz ve Alman yetkililerle de değerlendirdiklerini sözlerine ekledi. 
     
</TEXT>
</DOC>
