<DOC>
<DOCNO> 321667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/guncel/agun.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyon şişelik operasyon 
</HEADLINE>
<TEXT>


Piyasada bulunan 3-5 milyon şişe 70 cl'lik Yeni Rakı'lar bugün başlatılan operasyonla toplatılarak imha edilecek. Bu, üretici firmaya 40 milyon YTL'ye mal olacak 

EKONOMİ SERVİSİ 

Sahte rakı skandalının patlamasının ardından piyasadaki içkilerini toplamayı düşünmediklerini açıklayan Yeni Rakı'nın üreticisi Mey İçki'nin CEO'su Galip Yorgancıoğlu, piyasada bulunan ve sayısı 3-5 milyon şişe olarak tahmin edilen 70 cl'lik "Yeni Rakı"ların tamamının toplanarak imha edileceğini bildirdi. Operasyonun Mey İçki'ye 40 milyon YTL maliyet getireceği hesaplanırken, şirketin bilyeli kapak üretimi için Meksika'da fabrika alacağı belirtildi. 
Yorgancıoğlu, imha operasyonunun bugün başlayıp 10 gün içinde tamamlanacağını söyledi. 100 bine yakın satış noktasındaki açılmamış rakıların toplanacağını belirten Yorgancıoğlu, operasyonun 10 Mart'ta başlayacak ikinci bölümünde, altın rengi kapaklı rakıların dağıtımının yapılacağını kaydetti. 

'Yaptırım yok' 
Ortaya çıkan trajediyi önleme konusunda sorumluluk hissettiklerini söyleyen Yorgancıoğlu, şunları kaydetti "Bu sorumluluğu ve görevi yerine getirmeye kararlıyız. Milyonlarca 70'lik Yeni Rakı'yı imha etmek üzere topluyoruz. Çünkü insan sağlığı bizim için çok önemli. Bizden kaynaklanan bir konu olmamasına rağmen, riski göze alamayacağımız için gereğini yapıyoruz. Amacımız, Yeni Rakı'mıza bulaştırılmaya çalıştırılan lekeyi temizlemek. Toplatılmayla sahte rakılar da gelebilir. Bir yerde amaç o." 
Yorgancıoğlu, değiştirme isteğinin devletten gelmediğini dile getirerek, "Devletimizden yaptırım gelmedi. Bu, tamamıyla ürün ve marka sahibi olarak, tüketicilerimizin sağlığını düşünerek Yönetim Kurulu ve şirketimizce alınan bir karardır" dedi. 

Memurlar denetimde 
Yorgancıoğlu, toplatılan içkilerin güvenlik güçleri ve vergi memurlarının denetiminde şişe kırılarak imha edileceğini söyledi. Yorgancıoğlu, yeni ürünlerin kapağındaki ve boynundaki numaraların aynı olacağını, ihraç ürünlerinde kullanılan ve yanında kabartmalı yazı bulunan kapakların üzerinde hologramlı şeffaf başlık olacağını belirtti. İhracatta kullandıkları altın renkli kapakların, baskılı olduğunu ve taklit edilemeyeceğini söyleyen Yorgancıoğlu, satışlarda daralma yaşanıp yaşanmadığı sorusu üzerine, "Şu anda o konulara hiç bakmadık bile" diye konuştu. 

Nasıl iade edilecek 

Firma, evlerinde fazla miktarda Yeni Rakı bulunan tüketiciler için de bir çözüm getirdi. Elinde 70 cl'lik Yeni Rakı bulunan tüketiciler, kapağının açık olmaması şartıyla iade edip yenisini alabilecek. 

Maliyet 40 milyon YTL'yi bulacak 

Yorgancıoğlu, operasyonun maliyetiyle ilgili kesin rakam vermekten kaçındı. 5 milyon şişenin değişimi yapıldığı varsayılır ve şirketin vergi hariç satış rakamının 7-7.5 YTL civarında olduğu göz önüne alınırsa, 35 milyon YTL'lik bir maliyet ortaya çıkıyor. Maliyetin, şirketin marka imajına yönelik yeni yatırımlarıyla 40 milyon YTL'yi bulacağı tahmin ediliyor. 22.5 YTL olan 70 cl'lik yeni rakının 15 YTL'si vergi. Bunu şirket alıcılardan tahsil ederek devlete verdiği için vergi rakamı şirketin cebinden çıkmayacak. Şirket, topladığı her şişeye karşılık yenisini verecek. Bazı ürünler, 1 Şubat 2005'te ÖTV artışı yapılmadan önceki döneme ait. Bu dönemde vergi, 12 YTL civarındaydı. Fark, şirket tarafından karşılanacak. 

Operasyon kararı nasıl alındı 

Mey İçki'nin operasyon kararı almasında, benzer 2 önemli krizi incelemesinin etkili olduğu belirtildi. Şirketin toplatma-imha kararında etkili olan 2 vakadan birinde, Johnson and Johnson, 7 kişinin ölümüne yol açan Thlenol adlı ilacını ülke çapında toplayarak imha ederek yenileriyle değiştirdi. 35-40 milyon şişe Thlenol'u toplayan şirket, 1986'da yeniden dava açılınca ilacı tablet formunda üretmeye karar verdi. 
İkinci olay 1990'da ABD'de yaşandı. Perrier Madensuları'na bir kaynaktan kimyasal atık olan "benzen" karıştığı ortaya çıktı. Firma, Kuzey Amerika'daki ürünlerin hepsini piyasadan topladı. Avrupa'da toplatma yapılmadı. Ancak Fransa'da da da zehirlenmeler olunca şirketin başkanı halktan özür diledi ve tüm Avrupa'daki madensuları toplatıldı. 

'Yeni Rakı' altın renkli kapaklı 

10 Mart Perşembe günü itibariyle kapağında ve boynunda seri ve üretim tarihleri olan, ihracatta kullanılan altın renkli kapaklı Yeni Rakı piyasaya sunulacak. 
Tüketiciler şişenin boynu ve kapağındaki rakamlarla seri numaralarını karşılaştırarak ürünün orijinal olduğundan emin olabilecek. 

Meksika'da kapak fabrikası alıyorlar 

Yorgancıoğlu, şirketin güvenlik açısından yaptığı yeni yatırımlarla ilgili ayrıntılı bilgi vermedi. Ancak edinilen bilgilere göre şirket, Meksika'da kapak üretimi konusunda uzman bir fabrika satın alıyor. Meksika'daki fabrikada bilyeli kapak üretilerek, bütün Yeni Rakı kapakları bilyeli hale gelecek. 


</TEXT>
</DOC>
