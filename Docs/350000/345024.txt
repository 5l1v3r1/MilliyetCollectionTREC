<DOC>
<DOCNO> 345024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko31.html </URL>
<DATE> 2005/05/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
BORYAD Çukurova'nın açıklaması dileğimizin dikkate alındığını gösteriyor 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, Çukurova Grubu tarafından Turkcell hisselerine ilişkin yapılan son açıklamanın, çağrı muafiyeti konusundaki dileklerinin dikkate alındığını gösterdiğini bildirdi. 
     Bahçuvan, yaptığı yazılı açıklamada, derneğin, Türkiye’ye giren yabancı sermaye sahiplerinin küçük yatırımcılar aleyhine çağrı muafiyeti kararları almaları üzerine, bu durumdan mağdur olan yatırımcıları korumak üzerine harekete geçtiğini ifade etti. 
     TEB-BNP Paribas birleşmesinde küçük yatırımcılar aleyhine SPK tarafından çağrı muafiyeti kararı verilmesi üzerine başlayan bu gelişmelerin, Teliasonera’nın da çağrı yapmak istememesi sonucunu doğurduğu savunulan açıklamada, "TEB-BNP Paribas birleşmesinde yatırımcının hisse senetleri ile hakim ortak Çolakoğlu’nun satış fiyatı arasındaki fark yüzde 50’ye yakındı. Halen bu fark devam etmektedir. Turkcell-Sonera satın almasında da bu fark yaklaşık yüzde 10 civarında idi" dedi. 
     BORYAD’ın bu gelişmeler üzerine TEB-BNP Paribas birleşmesindeki çağrı muafiyeti üzerine hukuki yollara başvurduğunu ve sürecin devam ettiğini belirterek, açıklamada şu görüşlere yer verildi 
     "Turkcell genel kurulunda ise bu satın almaya ilişkin muhalefet şerhi verilerek, kamuoyunda Türkiye’ye mal olmuş Turkcell’in satışında çağrı muafiyetinin şirket imajını zedeleyeceği dile getirildi. 
     Çukurova grubu tarafından son yapılan açıklama bu konudaki dileklerimizin dikkate alındığını göstermektedir. 
     Gelinen noktada bu konuda tek kötü örnek oluşturan TEB-BNP Paribas olayının da BNP Paribas tarafından gönüllü çağrı uygulaması yapılarak ortadan kaldırılmasıdır. Aksi takdirde yargı kararına dayanarak bu tür bir çağrı yapmak zorunda kalırlarsa şirket imajı bundan kötü etkilenecek ve bu kararı veren yöneticiler aleyhine tazminat davası açılabilecektir." 
     
</TEXT>
</DOC>
