<DOC>
<DOCNO> 309755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/siyaset/axsiy01.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İttifak kuramadılar 
</HEADLINE>
<TEXT>


Sarıgül ve Livaneli, Baykal'a karşı birleşemedi. "500 oyum var, beni destekle" diyen Sarıgül'e Livaneli, "Benim delegelerim sana oy vermez" yanıtını verdi 

SALİHA ÇOLAK Ankara 


Şişli Belediye Başkanı Mustafa Sarıgül ve İstanbul Milletvekili Zülfü Livaneli, Deniz Baykal'a karşı tek adayla kurultaya gidilmesi konusunda uzlaşma sağlayamadı. Edinilen bilgiye göre, muhalefetin iki adayla seçime girmesi halinde, Baykal'ın koltuğunu koruma ihtimalinin yüksek olacağına dikkat çekildi. Başbakanlık iddiasıyla yola çıktığını vurgulayan Sarıgül, halkın partide değişim istediğini, desteğin de kendisi üzerinde yoğunlaştığını söyledi. Sarıgül, kurultayın da bu destekle başbakan çıkaracağına inandığını anlattı. 
Kurultayda 500 oyu olduğunu öne süren Sarıgül, "Çekil, beni destekle" dediği Livaneli'den, "Ben çekilsem bile, beni destekleyecek delege sana oy vermez. O nedenle benim çekilmemin sonuca bir etkisi olmaz. Sen çekil, beni destekle" karşılığını aldı. Sarıgül'ün olumsuz yanıt vermesi üzerine, İstanbul Milletvekili Hasan Fehmi Güneş'in adının geçtiği "abi" formülünü gündeme getiren Livaneli, "O zaman ikimiz de çekilelim. Partide değişim isteyenlerin üzerinde uzlaşacağı başka bir isimle kurultaya gidelim, onu destekleyelim" dedi. Sarıgül ise, "Ben çoktan yola çıktım. Aylardır çalışıyorum. Artık geri dönemem. Ok yaydan çıktı bir kere, tutmam mümkün değil" diye konuştu. 

Başkentte 'çekilme' söylentileri 

ANKARA Milliyet 

Başkentte dün akşam CHP'nin olağanüstü kurultayında aday olması beklenen Zülfü Livaneli ile Hurşit Güneş'in yeterli imzaya ulaşamadıkları için adaylıktan çekilecekleri söylentileri yayıldı. Güneş'in, 260 imzaya ulaşma ihtimalinin çok düşük olması nedeniyle çekilmesine kesin gözüyle bakılırken, Livaneli cephesi söylentileri "manipülasyon" olarak nitelendirdi. 
Şişli Belediye Başkanı Sarıgül ile görüşmesinden sonra Ertuğrul Günay ve Hasan Fehmi Güneş ile biraraya gelen Livaneli'nin bu cephenin de desteğini aldığı belirtildi. 
Livaneli akşam saatlerinde de seçim bürosunda milletvekilleri ile toplandı. Livaneli'ye yakın milletvekilleri çekilme söylentilerini "Sarıgül görüşmesinden önce olsa bu tür söylentiler tutardı. Ancak şimdi tam şahlanışa geçiyoruz" diye yorumladı. Livaneli'nin de "Bugünkü koşullarda adaylık kararım sürüyor" ifadelerini kullandığı kaydedildi. 
Genel merkez cephesi ise Sarıgül ekibinin 178, Livaneli'nin 33 imzada kaldığını savundu. Ancak Sarıgül ekibi 500 imzaya ulaştıklarını, Livaneli ekibi de 260'ı geçtiklerini iddia etti. 


</TEXT>
</DOC>
