<DOC>
<DOCNO> 339990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonyas13.html </URL>
<DATE> 2005/05/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
'Opportunity' kuma saplandı, Mars'ın keşfi durdu 
</HEADLINE>
<TEXT>

     Mars’ta keşif çalışmalarını sürdüren Amerikan robotu "Opportunity", kuma saplanıp kaldı. 
     ABD Ulusal Havacılık ve Uzay Dairesi NASA yetkililerinden Albert Haldemann, Opportunity’nin 6 tekerleğinin de kumlara yüzde 80 gömüldüğünü bildirdi. 
     "Bu badireyi atlatacağız" diyen NASA yetkilisi, "Henüz onu kurtarmak için harekete geçmedik. Şimdilik durumu anlamaya çalışıyoruz" dedi. 
     Uzmanlar, robotun içine düştüğü durumu anlayabilmek için Opportunity’nin göndermiş olduğu fotoğrafları analiz ederek, laboratuvarda Mars’takine benzer kumul oluşturdular. Opportunity’ye benzer bir robotla kumulda çalışan uzmanlar, motorları mükemmelen çalışmaya devam eden Mars’taki robotu en kolay ve risksiz şekilde kurtarmanın yollarını arıyor. 
     Haldemann, laboratuvarda çok iyi sonuçlar elde ettiklerini belirterek, "İyimserim. Sorunu kolay aşacağız" dedi ve Opportunity’yi gelecek hafta kurtarmaya çalışacaklarını söyledi. 
     Mars’taki "Spirit" ve "Opportunity" robotlarının, sadece üç ay keşif yapmaları öngörülmüştü. Ancak bu süre sonunda gayet "sağlıklı" şekilde çalışmaya devam ettikleri görülünce, robotların görev süreleri uzatılmıştı. 
     Her iki robot, Mars’ta bir zamanlar su bulunduğunu göstererek bilim dünyasını heyecanlandırmıştı. 
     
</TEXT>
</DOC>
