<DOC>
<DOCNO> 329270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko02.html </URL>
<DATE> 2005/04/01/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Dünya Bankası İcra Kurulu Wolfowitz'i onayladı 
</HEADLINE>
<TEXT>

     Dünya Bankası İcra Direktörleri, bazı üye ülkelerin eleştirilerine karşın ABD Başkanı George W. Bush tarafından Dünya Bankası başkanlığına aday gösterilen ABD Savunma Bakan Yardımcısı Paul Wolfowitz'in başkanlığını onayladı. 
     Böylece Wolfowitz, 1 Haziran'da, ABD Savunma Bakan yardımcılığı görevinden ayrılarak Dünya Bankası Başkanı olacak. Wolfowitz'in başkanlığının, daha 24 üyeli İcra Direktörleri Kurulu'nun bugünkü oturumu başlamadan önce kararlaştırıldığı belirtiliyor. Kurul'un, Wolfowitz'in adaylığını reddetme gücü bulunuyordu. 
     Wolfowitz, 31 Mayıs'ta görev süresi dolan James Wolfensohn'dan boşalan koltuğa oturacak. Wolfensohn, 10 yıldır Dünya Bankası başkanlığını sürdürüyordu. Bu göreve aday olarak sadece Wolfowitz gösterilmişti. IMF ve Dünya Bankası'nın resmi olmayan teamüllerine göre, Uluslararası Para Fonu IMF'nin başına bir Avrupalı, Dünya Bankası'nın başına ise bir Amerikalı getiriliyor. 
     Irak Savaşı'nın fikir babası olarak bilinen Wolfowitz, Dünya Bankası başkanlığı için iyi bir aday olduğunu gösterme yönünde bir süredir yoğun çaba sarf ediyordu. Wolfowitz, geçen haftalarda ilk iş olarak, Afrika'da yoksulların davasının savunucusu U-2 müzik grubunun solisti Bono'yu telefonla aramış, Irak Savaşı yüzünden ilişkilerin sıkıntıya girdiği Fransa'nın gazetelerine demeç vermiş ve Brüksel'de Avrupalı liderlerle temaslarda bulunmuştu. 
     Wolfowitz'in bu göreve Bush tarafından aday gösterilmesi, Dünya Bankası'nın yoksullukla mücadele karşısında dünyaya dağıttığı yardımın, artık sadece Washington'ın dostlarına verilmesi ve düşmanlarının cezalandırılması, ayrıca Bush'un Ortadoğu'daki demokrasinin yayılması girişimine destek sağlanması olarak algılandı. 
     Dünya Bankası çalışanlarının, Wolfowitz'in gelişinden sıkıntı hissettiği ve Pentagon'un iki numaralı isminin, Irak Savaşı sırasında yanlış hesap yaptığına ilişkin bir video klibi e-mail ile birbirlerine yolladıkları yönünde haberler bulunuyor. 
     Ancak Wolfowitz, adaylığının açıklanmasından bu yana verdiği demeçlerde, fakirlikle mücadele için elinden geleni yapma sözü verdi ve kendisinin ''uluslararası bir memur'' olacağını söyledi. Bankada ''rejim değişikliği'' yapacağı yönündeki korkunun yersiz olduğunu da söyleyen Wolfowitz, çalışanlara danışarak karar alacağını kaydetti. 
     61 yaşındaki Wolfowitz, 184 üye ülkenin bulunduğu Dünya Bankası'nın yeni başkanı olarak, dünya ülkelerine kalkınma amaçlı yılda 20 milyar dolar dağıtma gücünü elinde bulunduracak. Dünya Bankası, bütün dünyada 10 bin çalışana sahip bulunuyor. Bush, 16 Mart tarihinde Wolfowitz'i bu göreve aday göstermişti. 
     Dünya Bankası önünde Wolfowitz'in adaylığına karşı protesto gösterileri de düzenlendi. 
     
</TEXT>
</DOC>
