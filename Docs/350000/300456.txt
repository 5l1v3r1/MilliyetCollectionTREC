<DOC>
<DOCNO> 300456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/guclu.html </URL>
<DATE> 2004/12/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AB, gençler ve İzmir 
</HEADLINE>
<TEXT>


Başbakan Erdoğan'ın işi gerçekten çok zor. AB konusunda, Avrupa başkentlerinden daha çok, Türkiye'de zorlanacak gibi. Bilgilendirme turlarına bir an önce başlasa çok iyi olacak. 
Milliyet yazarları olarak, önceki gece İzmir'deki üniversitelerin konuğuyduk. Ege Üniversitesi'nde gerçekleşen Genç Bakış'a, ev sahibi Ege Üniversitesi öğrencilerinin yanı sıra Dokuz Eylül, İzmir Yüksek Teknoloji Enstitüsü, İzmir Ekonomi Üniversitesi ve Yaşar Üniversitesi'nden öğrenciler de katıldı. 1500'e yakın öğrenci vardı. Yaptığımız ankette, öğrencilerin neredeyse yüzde 90'ı AB'ye hayır dedi. 
Karşı çıkanların bir bölümü olaya ideolojik açıdan yaklaşıp acımasız eleştiriler getirse de önemli bir bölümünün konu hakkında yeterince bilgi sahibi olmadıkları dikkat çekti. 
Mehmet Yılmaz, Güneri Cıvaoğlu, Taha Akyol, Osman Ulagay ve Güngör Uras'ın konuk olduğu programda, öğrencilerden çoğunun ısrarlı bir şekilde AB'ye karşı olumsuz tavır sergilemesi ve gelişmeleri kuşkuyla karşılaması, hükümetin bu konuda çok daha gayretli olması gerektiğini ortaya koydu. 
İktidarın iç kamuoyuna yönelik bilgilendirme çalışmalarının ihmal edilmesi ve medyanın olayın teknik detaylarından çok, magazin yönüyle ilgilenmesi, belli ki gençler üzerinde ters etki yaratmış. 
Kamuoyunun, özellikle de üniversite gençliğinin bilgilendirilmemesi yönündeki ısrarın sürdürülmesi halinde sokağa da taşan sıcak gelişmeler yaşayabiliriz. Bizden hatırlatması .. 

Milliyet Kariyerim 
Milliyet'in son aylarda yaptığı en güzel işlerden biri de Kariyerim eki oldu. İşverenler ile iş arayanlar arasında samimi bir diyalog sağlıyor. Bu çerçevede İzmir'in önde gelen isimleriyle bir arada olma fırsatı bulduk. Öğleyin biz anlattık, onlar dinledi. Akşam da onlar anlattı, biz dinledik. 
İzmir, hak ettiği ilgiyi görmeyen kentlerimizin başında geliyor. Her açıdan Avrupa'ya en yakın kentlerimizden biri olmasına karşın, hiçbir alanda öne çıkamıyor. Oysa müthiş potansiyelleri var. Önceki gün buna bir kez daha şahit olduk. Ankara'nın köstek olma yerine biraz ilgi ve destek vermesi, çok şeyleri tersine çevirebilir. 
AB'ye en çok sıcak bakması gereken bir kentte, öğrencilerin tam tersi bir tavır sergilemesi, biraz da bu itilmişliğin sonucu olsa gerek... 

Yüksek Teknoloji Enstitüsü 
Zaman az, işte çok olunca istediğiniz her yere gidemiyorsunuz. İzmir'deki beş üniversiteden üçünü yakından tanıyoruz. Ama ikisine hiç gitmemiştim. Bu arada İzmir Yüksek Teknoloji Enstitüsü'nü İYTE de ziyaret ettim. Geriye Yaşar Üniversitesi kaldı. En kısa sürede orayı da görmek istiyorum. Başarılı olsunlar ki ardından yenileri gelsin. Daha önceleri de defalarca dile getirdim. 
İzmir için farklı kimlik aramaya hiç gerek yok. Üç beş üniversite daha açılarak dünyanın parmakla gösterilen üniversite kentlerinden biri olabilir. Sosyal yapı buna çok uygun. Şu andaki öğrenci sayısı 100 bin. Bir yüz bin üniversiteli daha kentin ekonomisini de havasını da çok daha farklı noktalara taşıyabilir. Örneğin Türkiye'nin Silikon Vadisi burada yaratılabilir. İYTE'yi gezerken bunları düşündüm. Yokluk içerisinde büyük araştırmalara soyunmuşlar. 
TÜBİTAK, kasasındaki yüzlerce trilyondan bir bölümünü gelişmekte olan bu araştırma laboratuvarlarına kanalize etse ne iyi olur. 
Özetin Özeti AB'ye en yakın olması gereken bir kentte AB karşıtı rüzg rlar esiyorsa, bir şeyler tersine gidiyor demektir... 



</TEXT>
</DOC>
