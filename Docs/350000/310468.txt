<DOC>
<DOCNO> 310468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/akyol.html </URL>
<DATE> 2005/01/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye neden sağcı 
</HEADLINE>
<TEXT>


TÜRKİYE'NİN büyük çoğunluğu sağcı. İşte sol partiler tutmuyor, CHP büyüyemiyor. Bir TV konuşmasında Sayın Toktamış Ateş bunu "tarım kesimi"ne bağladı. Evet, dünyanın her tarafında köylü muhafazak rlığa daha yatkındır. 
Fakat dikkat 1950'lerde Türkiye daha "köylü" idi ve evet Menderes'e yüzde 50'nin üstünde oy veriyordu ama CHP'nin oyları hiçbir zaman yüzde 35'in altına düşmüyordu 
Bugünkü Türkiye'de köylülük büyük çapta aşılmıştır, eğitim ve ekonomik sınıflaşma hayli gelişmiştir. Teorik olarak solun, CHP'nin de gelişmesi gerekirdi. 
Ama aksine... Türkiye geliştikçe şehirleşme, eğitim, ekonomik sınıflaşma, dışa açılma gibi modernleşme dinamikleri ileri boyutlara ulaştıkça CHP geriliyor İşte yüzde 20'yi aşamıyor 
Gelişen Türkiye h l 'dengesiz' bir şekilde sağa oy veriyor. 

TÜRKİYE'DE siyasi tavırlar ekonomik sınıflara göre oluşmadı. 
Aşiret anarşisini gidermek için, Osmanlı feodaliteye, egemen sınıf olarak aristokrasiye izin vermedi. Osmanlı'da bir "yönetenler" yani "havas" vardı bir de "reaya" yani ahali... Araları 'açık'tı. 
Devlet eliyle modernleşmeyi "havas" üstlendi ve bunu "devleti güçlendirme" önceliğiyle ele aldı. "Ahali"nin meseleleri ikinci plandaydı. 
Bu yapı, Cumhuriyet'te "ilerici elitler" ve "inkılapları anlamayan halk" etiketleriyle devam etti. 
"Devleti kuran" CHP tabii elitlerin partisi oldu devlete dayandı, modernleşmeyi devlet öncelikleriyle tarif etti. 'Pragmatik'ten ziyade 'pozitivist' bir akılcılığı benimsedi, adeta "Söz akılcılığındır" dedi. 
Muhalifler "avam"a dayandılar, "Söz milletindir" dediler. Modernleşmeyi, halkın öncelikleriyle tarif ettiler Yol, su, elektrik, okul, hastane, iş, üretim, ticaret... Rakamlarla ifade edilen "pragmatik akılcılığı" benimsediler. Tabii halkla kolayca kaynaştılar. 

TÜRKİYE gelişiyor, köylülük çok şükür eriyor. Şehirleşme, eğitim, ekonomik faaliyetler gibi dinamikler güçlü bir "orta sınıf" yaratıyor. Bu sebeple, ekonomide ve siyasette "Devlet karışmasın" eğilimi güçleniyor Piyasa ekonomisi, sivil demokrasi ve liberal özgürlükler... 
CHP ise "devlet partisi" olma reflekslerini aynen sürdürdüğü için bu toplumsal değişmeye ayak uyduramıyor. Toplum geliştikçe CHP, 1950'lerdeki oylarının bile gerisine düşüyor. 
Teorik olarak sola gitmesi umulan 'toplumsal' oylar, bu sosyopolitik gerçeklikte sağa, DP, AP, ANAP ve AKP gibi merkez sağ partilere gidiyor 
1960'ların ortasında başlayan "Ortanın Solu" bu sosyopolitik yapıyı doğru analiz etmiş, "halkın partisi"ne dönüşmek için Tek Parti geçmişiyle hesaplaşmıştı. Turan Güneş'in ve Ecevit'in kitapları bunu anlatır. 
Bu sayede CHP'nin oyları yüzde 42'ye çıkmıştı. 
Bugünkü CHP'nin de "ortanın solu" gibi bir harekete ihtiyacı var. Demokratik denge için buna Türkiye'nin de ihtiyacı var. 
Bu yapılmadıkça, kimin lider olacağı pek fark etmez sanıyorum. Kaç lider geldi geçti zaten. 

Düzeltme Dünkü yazımda "sulanan arazi" miktarında, dizgi hatası vardır, "1 milyar 521 bin" rakamının doğrusu "milyon"dur. Düzeltir, özür dilerim. 



</TEXT>
</DOC>
