<DOC>
<DOCNO> 346467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur01.html </URL>
<DATE> 2005/05/27/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Belediye Başkanı bahçedeki poşeti karıştırırken bomba patlamış... 
</HEADLINE>
<TEXT>

     DYP Mersin Merkez İlçe Başkanı Mustafa Göktaş, bahçesindeki patlamada ölen Silifke İlçesi’ne bağlı Atakent’in Belediye Başkanı Fevzi Doğan’ın, görüşme yapmak üzere bahçesine telefonla çağrıldığını, burada bulunan poşeti karıştırdığı sırasında patlayan bombadan öldüğünün bildirildiğini söyledi. 
     Göktaş, AA muhabirine yaptığı açıklamada, olaydan duyduğu üzüntüyü belirterek, yemek için evine gelen Fevzi Doğan’ın telefonla arayan bir kişi tarafından görüşmek üzere çağırdığını öğrendiklerini kaydetti. 
     Göktaş şu bilgileri verdi 
     "Görüşme için bahçesine giden belediye başkanımız, burada bırakılmış bir poşeti karıştırırken içindeki bomba patlamış. Ağır şekilde yaralanan Belediye Başkanı Çukurova Üniversitesi Tıp Fakültesi Balcalı Hastanesi’ne kaldırılmak istenirken yolda ölmüş." Göktaş, Fevzi Doğan için yarın düzenlenecek cenaze törenine DYP Genel Başkan Yardımcısı Nevzat Ercan ile Genel İdare Kurulu üyeleri Cevher Cevheri ve Bekir Sami Daçe’nin de katılacağını kaydetti. 
     
</TEXT>
</DOC>
