<DOC>
<DOCNO> 307767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun30.html </URL>
<DATE> 2005/01/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Seçimler yaklaşırken Irak'ta şiddet tırmanıyor... 
</HEADLINE>
<TEXT>

     Irak'ta, ay sonunda yapılacak seçimler yaklaşırken, ülke genelinde şiddet olayları tırmanıyor. 
     Başkent Bağdat'ta bugün bomba yüklü araçlarla düzenlenen saldırıların sorumluluğunu, Ürdünlü Ebu Musab Zerkavi'nin grubu üstlendi. 
     Bir internet sitesinde yayımlanan mesajda, Zerkavi'nin lideri olduğu Irak El Kaide Cihad Örgütü, Bağdat'ta bugün 2 karakol ile Avustralya elçiliğine yönelik bomba yüklü araçlarla yapılan saldırıyı, ''şehitlik tugayları''nın düzenlediğini açıkladı. 
     
     BAĞDAT'TAKİ SALDIRILAR 
     Irak polis yetkililerinin verdiği bilgiye göre, Bağdat'ta bu sabah ilk olarak saat 07.00 civarında Avustralya Büyükelçiliği önünde bomba yüklü araç havaya uçmuş, 2 kişi ölmüş, 2 Avustralyalı asker yaralanmıştı. 
     Bu saldırıdan yarım saat kadar sonra kentin doğu kesiminde, bir hastane yakınlarındaki karakol hedef olmuş, burada da 6 kişi ölmüştü. 
     Üçüncü bomba yüklü araç, kent merkezinde kullanılmayan bir havaalanına konuşlanan bir askeri garnizonun ana kapısında infilak etmiş, 2 sivil ile Iraklı 2 asker hayatını kaybetmişti. 
     Bağdat Uluslararası Havaalanı'nın güneyindeki bomba yüklü araç ise 2 Iraklı güvenlik görevlisinin hayatına mal olmuştu. 
     Öğle saatlerinde bir banka ve bir cami yakınındaki saldırıda ise biri eylemci 2 kişi ölmüştü. 
     Bu arada, Bağdat'ta Irak Kürdistan Yurtseverler Birliği'nin bürosunda direnişçilerin bir aracı ateşe vermeleri sonucu bir kişi öldü, 1 kişi yaralandı. 
     Amerikan ordusu, Bağdat'ta bugün bomba yüklü araçlarla yapılan saldırılarda toplam 26 kişinin öldüğünü açıkladı. 
     
     DİĞER KENTLER 
     Polis, Irak'ın kuzeyindeki Erbil kentinde polis akademisi dekanı General Virya Maruf'un aracına ateş açıldığını, Maruf'un suikast girişiminden kurtulduğunu söyledi. 
     Dohuk'ta da eyalet valisi Neçirvan Ahmed'in konvoyunun geçtiği sırada yola yerleştirilen bir bomba patlatıldı. Vali Ahmed, saldırıdan kurtulmayı başardı. 
     Bağdat'ın güneyindeki Hille'de ise, bomba yüklü araçla düzenlenen saldırıda 1 Iraklı polis öldü. 
     Musul'da, bugün direnişçiler ile Amerikan askerleri arasında çatışma çıktı. Kentin doğusunda bir Amerikan konvoyu yakınında bomba yüklü araç infilak ederken, patlamanın ardından Amerikan askerlerinin açtığı ateş sonucu 2 Iraklı öldü. 
     Kerkük'te ise, dün kaçırılan 2 kişi başlarından ve göğüslerinden vurularak öldürülmüş halde bulundu. 
     Öte yandan Irak'taki Amerikan ordusu, bir kontrol noktasına yaklaşan araca Amerikan askerlerinin ateş açtığını, 2 sivilin öldüğünü, ancak araçta arkada oturan 6 çocuğun yaralanmadığını duyurdu. 
     ''Bu talihsiz kaza nedeniyle taziyelerin'' iletildiği Amerikan ordusu açıklamasında, ölen 2 sivilin çocukların aileleri olup olmadığı konusunda bilgi verilmedi. 
     
</TEXT>
</DOC>
