<DOC>
<DOCNO> 325628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo31.html </URL>
<DATE> 2005/03/21/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Sakatlığı devam eden Servet'in yerine Kürşat A Milli Takıma çağrıldı 
</HEADLINE>
<TEXT>

     2006 Dünya Kupası Eleme Grubu'nda Arnavutluk ve Gürcistan ile karşılaşacak A Milli Futbol Takımı, bu akşam ilk çalışmasını yaptı. 
     Florya Metin Oktay Tesisleri'nde, Milli Takımlar Teknik Direktörü Ersun Yanal yönetiminde yapılan antrenmana, sakatlığı bulunan Servet dışında tüm oyuncular katıldı. Menajer Can Çobanoğlu, Servet'in, ayak bileğindeki sakatlığı uzun süreceği için, sağlık ekibi ve Yanal'ın isteği doğrultusunda kadrodan çıkarıldığını, bu oyuncunun yerine Kürşat'ın kadroya çağrıldığını ve yarın sabah kampa katılacağını söyledi. 
     Çobanoğlu, hafif sakatlığı bulunan Orhan'ın ise Arnavutluk maçına yetiştirileceğini kaydetti. 
     A Milli futbolcular, yaklaşık 1 saat süren ilk antrenmanda, ısınma hareketlerinin ardından 5'e 2 pas çalışması yaptı. Daha sonra bir grup futbolcu şut çalışırken, diğerleri koşuyla antrenmanı tamamladı. 
     A Milli Futbol Takımı, yarın akşam yapacağı antrenmanla hazırlıklarına devam edecek. 
     Bu arada, aday kadro antrenman öncesi medyaya fotoğraf için poz verirken, gazetecilerin sorularını yanıtlayan futbolculardan Yıldıray Baştürk, 2 maçı da kazanıp 6 puan almak istediklerini söyledi. 
     Sezon başında geçirdiği sakatlığın ardından form durumunun çıkışa geçtiğini belirten Yıldıray, şu anda formda olduğunu ifade etti. Gurbetçi oyuncu, Almanya'da yaşayan Türklerin, A Milli Takım'ın 2006 Dünya Kupası'na katılmasını beklediğini, önlerinde daha çok maç bulunduğunu ve bunu başaracaklarını kaydetti. 
     
</TEXT>
</DOC>
