<DOC>
<DOCNO> 315367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun47.html </URL>
<DATE> 2005/02/15/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
KKTC'de 3 ayrı yöntemle oy kullanma... 
</HEADLINE>
<TEXT>

     KKTC'de 20 Şubat Pazar günü yapılacak seçimlere yönelik propaganda döneminin son haftasında, partiler ve adaylar çeşitli yollarla kendilerini en iyi şekilde ifade etmek için uğraş verirken, vatandaş da oyunu nasıl kullanacağını ve partilerin aldıkları oyların nasıl belirlendiğini öğrenmeye çalışıyor. 
     KKTC Seçim ve Halkoylaması Yasası uyarınca, seçmenin sandık başında mühür, mühür tercih ve karma oy olmak üzere 3 ayrı yöntemle oyunu kullanma olanağı bulunuyor. Sadece mühür vurulması durumunda başka herhangi bir işleme gerek kalmıyor. 
     Hem mühür, hem tercih halinde ise tercihlerin mühür vurulan partinin listesinden yapılması zorunlu. Tercihler de o ilçenin çıkaracağı milletvekili sayısının yarısı kadar olmak zorunda. Mühür vurulup tercihler başka partinin listesinden yapılması durumunda, tercihler geçersiz sayılır. 
     Seçim ve Halkoylaması Yasası uyarınca seçmen, o ilçenin çıkaracağı milletvekili sayısının yarısı kadar tercih yapabiliyor. Milletvekili sayısının yarısı belirlenirken de kesirler dikkate alınmıyor. 
     İlçelerin çıkaracağı milletvekili sayısı ile buna bağlı olarak yapılabilecek tercih sayısı şöyle 
     16 milletvekili çıkaracak olan Lefkoşa'da tercih sayısı 8. 
     13 milletvekili çıkaracak Gazimağusa'da seçmen 6 tercih yapabilecek. 
     9 milletvekili çıkaracak Girne'de tercih sayısı 4. 
     7 milletvekili çıkaracak Güzelyurt'ta seçmen 3 tercih yapabilecek. 
     5 milletvekili çıkaracak İskele'de ise tercih sayısı 2. 
     
     KARMA OY 
     Sandık başındaki seçmen için üçüncü yöntem ise karma oy. 
     KKTC seçim sistemi uyarınca seçmen, farklı parti listelerinden ve bağımsız adaylar arasından tercih yaparak karma oy da kullanabiliyor. Ancak karma oyun geçerli olması için herhangi bir partiye mühür vurulmaması gerekiyor. 
     Karma oy kullanan seçmen, o ilçenin çıkaracağı milletvekili sayısının en az yarısı kadar tercih yapmak zorunda. Bu rakamın altında kalan oylar geçersiz sayılıyor. 
     Bu durumda karma oy kullanan seçmen Lefkoşa'da en az 8, en fazla 16 Gazimağusa'da en az 6, en fazla 13 Girne'de en az 4, en fazla 9 Güzelyurt'ta en az 3, en fazla 7 ve İskele'de de en az 2, en fazla 5 tercih yapmak zorunda. 
     Birden fazla partiye mühür vurulması, aynı dörtgene birden fazla mühür basılması ve mührün dörtgen dışına basılması hallerinde, ayrıca karma oy kullanırken tercih sayısında kurallara uyulmaması halinde o oy geçersiz sayılır. 
     Bir partiye mühür vurulmasının ardından tercihlerde hata yapılması halinde ise sadece tercihler geçersiz olur, mühür kabul edilir. 
     
     PARTİLERİN ALACAKLARI OYLAR NASIL HESAPLANIYOR 
     Bir partiye vurulan mühür, o partiye bölge milletvekili sayısı kadar oy getiriyor. Mühre ek olarak aynı partiden yapılan tercihler ise sadece parti içi avantaj sağlıyor, ilgili partiye diğer partilere göre ek veya daha az avantaj sağlamıyor. 
     Karma oydan bir partiye gelen oy sayısı ise adaylara verilen tercih sayısı kadar. Örneğin, 16 milletvekili çıkaracak Lefkoşa'da X partiye vurulan mühür, o partinin hanesine 16 oy olarak yazılır. Aynı partiye karma oydan gelen 3 tercih de 3 oy olarak kaydedilir. 
     Yüzde 5 ülke barajı bulunan KKTC'de, partilerin aldıkları oy sayısı bu yöntemle belirlendikten sonra, oy oranlarına göre çıkaracakları milletvekili sayısı belirlenir. 
     Cumhuriyet Meclisi'ndeki 50 sandalyenin yeni sahipleri ile yeni hükümeti belirleyecek seçimlere 7 siyasi parti 344 adayla katılıyor. Seçime katılan partilerden Milliyetçi Adalet Partisi MAP seçimlere 6 eksik adayla katılırken, seçimlerin 2 de bağımsız adayı var. 
     Parti listelerinde seçime katılan 344 adaydan 4'ü, pusulada seçime katılmalarına karşın milletvekili seçilemeyecekler. Tümü de Yeni Parti YP listesinden olan bu 4 aday, adaylıktan çekilmeleri nedeniyle pusulada yer almalarına karşın seçilemeyecekler. 
     
</TEXT>
</DOC>
