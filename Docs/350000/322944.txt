<DOC>
<DOCNO> 322944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo21.html </URL>
<DATE> 2005/03/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İstanbulspor, Galatasaray'dan 3 puan almak istiyor 
</HEADLINE>
<TEXT>

     Ligde kalma mücadelesi veren İstanbulspor, Galatasaray ile yarın yapacağı maçtan 3 puan almak istiyor. 
     İstanbulspor A.Ş. Genel Müdürü Ergün Yücel, A.A muhabirine yaptığı açıklamada, kağıt üzerinde favorinin Galatasaray olduğunu belirterek, ''Böyle maçlarda şans senden yana olursa, iyi mücadele edersen rakibini yenersin. 3 büyükleri daha önce çok yendik. Yarınki maçta da galibiyetten umutluyum'' dedi. 
     Galibiyet umudu olmasa oynamanın anlamı kalmadığını vurgulayan Yücel, ''Umudumuz olmasa oynamayız. Bu sezon 3 büyüklerden puan alamadık. Ama yarınki maç inşallah başlangıç olur. Şans bize döner ve galibiyet alırız. En kötü ihtimalle puan almak istiyoruz'' diye konuştu. 
     İstanbulspor'da Ankaragücü maçının ardından istifa eden Teknik Direktör Erol Tok, yönetim kurulunun isteği üzerine yeniden takımın başına dönmüştü. 
     Sarı-siyahlılar, ligde 9 maçtır galip gelemiyor. En son ligin 14. haftasında Sakaryaspor'u 3-0 yenen İstanbulspor, bu maçtan sonra yaptığı 9 maçta 4 yenilgi, 5 beraberlik aldı. 
     İstanbulspor'da kart cezaları biten Yalçın ve Faruk, yarınki maçta forma giyebilecek. 
     Sarı-siyahlıların yarınki maça şu 11 ile çıkması bekleniyor 
     Oğuz, Serhat, Yalçın, Saffet, Abdullah, Cem, Aytekin, Beyhan, Yordanov, Faruk, Musasa. 
     
</TEXT>
</DOC>
