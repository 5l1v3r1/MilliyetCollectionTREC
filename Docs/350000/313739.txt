<DOC>
<DOCNO> 313739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun28.html </URL>
<DATE> 2005/02/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rusya'da Mashadov ile röportaj yapan gazeteye uyarı... 
</HEADLINE>
<TEXT>

     Rusya hükümeti, Çeçen lider Aslan Mashadov ile yaptığı bir röportajı yayımlayan Kommersant gazetesini uyardı. 
     Hükümetin basın servisinden bir yetkili, İnterfaks ajansına yaptığı açıklamada, ''Kommersant gazetesinin, Rus yetkililerin ve Interpol'ün aradığı bir teröristle yaptığı röportajı yayımlayarak, ona, kamuoyunda terörizmi haklı gösterme ve devam eden terör eylemleriyle tehdit etme şansı verdiğini'' savundu. 
     Gazeteye uyarının, ''aşırılığın teşvik edilmesini önleme'' ile ilgili yasa çerçevesinde olduğunu belirten yetkili, ''Basın yasasını izlemekle yükümlü bölüm, Kommersant yöneticilerine, Rusya Federasyonu yasalarının çiğnenmesinin kabul edilemeyeceğini belirten resmi bir uyarıda bulundu'' diye konuştu. 
     Kommersant gazetesi genel yayın yönetmeni Andrey Vassiliev de, İnterfaks'a yaptığı açıklamada, uyarı kararına direneceklerini belirtti. Vassiliev, 2000 yılında yine Mashadov ile yaptıkları bir röportaj yüzünden karşılaştıkları sorunlarla başarılı bir şekilde mücadele ettiklerini ifade etti. 
     Kommersant, Rusya'nın en büyük ikinci özel bankası Alfa Bank'ın açtığı bir dava sonucu yaklaşık 11 milyon dolar tazminat ödemek zorunda kalmış ve gazete, mahkemenin bu kararını protesto etmek için siyah boş sayfalar yayınlamıştı. 
     Gazete, üç kez resmi uyarı alması halinde kapatılabilecek. 
     
</TEXT>
</DOC>
