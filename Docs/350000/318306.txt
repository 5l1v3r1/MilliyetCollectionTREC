<DOC>
<DOCNO> 318306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur15.html </URL>
<DATE> 2005/02/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yedizlere hamile Sibel Deniz Hepsini doğurmak istiyorum .. 
</HEADLINE>
<TEXT>

     Arzu ÇETİK DHA 

      İZMİR'in Aliağa İlçesi'nde yaşayan ve tedavi sonucu yediz bebeğe hamile kalan 34 yaşındaki Sibel Deniz, tüm riski göze aldığını, bebeklerin hepsini doğurmak istediğini söyledi. 
     11 yıldır Tüpraş'ta işçi olarak çalışan Hüseyin Deniz ile evli Sibel Deniz, Doktorların fetal redüksiyon yöntemiyle bebeklerin sayısının 3'e indirilmesi önerisini reddettiğini belirtti. Bebeklerin hepsini doğurmaya karar verdiğini belirten Deniz, şunları söyledi 
     "Fetal redüksiyon işlemiyle bebeklerin sayısının nasıl 3'e düşürüleceğini doktoruma sordum. Rahim içine sokulacak iğne yoluyla bebeklerin kalbine ilaç enjekte edilerek yaşamlarına son verilecekmiş. Bu beni mahvetti. Rüyalarıma girdi. İlk oğlum İbrahim Özer için 8 yıl çocuk özlemi çekmiştim. Şimdi yedizlerimin hepsi sağlıklı. Ben onlara nasıl kıyarım. Sayılarının düşürülmesi işlemi sırasında aralarında nasıl seçim yapabilirim.'' 
     
     MUCİZE BEKLİYOR 
     Annelik içgüdülerinin gün geçtikçe yoğunlaştığını dile getiren Sibel Deniz, duygularını şöyle anlattı 
     "Gece yattığımda içimde kıpır kıpır oynadıklarını hissediyorum. Gün geçtikçe heyecanım artıyor. Daha önce ABD'de bir kadın yediz doğurmuş. Ben de Allah'tan bir mucize bekliyorum. Doktorlar tüm tıbbi riskleri bana anlattı. Onları dinlemeyeceğim. Şu anda 7 bebeğimi kucağıma alırken kendimi hayal ediyorum. Eşim maddi açıdan çocukların hepsine nasıl bakabileceğimizi düşünüyor. Ama yine de kararı bana bıraktı. Ben de bebekleri dünyaya getirmeye karar verdim. Eşim de kararıma saygı duydu. 
     Çalıştığı işyerinden aldığı 600 YTL maaşla ailesinin geçimini sağlamaya çalışan baba Hüseyin Deniz ise, "Eşim gece uyurken ağlayıp, sıçrayarak uyanıyordu. Ne gelecekse Allah'tan gelsin' diyerek, yedisini de doğurmaya karar verdi. Maddi açıdan bu beni zorlayacak. Ancak eşimin kararına saygı duyuyorum''dedi. 
     Sibel Deniz'in doktoru Central Hospital Başhekimi Dr. Özer Gürbüz, ailenin bebeklerin sayısının 3'e düşürülmesi yönünde ikna edilmesi gerektiğini ifade etti. Dr. Gürbüz, "Önümüzde 2.5 hafta daha var. Biz ikna çalışmalarımızı sürdüreceğiz. Yine de son kararı aile verecek'' diye konuştu. Dr. Gürbüz, bebeklerin yedisinin de sağlıklı doğma ve yaşama ve şansının yüzde 20, üçünün sağlıklı doğma ve yaşama şansının ise yüzde 77 olduğunu hatırlattı. 
     
     ÇOĞUL GEBELİK TARTIŞILIYOR 
     Ege Üniversitesi Tıp Fakültesi Tüp Bebek Merkezi Başkanı Prof. Dr. Erol Tavmergen aşılama yönteminde yumurtlatma tedavisinin önemli rol oynadığını belirtti. Bu tür tedavilerde hedefin 2- 3 yumurtanın gelişimini sağlamak olduğunu anlatan Prof. Dr. Tavmergen, , konuyla ilgili şu bilgileri verdi 
     "Bundan daha yüksek sayıda cevap alınıyorsa tedaviden vazgeçmek uygundur. Çok fazla yumurta geliştiğinde çoklu gebelik riski artıyor. İkiz olursa risk daha düşük. Üçüz ve daha yüksek sayıdaki gebeliklerde erken doğum riski, su kesesinin erken dönem açılması çok büyük olasılıkla problem olarak ortaya çıkar. Modern tıpta ikizden fazla çoğul gebeliğe izin vermek kabul edilmiyor. Bu denli yüksek gebelikte annenin de sağlığı ciddi tehdit altına girebilir. Tıbta istediğiniz kadar önlem alın, komplikasyonlar söz konusu olabilir, engelleyemezsiniz.'' Hem tüp bebek hem de aşılama yönteminde çoğul gebeliğin başarı olarak gösterilmediğini kaydeden Prof. Dr. Tavmergen, "Mümkün olduğu kadar tekil gebelik hedeflenmeli. Ama bu her zaman mümkün değil. O zaman maksimum ikiz gebeliğe izin verilmelidir. Tüp bebekte çok fazla embriyo transfer eden merkezler olabiliyor. Dünyada bu iki yada 3 embriyo ile kısıtlanmış durumda. Ülkemizde bu tartışmanın başlatılması ve standarta oturtulması gerekiyor. 
     
     DOKTORDAN SAVUNMA 
     Sibel Deniz'in doktoru Central Hastanesi Başhekimi Jinekolog Opr. Dr. Özer Gürbüz ise başarısızlıklarının sözkonusu olmadığını belirtti. Dr. Gürbüz tedaviyle oluşan gebeliklerde çoğul gebeliklere sıklıkla rastlanıldığını belirterek şöyle konuştu 
     "İki ayrı yöntem var. Birincisi tüp bebek yöntemi. İkincisi aşılama yöntemi. Tüp bebek yönteminde gebeliğin sayısını tespit etmek doktorun elinde. Çünkü yumurta dışarı alınır ve sperm dışarda döllenir. Döllenmiş yumurta rahim içine yerleştirilir. Bu işlemde en fazla dört tane döllenmiş yumurta yerleştirilir. Eğer bizim kullandığımız tüp bebek yöntemi olsaydı ve yediz gebelik oluşsaydı başarısızlık olurdu. Aşılama yönteminde yumurtalar anne vücudunda kalır ve eşinin yıkanmış 2.5 milyon spermi anne rahmine verilir. Bu spermler ayrı ayrı yumurtaları dölleyebileceği gibi aynı yunurta birden fazla sperm tarafından da dölenebilir. Dolayısıyla oluşacak gebeliğin sayısını belirlemek doktorun elinde değildir.'' 
     
</TEXT>
</DOC>
