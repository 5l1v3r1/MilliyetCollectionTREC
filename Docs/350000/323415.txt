<DOC>
<DOCNO> 323415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko09.html </URL>
<DATE> 2005/03/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
OECD'nin en yüksek vergisini Türk ücretli ödüyor... 
</HEADLINE>
<TEXT>

     Satınalma gücü paritesine göre ortalama brüt ücrette 30 OECD ülkesi içerisinde 24'üncü sırada kalan Türkiye, evli ve iki çocuklu bir ücretli çalışanın ödediği vergi ve sigorta primlerine göre yapılan değerlendirmede yüzde 30.4'le OECD'nin çalışanından en yüksek oranda vergi alan birinci ülkesi oldu. Türkiye'deki istihdam üzerindeki vergi ve sigortadan kaynaklanan çalışan ve işverenin ödediği toplam kamusal yük ise yüzde 42.7'ye kadar ulaşıyor. 
     OECD'nin verilerine göre 2004 yılında Türkiye'deki çalışanların yıllık ortalama brüt kazancı satınalma gücü paritesine göre 16 bin 463 dolar olarak gerçekleşti. 
     Çalışanlar bunun 5 bin dolarını gelir vergisi ve sosyal sigorta primi olarak kamuya aktardı. Ortalama ücretin işverene maliyeti ise yine satınalma gücü paritesine göre 20 bin 3 dolar olarak hesaplandı. Buna göre işverenler geçen yıl çalıştırdıkları her bir işçi için kamuya 3 bin 7 dolar aktardılar. Türkiye bu brüt kazanç ve işverene maliyet rakamlarıyla OECD'nin ülkeleri içerisinde 24'üncü sırada yer aldı. 
     Polonya, Çek Cumhuriyeti, Slovakya, Macaristan ve Meksika Türkiye'nin altında kalırken, Avusturalya 36 bin 330 dolarla ortalama brüt ücretin en yüksek seyrettiği ülke oldu. Ancak işverene maliyet açısından ise 46 bin 261 dolarla ilk srada Belçika yer aldı. Brüt ücret açısından Avusturalya'yı 37 bin 582 dolarla Danimarka, 35 bin 622 dolarla Belçika, 35 bin 203 dolarla da Almanya izledi. 
     İşverene maliyet açısından ise Belçika'yı 42 bin 543 dolarla Almanya, 40 bin 630 dolarla Avusturalya, 39 bin 614 dolarla Hollanda, 38 bin 213 dolarla İsviçre izliyor. 
     
     KAZANÇ DÜŞÜK VERGİ VE SİGORTA YÜKSEK 
     OECD'nin belirlemelerine göre Türkiye'de devlet ortalama ücretler üzerinden yüzde 15.4 oranında gelir vergisi ve yüzde 15 oranında sosyal güvenlik primi alıyor. 
     Böylece çalışanlar brüt kazançlarının yüzde 30.4'ünü vergi ve prim olarak kamu kesimine aktarıyor. Türkiye, Yunanistan, Yeni Zelanda ve Meksika dışındaki tüm ülkeler ücretli çalışanlara evli ve çocuk sahibi olmalarına göre önemli ölçüde vergi indirimi yapıyor. Bu nedenle bekar bir çalışan üzerindeki veri ve sigorta yüküne göre yapılan sıralamada 7'nci sırada kalan Türkiye, evli ve iki çocuklu bir çalışana 
     göre yapılan sıralamada ise yüzde 30.4 oranıyla OECD'nin ücretliler üzerine en fazla kamusal yük yükleyen ülkesi konumuna yükseliyor. Aynı sıralama işçi ve işverenin ödediği toplam vergi ve sigorta primleri açısından da geçerli bulunuyor. Türkiye yüzde 42.7'ye ulaşan istihdam üzerindeki kamusal yükle evli ve iki çocuklu çalışanlar arısından ilk sırada bulunuyor. Bekar çalışanlara göre yapılan ve sadece çalışanın ödediği sigorta ve vergiye göre yapılan sıralamada Danimarka yüzde 41.2 ile OECD ülkeleri arasında ilk sırada bulunuyor. Bu alanda Danimarka'yı yüzde 40.5'le Belçika ve Almanya, Yüzdae 34.4'le Hollanda, yüzde 31.5'le Polonya, yüzde 31'le İsviçre, yüzde 30.4'le Türkiye izliyor. 

ANKA 
     
</TEXT>
</DOC>
