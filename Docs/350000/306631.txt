<DOC>
<DOCNO> 306631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/dunya/axdun02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Annan'la Davos'ta Kıbrıs başlangıcı yapacak 
</HEADLINE>
<TEXT>


Başbakan, Davos'taki Dünya Ekonomik Forumu'nda buluşacağı BM Genel Sekreteri Annan'dan Kıbrıs'taki iyi niyet misyonunu canlandırmasını isteyecek 


Başbakan Recep Tayyip Erdoğan'ın, Birleşmiş Milletler BM Genel Sekreteri Kofi Annan ile İsviçre'nin Davos kasabasında 26 - 30 Ocak günleri arasında düzenlenecek Dünya Ekonomik Forumu'nun yıllık toplantıları çerçevesinde bir araya gelerek, Kıbrıs sorununa çözüm bulunması yönündeki "İyi Niyet Misyonu"nu yeniden canlandırmasını talep edeceği belirtildi. BM diplomatik kaynakları, Annan Planı çerçevesindeki sürecin geçen yılki Davos toplantıları sırasında Erdoğan - Annan görüşmesiyle ivme kazandığını belirterek, Davos toplantılarının bu yıl da benzer bir görüşmeye sahne olacağını ifade ettiler. 
Erdoğan'ın Moskova ziyareti sırasında Rusya Devlet Başkanı Vladimir Putin'in Annan Planı'na desteğini ifade etmesinin, Kıbrıs sorununa çözüm bulunmasında diplomatik açılımlar sağlayacak önemli bir gelişme olduğuna dikkat çeken kaynaklar, Annan'ın Kıbrıs'taki referandumlardan sonra hazırladığı Kıbrıs Raporu'nun BM Güvenlik Konseyi'nde görüşülerek onaylanmasına en büyük engeli çıkaran ülkenin Rusya olduğunu hatırlattılar. 
"Kıbrıs konusunda Türkiye'yi zor bir yılın beklediğini" kaydeden kaynaklar, "Kıbrıs'ta çözüm girişiminin, ancak Rum Kesimi'nin bu yönde atacağı olumlu bir adımla mümkün olacağını" belirtirken, "Bu durumda bile Türkiye'nin Annan Planı'ndan daha geri şartlara razı olmak zorunda kalacağını" savundular. Kaynaklar ayrıca, "gıda karşılığı petrol" programı konusundaki yolsuzluk ve kötü yönetim iddialarıyla meşgul olan Annan'ın kesin başarıyla sonuçlanacağından emin olmadıkça Kıbrıs'ta yeni girişim başlatmayacağını ifade ettiler. 


</TEXT>
</DOC>
