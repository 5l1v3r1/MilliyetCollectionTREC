<DOC>
<DOCNO> 300523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun57.html </URL>
<DATE> 2004/12/24/ </DATE>
<TIME> 18.24 </TIME>
<AUTHOR>  </AUTHOR>
<HEADLINE>
Rusya'dan kıtalararası balistik füze denemesi... 
</HEADLINE>
<TEXT>

     Rusya'nın bugün 5. jenerasyon Topol-M tipi kıtalararası balistik füze denemesi yaptığı bildirildi. 
     Rus Enformasyon ajansı RIA Novosti'ye açıklama yapan bir yetkili, Arkhangelsk'teki Plisetsk Uzay Merkezi'nden ateşlenen füzeyle, sistemin işlevi, taktiksel değerlendirilmesi ve teknolojik uçuş özelliklerinin denendiğini belirterek, yeni sistemin etkinliğinin de ölçüldüğünü kaydetti. 
     Rusya, önceki gün NATO'nun ''SS-18 Şeytan'' adını verdiği RS-20V Voevoda kıtalararası balistik füzesini, Sovyetler Birliği'nin 1991 yılında dağılmasından sonra ilk defa bulunduğu konumdan ateşlemişti. 
     Rusya'nın güneyindeki Orenburg bölgesinden ateşlenen füzenin ülkenin uzakdoğusundaki Kamçatka yarımadasındaki yaklaşık 3 bin 750 mil uzaklıktaki hedefi başarıyla vurduğu açıklanmıştı. 
     Rusya, Sovyetler Birliği döneminden kalan füzelerin hazırlığını test etmek için defalarca balistik füze denemesi yapmıştı. Rus hükümetinin yeterli kaynak ayırmamasından dolayı, Rus ordusu füzeleri değiştirmek yerine, mevcut füzelerin ömürlerini uzatma çalışmaları yapıyor. 
     Rus askeri yetkililer, son kullanım tarihleri sona ermesine rağmen 150 adet SS-18 füzesini 10-15 yıl daha kullanacaklarını açıklamıştı. Rusya'nın elindeki ağır balistik füzelerin en başarılı olanları, 6 bin 800 milden fazla uzaklıkta bulunan hedefleri vurabiliyor. 
     
</TEXT>
</DOC>
