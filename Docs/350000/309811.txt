<DOC>
<DOCNO> 309811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun01.html </URL>
<DATE> 2005/01/27/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Tsunami bölgesinde çocuklarda ishal, büyüklerde enfeksiyon 
</HEADLINE>
<TEXT>

     Turan GÜLTEKİN - Endonezya DHA 

      DEPREM ve tsunamı felaketiyle karşılaşan Endonezya'nın Bande Aceh Kentinde felaketzedeler bulaşıcı hastalıklarla karşı karşıya kaldı. Felaketzedelere sağlık yardımlarının yapıldığı kamplarda yetişkinlerin çeşitli enfeksiyonlara, çocukların ise ishale yakalandığı belirlendi. 
     Tsunami felaketinin üzerinden yaklaşık bir ay geçmesinin ardından uluslararası yardım kuruluşları Endonezya'nın Bande Aceh Kentinde kurduğu sağlık tesislerine hastalar akın etmeye başladı. Günün belirli saatlerinde kurulan geçici sağlık tesislerinde, geri kalan kısmını da gezici olarak sağlık taraması yaparak geçiren doktorlar enfeksiyon ve ishalin en başta gelen şikayetler arasında olduğunu belirttiler. 
     Bande Aceh Kentinde Kızılay ve İstanbul Büyükşehir Belediyesi tarafından kurulan sağlık tesislerinde afetzedelere hizmet vermeye çalışan Türk doktorlar muayene ettikleri çocukların tamamında ishale rastladıklarını söylediler. Yaklaşık 500 hastayı muayene ettiklerini ifade eden İstanbul Büyükşehir Belediyesi Sağlık Ekibi Sorumlusu Dr. Mehmet Yıldırım, "Dalgaların etkisiyle insanların akciğerlerine dolan tuzlu sular alt solunum ve üst solunum enfeksiyonuna yolaçmış. Çocukların ise tamamı ishal ile karşı karşıya. Büyüklerdeki enfeksiyon öldürücü değil, ancak ishal tedavi edilmez ise çocuklarda öldürücü olabilir. Biz elimizden gelen tedaviyi yapmaya çalışıyoruz ancak bu yeterli değil. Endonezyalı yetkililerle konuşup bu konuda bir çözüm bulmayı umut ediyoruz'' diye konuştu. 
     Kızılay yetkilileri ise Bande Aceh Kentinin yaklaşık yarım saat dışında bulunan Mescid Kue Bölgesi'ne kurdukları sağlık çadırında yaklaşık bir haftadır hizmet verdiklerini, bine yakın hastada enfeksiyon ve ishal bulgusuna rastladıklarını ifade ettiler 
     
</TEXT>
</DOC>
