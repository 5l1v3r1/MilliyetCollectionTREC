<DOC>
<DOCNO> 316145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo22.html </URL>
<DATE> 2005/02/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Adanaspor, Başbakan Erdoğan'dan yardım isteyecek 
</HEADLINE>
<TEXT>

     Turuncubeyazlılar Derneği Başkanı Bekir Alpkaya, yarın inceleme ve açılışlara katılmak için Adana'ya gelecek Başbakan Recep Tayyip Erdoğan'dan, kulüp için destek isteyeceklerini söyledi. 
     Bekir Alpkaya, Adanaspor'un tarihinin en zor günlerini yaşadığını, futbolcu, kulüp çalışanları ve stat görevlilerinin aylardır ücretlerini alamadıklarını belirterek, ''Eski profesyonel futbolcu olan Başbakanımızın, kulübümüzün halinden anlayarak bize destek olacağına inanıyoruz'' dedi. 
     Kulübün kapanma tehlikesiyle karşı karşıya kaldığını, Adana Büyükşehir Belediye Başkanı Aytaç Durak ile AK Parti Adana İl Başkanı Abdullah Doğru'nun dışında kimseden yardım alamadıklarını ifade eden Alpkaya, şunları kaydetti 
     ''Yarın, yeniden restorasyonu yapılarak Başbakan Recep Tayyip Erdoğan tarafından hizmete girecek olan Tarihi Çiftçiler Birliği'nin açılışında pankartlarla hazır bulunacağız. Başbakanımıza, kulübümüzün forması ve kaşkolunu armağan ederek kulübümüzün içinde bulunduğunu ekonomik durumu anlatan mektup vereceğiz. Öyle sanıyorum futbolun içinden gelen ve kulüplerin sorunlarını yakından bilen Başbakanımız, Adanaspor'un yaşaması için gerekli katkı ve desteği sağlayacaktır. Aksi halde kulüp, faaliyetine son verecektir.'' Alpkaya, hafta sonunda 5 Ocak Stadı'nda komşu ilin takımı Mersin İdmanyurdu ile karşılaşacaklarını da hatırlatarak, ''Mersin İdmanyurdu ile maçlarımız her sezon tatlı rekabet içinde geçer. Ancak tribünlerde gerekli önlemleri alacağız. Mersinli taraftarların, hiçbir endişe ve korku yaşamadan maça gelmelerini bekliyoruz'' diye konuştu. 
     
</TEXT>
</DOC>
