<DOC>
<DOCNO> 342533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy08.html </URL>
<DATE> 2005/05/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
DYP 8. Olağan Büyük Kongresi'nde Ağar konuşurken fenalaştı... 
</HEADLINE>
<TEXT>

     DYP Genel Başkanlığına Mehmet Ağar yeniden seçildi. 
     Oy verme işleminin tamamlanmasının ardından oy sayımı yapıldı. Seçime tek aday olarak giren Mehmet Ağar, kullanılan 1081 oyun 1071’ini alarak ikinci kez DYP Genel Başkanlığına seçildi. 10 oy da geçersiz sayıldı. 
     
     FENALAŞTI 

     DYP Genel Başkanı Mehmet Ağar, partisinin 8. Olağan Büyük Kongresi’nde konuşmasını yaparken fenalaştı. 
     Ağar, Atatürk Spor Salonu’nda gerçekleştirilen kongrenin açılış konuşmasını yaparken kürsüde bir süre durakladı. Bunun farkedilmesi üzerine salondakiler "Türkiye seninle gurur duyuyor" şeklinde sloganlar atarak, Ağar’a moral desteği vermeye çalıştı. Bu sırada, içmesi için Ağar’a tuzlu ayran getirildi. 
     Salonda bulunan partililere Genel Başkan’ın tansiyonun düştüğü ifade edilerek, konuşmasına bir süre ara verileceği belirtildi. 
     Ağar, kongrenin yapıldığı salondaki dinlenme odasına alındı. Salonda bulunan sağlık görevlileri Ağar’a müdahale etti. 
     
     SERUM TAKILMIŞ 

     DYP Genel başkanı Mehmet Ağar’a, tansiyonunun düşmesinin ardından dinlenmeye alındığı odada bir serum takıldığı bildirildi. 
     Edinilen bilgiye göre konuşması esnasında fenalaştığı sırada ilk olarak su ve daha sonra tuzlu ayran içirilen Ağar, yaklaşık bir saat süreyle Atatürk Spor Salonu’nun vip bölümünde dinlendi. Ağar’a bu sırada doktorların isteği üzerine serum takıldığı öğrenildi. Ağar’ın bir süre serum aldıktan sonra "Artık tamam" diyerek serumu çıkardığı ve konuşmasını tamamlamak üzere salona geri döndüğü kaydedildi. 
     Ağar, kongredeki konuşmasının ardından eşi Emel Ağar ile birlikte dinlenmek üzere evine çekildi. Ağar’ın oy kullanmak için salona geleceği ve genel başkanlık seçimi sonrasında partililere bir teşekkür konuşması yapacağı kongre divanı tarafından anons edildi. 
     DYP’liler, Ağar’ın, tansiyonunun düşmesine gerekçe olarak yapılan değerlendirmelerde programda olmamasına karşın salon içinde tur atması ve bu sırada aşırı izdiham yaşanmasını gösterdi. Ağar’ın kongre maratonu nedeniyle bir çok ile gitmesi ve salondaki atmosferin böyle bir problem yaşamasına gerekçe olarak gösterildi. 
     DYP Genel Başkanı Mehmet Ağar, Verdiği aradan sonra Salon’a tekrar döndü "Kabahat bizde, Hanım’sız çıkmamak gerekiyormuş" dedi. 
     
     AĞAR'IN KONUŞMASI 

     DYP Genel Başkanı Mehmet Ağar, aynı vatan, aynı bayrak, aynı ezan, aynı kubbenin altında olduklarını belirterek, "Anadolu, Rumeli, Balkanlar, Kafkaslar’ın, her coğrafyanın ta kendisiyiz. Bu milletin arasına kimse nifak sokamayacaktır" dedi. 
     Ağar, partisinin Atatürk Spor Salonu’nda yapılan 8. Olağan Büyük Kongresi’ne eşi Emel Ağar ile birlikte geldi. 
     Genel Başkan Ağar, salona girmeden önce, dışarıda bulunan otobüsün üzerinden, burada bekleyen partilere hitaben kısa bir konuşma yaptı. 
     Daha sonra salona geçen Ağar, salonu turlayarak, partili ve delegeleri selamladı. 
     Konuşmasına, "Başbakan Ağar" sloganları arasında başlayan Ağar, salonun kalabalık, sıcak ve havasız olması nedeniyle tansiyonu düşerek, rahatsızlandı. Ağar, partililerden "10 dakika müsaade" isteyerek, kürsüden ayrıldı. 
     Genel Başkan Ağar, konuşmasının rahatsızlanmadan önceki bölümünde, Atatürk, Celal Bayar, Adnan Menderes, Fatin Rüştü Zorlu, Hasan Polatkan, Ragıp Gümüşpala, Ali Fethi Esener, Ahmet Nusret Tuna’yı rahmet ve minnetle andı, Yıldırım Avcı, Hüsamettin Cindoruk, Tansu Çiller ve Demirel’e şükranlarını sundu. 
     Ağar, bugünün aynı zamanda Dünya Çiftçiler Günü olduğunu anımsatarak, iktidar yüzünden 364 gün, kutlanacak birşeyin kalmadığını savundu. 
     Salondakilere, "Milletin evlatları, bu vatanın has çocukları, özgürlüğe, barışa, berekete, kardeşliğe, huzura umutla açılan yoldaki Doğru Yol’un isimsiz kahramanları, DYP’nin vazgeçilmez insanları, Türkiye’nin sevdalıları, kıratın eşsiz süvarileri" diye seslenen Ağar, "Hoşgeldiniz" dedi. 
     Kongreyi, "Türkiye’nin en büyük demokratik halk isyanı, demokratik başkaldırış" diye niteleyen Ağar, haksızlığa, fukaralığa, kırılan onur ve gurura, iktidarın yanlışlıklarına karşı Anadolu, Trakya ve Türkiye’nin ayakta olduğunu belirtti. 
     Ağar, demokrasinin kalesinin Doğru Yol olduğunu bir kez daha yazdıklarını dile getirerek, DYP’nin, Türkiye’nin her alanında, şehrinde caddesinde, bu iktidara karşı milletin gurur abidesi olarak var olacağını söyledi. 
     
     "İKTİDARA TAŞIMAK, HEPİMİZİN BOYNUNA BORÇ OLSUN" 

     Türkiye’nin, 20 yılı aşkın bir süredir böyle bir parti kongresi yapamadığını öne süren Ağar, kongrenin, milletin 1946’lar, 1950’lerdeki gibi başkaldırışı olduğunu ifade etti. Ağar, bu başkaldırışın, vicdani ve haklı bir başkaldırış olduğunu kaydederek, "Milletin büyük isyanıdır bu. Bunu iktidara taşımak, hepimizin boynuna borç olsun" dedi. 
     Ağar, bugünün Demokrat Parti’nin iktidara gelişinin 55. yıldönümü olduğunu anımsattı. 
     Mehmet Ağar, 1876 tarihli Kanuni Esasi ve 1924 tarihli Teşkilatı Esasiye’de, "herhangi bir ayırım olmaksızın bu topraklar üzerinde yaşayan herkese Osmanlı ve Türk tabir olunur" ifadesinin yer aldığını hatırlatarak, Türk milletinin, bu topraklar üzerinde, imanı gereği hiçbir zaman etnik köken aramadığını vurguladı. Ağar, 19. yüzyılda İtalya ve Fransa’nın tarihi ve ulus devlet olma konusundaki gerçeklerinin, kendilerine örnek olamayacağını, kendi örneklerini kendileri yarattığını belirtti. 
     "Bizim millet oluşumuz, tarihi kökendeki örneğini Fransa’dan değil, Fatih Sultan Mehmet’in Anadolu birliğini sağlamasından alıyor. 
     Aynı vatan, aynı bayrak, aynı ezan, aynı kubbelerin altındayız" diye konuşan Ağar, şöyle devam etti 
     "Biz Anadolu’nun, Rumeli’nin, Balkanlar’ın, Kafkaslar’ın, her coğrafyanın ta kendisiyiz, o biziz. Bu milletin arasına kimse nifak sokamayacaktır. Hepimiz, bu milletin şerefli fertleriyiz. 
     Dinine, mezhebine, zenginliğine, fakirliğine bakmaksızın, ülkemizin her bölgesiyle kucaklaşma güçlüğü olmayan yegane partiyiz, biz geleceğin garantisiyiz." 
     
     "İKTİDARA GETİRENLERE İHANET ETTİLER" 

     Ağar, 14 Mayıs 1950, 27 Mayıs, 12 Mart, 12 Eylül ve 28 Şubat 1997’den sonra milletin hamle yaparak, demokrasinin önünü açtığını, statükonun son hamlesinin de AK Parti olduğunu öne sürerek, "Milletin hukukunu koruma geleneği, statükonun bu son hamlesini AKP’de boşa çıkaracaktır. Bugün iş isteyen genci azarlayanlar, köylüye ’millet sizin için mi çalışacak, gözünüzü toprak doyursun’ diyenlerin hepsi gidecek. Bu milletin gururu, inancı, imanı, her zaman kendisini hakir gören, kibirle tepeden bakanları seçim sandıklarında göndermiştir" diye konuştu. 
     DYP’yi, "merkez sağ parti" olarak tanımlayan Ağar, DYP’nin, millete tepeden bakan anlayışın değil, yatay bakan anlayışın partisi olduğunu ifade etti. Ağar, partisinin, herkesi, "anasının karnından doğduğu gibi hür ve eşit" kabul ettiğini, herkese aynı seviyeden baktığını anlattı. 
     Ağar, kapanan dükkanların, üretilemeyen bereketsiz tarlaların, iş bulamayan gençlerin, kapanan KOBİ’lerin yasını tutan ancak gelecekte bu kesimleri güldürecek bir imanın ve inancın partisi olduklarını vurgulayarak, "Biz yollardayız. Onlardan bir gelecek beklemiyoruz, çünkü onlar kendilerini iktidara getirenlere ihanet ettiler, onlardan koptular" dedi. 
     1950’den sonra gene bu kongre salonlarının oluşturduğu havanın, 
     Türkiye’de ezanı asli sesiyle okuttuğunu söyleyen Ağar, "Bugün de bütün Türkiye biliyor ki, başörtüsünü çözecek irade bu salondan çıkar" dedi. Ağar, meseleyi ideolojik görmediklerini, iktidarları döneminde devletle millet arasında hiçbir problem olmadığını söyledi. 
     Türkiye’nin 127 çeşit bitki ürettiğini ifade eden Ağar, "Arayın bakın, bugün, Türkiye’de 127 tane halinden memnun çiftçi bulamazsınız. 
     Allah’tan korkun Allah’tan..." dedi. 
     Ülkeyi temsil edemeyen bir iktidarın iş başında olduğunu savunan Ağar, Irak’ta, Musul’da, Kerkük’te, Basra’da Türkiye’ye rağmen bir şey olamayacağını kaydetti. Ağar, şöyle devam etti 
     "Türkiye’de azınlık yaratmak isteyen 6 Ekim ilerleme raporuna ’çok dengeli ve olumlu rapor’ diyen Başbakan dinlesin bakalım, ben ne diyorum burada Adamlar Türkiye’nin has insanlarından azınlık üretmeye çalışıyorlar. Ben de diyorum ki, Yavuz Sultan Selim Han kadar, Şah İsmail de bizim ceddimizdir. Şaha giden de, padişaha giden de bu ülkenin çocuklarıdır. Onlar cumhuriyetin hür ve eşit insanlarıdır. 
     Bizim insanlarımızdır hepsi. Hiç kimse nifak, ayrılık çıkaramayacaktır." Partisinin varlığının, ülkenin bölünmesine karşı bir sigorta olduğunu ifade eden Ağar, Lozan’dan sonraki en şiddetli saldırı olan teröre karşı mücadele verdiklerini ve ülkeyi parçalanmaz bir bütün haline kendilerinin getirdiğini belirtti. 
     
     "AKSİYON İKTİDARI OLACAĞIZ" 

     İnsan hak ve hürriyetlerinin en ileri seviyede DYP iktidarında kullanılacağını savunan Ağar, "Bu ülkede asla ve asla Kürt Türk’ten kopmayacaktır, Sünni Alevi’den ayrılmayacaktır" dedi. 
     Yeni bir tarih yazacaklarını söyleyen Ağar, şu görüşleri dile getirdi 
     "Kimsenin şüphesi olmasın, biz, bir aksiyon iktidarı olacağız. 
     Bunlar gibi bir tepki iktidarı olmayacağız. Onu da başaramamışlardır. 
     Allah nasip ederse 1924 Anayasası’nın ruhuyla yepyeni bir toplumsal mukaveleyle milletin önüne geleceğiz. Güçlü, demokratik, hakların ve özgürlüklerin olduğu bir Türkiye’yi, biz yapacağız. 
     Bu hükümetin de, bu Başbakan’ın da bilmediği bir şey var 
     Türkiye’yi yönetmek tarihi yönetmektir. Onun için bizim iktidarımızda sivil ya da asker hiçbir bürokrat fikir beyan etmek mecburiyetinde kalmayacaktır, çünkü hükümet vardır." Hükümetin "oturduğu koltuğun ağırlığının farkında olmadığını" öne süren Ağar, "Oturdukları koltuk, Sokullu Mehmet Paşa’nın, Köprülü Mehmet Paşa’nın, Atatürk’ün, Bayar’ın, Menderes’in, İsmet Paşa’nın, Demirel’in, Özal’ın koltuğu... Bu koltukta oturan adama Washington da, Moskova da randevu verir. Gidip Tel Aviv’den aktarmalı Washington randevusu alan başbakanı, bu Türkiye taşıyamaz" diye konuştu. 
     
     "CUMA-ROBİNSON İLİŞKİSİNE DOĞRU...- 

     Ağar, AB üyeliğinin, kendilerinin başlattığı bir proje olduğunu ifade ederek, "Bu hükümetin dayatmalar karşısındaki zayıflığı bu ilişkiyi, Cuma-Robinson ilişkisine doğru götürmektedir. Bu hükümetin Türkiye’yi temsil edememesinden kaynaklanan AB yolculuğunu DYP tamamlayacaktır" dedi. 
     Hükümeti "hiçbir şeyi görememekle" suçlayan Ağar, bütün sorunların üstesinden gelecek yeni iktidarın oluşacağını söyledi. 
     Ağar, DYP’nin 2023 yılına kadar Türkiye Cumhuriyeti pasaportunu, dünyanın en itibarlı pasaportu haline getireceklerini ifade etti. 
     Başbakan Recep Tayyip Erdoğan’ın "Erken seçim ihanet demektir" dediğini kaydeden Ağar, "İhaneti bu millet sana gösterecek. Ya bu sandığı getireceksin, ya bu sandık meclisin önüne gidecek" dedi. 
     Salondakilerin "hükümet istifa" şeklindeki sloganlarına "ona gerek yok" karşılığını veren Ağar, kendisinin, milletin dışında hiçbir güce boyun eğmeden Allah korkusuyla yoluna devam ettiğini ifade etti. Ağar, "Ucu, bağı, bağlantısı Edirne’nin dışında olan hiçbir güce, Allah bize boyun eğdirmesin hiçbir zaman" diye konuştu. 
     Ağar, yeni TCK’de getirilen değişiklerle, hükümetin medyaya ket vurmaya çalıştığını da, medyanın da herkese eşit mesafede olması gerektiğini söyledi. Mehmet Ağar, "ağzı sıkılı dişlerle özgürlük türküsü söylenilemeyeceğini" belirtti. 
     
     "GİDENE ÜZÜLÜRÜZ" 

     DYP’den son istifa edenlerin eleştirilerine değinin Ağar, kendisinin hataları olabileceğini, ancak bunun büyük boyutlarda olmadığını dile getirdi. Ağar, karşılaştığı bir sürü olaydan dersler çıkardığını, ancak kendisine, milletine, tabanına güvenen kişilerin siyaset yapabileceğini söyledi. DYP’nin yeniden, DP köklerine döndüğünü ifade eden Ağar, istifalara "giden gitsin" denilemeyeceği, onları getirmesinin kendisi dahil herkesin görevi olduğunu ifade kaydetti. Ağar, "giden gitsin, kalan sağlar bizimdir" anlayışının, kendi anlayışı olmadığını belirtti. 
     Kadınlar için kota uygulaması koyacaklarını, ancak bunların sözde kalmayacağını vurgulayan Ağar, işsizlik sorunu ile karşı karşıya olan gençleri de vize kapılarında umutsuz gençler olmaktan çıkararak, iş dünyası ve siyasette var edeceklerini anlattı. 
     "Hakimlere güvenilmediği için dokunulmazlıkların kaldırılamayacağının" söylendiğini vurgulayan Ağar, genel başkan olduktan sonra, dokunulmazlığın kaldırılması için başvuruda bulunduğunu anımsattı. Ağar, "Yüreğiniz yetiyorsa, dokunulmazlıkları kaldırın" çağrısında bulundu. 
     Adnan Menderes, Celal Bayar ve Süleyman Demirel’in posterlerini işaret eden Ağar, kendisinin de bu "üç şerefli resim" arasında yer almak istediğini söyledi. 
     Konuşması sırasında sık sık tribünlerde oturan partililer ile diyaloga giren Ağar, konuşmasının sonunda eşi Emel Ağar ile partilileri selamladı. 
     Ağar’ın konuşmasının ardından evine giderken kongre çalışmalarına bir süre ara verdi. 
     
     DİVANA ÇİLLER TEPKİSİ 

     DYP Kongresi’ne telgraf gönderen eski genel başkan Tansu Çiller’in telgrafının uzun olduğu gerekçesiyle sadece son paragrafının okunması talebi salonda tepkiyle karşılandı. 
     DYP 8. Olağan Büyük Kongresi’nde divan tarafından gönderilen kutlama mesajları okundu. Kongreye, Başbakan Recep Tayyip Erdoğan, SP Genel Başkanı Recai Kutan, BBP Genel Başkanı Muhsin Yazıcıoğlu, TOBB Genel Başkanı Rıfat Hisarcıklıoğlu, TZOB Genel Başkanı Seyfi Bayraktar ve sendikalardan kutlama mesajları geldi. 
     Kutlama telgrafları okunurken, İstanbul İl Başkanı Faik İçveli’nin, Çiller’in telgrafının uzun olduğu gerekçesiyle sadece son paragrafının okunması talebi yoğun tepkilere neden oldu. Bu tepkiler üzerine, Çiller’in telgrafı tam metin olarak okundu. Çiller telgrafında, Ağar’a başarılar dilerken, "Davamızın, bize bırakan şehitlerimizin ruhuna uygun bir şekilde yürütülmesi gerekir" dedi. 
     
     AĞAR'A RAKİP ÇIKTI REDDEDİLDİ 

     DYP’nin 8. Büyük Kongresi’ne İl Başkanlarının tek aday olarak gösterdiği Mehmet Ağar’a, Hikmet Tekbudak rakip olduğunu açıkladı. 
     Divan Başkanı İstanbul İl Başkanı İçmeli, Genel Başkanlığa Hikmet Tekbudak’ın adaylığını açıkladığını bildirdi. İçmeli ancak Tekbudak’ın Kongresi üyesi olmadığını belirterek oylamaya gitti. Oylamada delegeler Tekbudak’ın adaylığını redetti. 
     
</TEXT>
</DOC>
