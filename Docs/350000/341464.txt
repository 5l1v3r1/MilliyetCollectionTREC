<DOC>
<DOCNO> 341464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun10.html </URL>
<DATE> 2005/05/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
'ABD askerleri Kuran'a hakaret etti' haberi Afganistan'ı karıştırdı 
</HEADLINE>
<TEXT>

     Afganistan’ın Celalabad kentinde binlerce öğrencinin ABD’yi protesto amacıyla düzenlediği gösteriler devam ediyor. Gösterilerde, güvenlik kuvvetlerinin müdahalesi sonucu 4 kişi öldü. 
     Hastane yetkilileri, 3 hastaneden elde edilen bilgilere göre 4 kişinin öldüğünü, 52 kişinin yaralandığını söylediler. 
     Güvenlik kuvvetlerinin, gösterinin düzenlendiği bölgedeki araçlarla dükkanların camlarının kırılması ve Amerikan askeri konvoyuna taş atılması üzerine havaya ateş açtığı belirtildi. 
     Çoğunluğunu öğrencilerin oluşturduğu göstericilerin tepkilerini giderek artırdıkları ve kentin doğusundaki kamu binalarını ateşe verdikleri, dükkanları yağmaladıkları belirtiliyor. BM binaları ile yapancı kuruluşların saldırı tehdidiyle karşı karşıya olduğu bildiriliyor. 
     ABD’nin, terör zanlılarını tuttuğu Guantanamo üssünde, sorgu memurlarının Kuran-ı Kerim’e hakaret ettikleri iddiası üzerine başlayan gösterilerde, polis ve Amerikan kuvvetleri kalabalığı kontrol altına almak için ateş açmış ve 2 kişinin öldüğü belirtilmişti. 
     Yetkililer, göstericilerin çok kızgın olduğunu ve nefretin giderek kent geneline yayıldığını, eylemcileri kontrol altına almak istediklerini, ancak bunun imkansız göründüğünü söylediler. 
     
</TEXT>
</DOC>
