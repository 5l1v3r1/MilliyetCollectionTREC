<DOC>
<DOCNO> 340569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/dunya/adun.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara 'megalo' şok 
</HEADLINE>
<TEXT>


Yunan bandıralı 'Aegean Sun' Ro-Ro gemisinin KKTC bayrağı çekip Gazimagosa Limanı'na yanaşması sonucu, ambargonun bir Yunan gemisi tarafından delinmiş olması infial yarattı 

SEFA KARAHASAN Lefkoşa TAKİ BERBERAKİS Atina 


Yunan bandıralı "Aegean Sun" Ege Güneşi adlı Ro - Ro gemisinin önceki gün ambargoyu delerek KKTC'nin Gazimagosa Limanı'na demirlemesi, Kıbrıs Rum tarafında büyük bir şaşkınlık ve infial yarattı. Yunan gemisinin "yasal olmayan liman" dedikleri Gazimagosa'ya, üstelik KKTC bayrağı çekerek girmesi Rumları ayağa kaldırdı. 
Geçen seneki referandumda Annan Planı'na "hayır" demeleri üzerine KKTC'ye yönelik ambargonun kaldırılmasının konuşulduğu bir ortamda böyle bir girişimin Amerikan veya İngiliz gemilerinden gelmesi korkusunu yaşadıklarını itiraf eden Rumlar, söz konusu ambargo delme eyleminin "Anavatan Yunanistan'dan gelmesini anlayamadıklarını" belirttiler. Atina'ya büyük tepki gösteren Rumlar, Yunan yük gemisinin İngiltere'den yola çıkarak Gazimagosa Limanı'na demirlemesini de KKTC'yle doğrudan ticaret başlatılması konusunda yenioldu bittiler yaratacağı yorumunu yaptılar. 

Atina'dan tokat yedik 
216 kullanılmış otomobili limana boşaltan Yunan gemisinin KKTC'ye gelmesi, Rum basınında geniş yankı buldu. Gazeteler, bu durumda KKTC'nin Yunanistan'la doğrudan ticaret yapmış sayılacağını ileri sürdüler. Geminin 19 kişilik mürettebatının tamamının Yunan olduğunu vurgulayan "Alithia" gazetesi, Ege Güneşi'nin limana yanaşması üzerine Rum hükümetinin şoka girdiğini ve Yunanistan'dan gelen bu darbenin hükümetin "işgal" bölgeleriyle KKTC doğrudan ticaret girişimlerini göğüsleme çabalarının başarısına şiddetli bir "tokat" indirdiğini yazdı. 

2 yıl hapis cezası 
Yunan Denizcilik Bakanı Manolis Kefaloyanis'in açıklamalarına da yer veren Rum gazetelerine göre, Yunanlı Bakan şu açıklamayı yaptı "Yunan gemisinin işgal altındaki Gazimagosa limanına yasadışı olarak yanaştığı haberinin alınmasından sonra gemi sahibi şirkete ve geminin kaptanına en ağır cezaların verilmesi emredildi. Kaptan, Denizcilik Bakanlığı Disiplin Konseyi'ne havale edilecek ve davası görülünceye kadar izni ve denizcilik belgeleri elinden alınacak. Bunu reddetmesi durumunda 2 yıla kadar hapis cezasına çarptırılacak." 
Öte yandan Rum basını, Pire Limanı'na kayıtlı kaptan Stathis Stilianos'un yanıltıldığını ve bunun sonucu olarak Gazimagosa'ya demirlemek zorunda kaldığını öne sürdü. 
Kaptan Stilianos ilk savunmasında, "Yetkililerle temas kurdum ama aldatıldım" dedi. Ro - Ro gemisinin dün sabah itibarı ile Gazimagosa'dan ayrıldıktan sonra Girit'e yol aldığı öğrenildi. 


</TEXT>
</DOC>
