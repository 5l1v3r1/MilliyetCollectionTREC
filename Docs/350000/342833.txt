<DOC>
<DOCNO> 342833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/ekonomi/aeko.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air'e uçuş yasağında karar günü 
</HEADLINE>
<TEXT>


Hollanda'nın Onur Air'e koyduğu uçuş yasağına üç Avrupa ülkesinin de katılması ile ortaya çıkan sorun için bugün Hollanda'da toplantı yapılıyor. Şirket ve Türk hükümet yetkilileri yasağın kalkacağı beklentisinde 

Dilek Taş 

Türk havayolu şirketi Onur Air'e önce Hollanda, arkasından da Fransa, Almanya ve İsviçre'de geçici olarak uçuş yasağı konulması kararı ile ilgili olarak, bugün Hollanda'da toplantı yapılacak. Toplantıda olumlu bir karar çıkması bekleniyor. Türkiye, Almanya, Hollanda, İsviçre ve Fransa'daki sivil ve özel havacılık sektörünün gözü de bu toplantıya çevrilmiş durumda. 
Toplantıda Kültür ve Turizm, Ulaştırma Bakanlığı yetkilileri ile Onur Air Yönetim Kurulu Başkanı Cankut Bagana, Uçuş Güvenlik ve Kalite Başkanı Seza Yalız ve bir teknik müdür dışında Sivil Havacılık Kurumu Başkanlığı da katılacak. 

Tatil günü çağırdılar 
Hollanda'da bugün resmi tatil olmasına rağmen, Hollanda sivil havacılık kurumu yetkililerinin, tatillerini bölerek Türk yetkililerle bir araya gelmeyi kabul etmesi, Onur Air uçuşlarına getirilen sınırlamaların kaldırılması yönündeki umutları güçlendirdi. 
Kültür ve Turizm Bakanlığı Müşavir Yardımcısı Ali Alp, Türkiye'nin bu yılın ilk aylarında bile turizmde çok iyi rakamlar yakaladığını, turizmdeki yüzde 30'luk büyümenin tüm ülkelerin dikkatini çektiğini söyledi. Alp, "Bazı ülkeler buna haksız rekabete başvurarak tepki veriyorlar " dedi. 

'Sağduyu bekliyoruz' 
Almanya, Hollanda, İsviçre ve Fransa'nın benzer tavır takınmasına rağmen, Belçika ve İngiltere'nin kendi kontrollerini ortaya koyarak bu karara uymadıklarını söyleyen Ali Alp, şöyle devam etti 
"Bu ülkeler turizm hareketlerinde bir sıkıntı yaratmasın diye ilave uçuş izni tanıdılar. Bu izinleri tanımasalardı, Onur Air'le Türkiye'ye uçacak olan yolcu kapasitesi başka ülkelere yönlendirilecekti, Hollanda bunu yapmak istedi. Hollanda dışındaki tüm ülkeler başka havayollarında ilave kapasite yaratarak Türkiye 'ye gelecek yolcuları mağdur etmediler. Bugün yapılacak toplantıya sağduyu hakim olmasını bekliyoruz." 

Barut Aşırı reaksiyon gösterildi Türkiye Otelciler Birliği TÜROB Başkanı Ahmet Barut, Onur Air'e gösterilen tepkinin 'aşırıya kaçtığını' söyledi. Barut, "Havayollarının bazı aksaklıkları olabilir. Tüm uçuşların yasaklanması turizm adına beklenmeyen bir tepki. Bugüne kadar böyle aşırı bir reaksiyon gelmemişti. Yarınki toplantıdan olumlu bir sonuç çıkacağını ve hatadan döneceklerini tahmin ediyorum. Aksi taktirde bu, sivil havacılığa ve turizme çok büyük darbe olur " dedi. 

Bild Zorunlu sigorta yaptırmamış Onur Air'e, uçuş yasağı konulması dış basına da yansıdı. Alman Bild am Sonntag gazetesinin 'motor arızaları ve yıpranmış lastikler dolayısıyla' yasak konulduğunu belirten haberine göre, Hollanda'nın uçuş yasağı koymasının başka nedenleri de var. Gazetenin haberinde ileri sürülen iddialara göre Onur Air, zorunlu sigorta ilkelerine uymadı, denetimlerde pilotlarının lisanslarını yanlarında taşımadığı görüldü. 
Haberde, Onur Air Yönetim Kurulu Başkanı Cankut Bagana'nın, "1992'den beri uçuşlarımızda hiç bir kaza yaşanmadı" şekildeki sözleri de aktarıldıktan sonra 2003'te, Groningen şehrinden havalanmak için hareket eden bir Onur Air uçağının pistten kalkmadan önce arıza nedeniyle 141 yolcusunu boşaltmak zorunda kaldığı da hatırlatıldı. 
Gazetenin, konuyla ilgili haberine göre, Onur Air, pazar uçuşlarının bazılarını, Brüksel'in 40 kilometre güneyindeki Charleroi Havalimanı'ndan yapıyor. Havalimanı yetkilileri de Onur Air'i yıllardır bildiklerini, oldukça iyi bir ismi olduğunu ve güvendiklerini belirttiler. Avrupa'nın en büyük tur operatörlerinden Marmara'nın Başkanı Herve Vighier'in görüşlerine de yer veren Bild, Vigher'in, Türkiye rotasını diğer charter uçuşlar ile sürdürmeye devam edecekleri sözlerini de aktardı. 


</TEXT>
</DOC>
