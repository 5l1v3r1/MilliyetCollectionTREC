<DOC>
<DOCNO> 320582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/spor/spo04.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'i kesmedi 
</HEADLINE>
<TEXT>


Trabzonspor'un hocası, Gaziantep maçında taraftarın desteğini ve ortaya konulan futbolu beğendi, "Gelinen nokta iyi, ancak yeterli değil" dedi 


"Büyük hedefler var" 
BORDO - Mavili ekibin çalıştırıcısı Şenol Güneş, Gaziantepspor maçında taraftarlara keyifli bir mücadele izletmenin sevincini yaşadıklarını söyledi. Tecrübeli hoca, Türkiye Kupası maçında ekip olarak yorulduklarını belirtip, "Ancak maçtan mutlu olarak ayrıldık. Trabzonspor taraftarı oyuncularla bütünleşti. Gelinen nokta iyi, ancak yeterli değil. Çünkü büyük hedefler ve beklentiler var" diye konuştu. 

"Silahımız bütünlük" 
ALEXANDRE Dumas'ın "Üç silahşorlar" kitabına da atıfta bulunan Şenol Güneş, "Gördüğüm en sevindirici tablo hepimiz birimiz, birimiz hepimiz için anlayışıydı. Birlik ve bütünlük içinde bir maç oldu. Bu bizim en büyük silahımız. Bize büyük başarılar getirecektir" dedi. Güneş, pazar günü Gaziantep ile oynayacakları lig maçına da galibiyet için çıkacaklarını, puan kaybına tahammülleri olmadığını vurguladı. 

"Statü değişmeli" 
ŞENOL Güneş seyir zevki veren futbollarının teşvik edilmesi gerektiğinin de altını çizip, "Ben donuk ve silik futbol istemiyorum. Dünkü önceki gün gibi bir maç ne ligde, ne kupada kolay kolay izlenemezdi. Oynadığımız futbolun teşvik edilmesi gerekir" yorumunu yaptı. Trabzon'un hocası, son olarak kupadaki kartların sadece bu kulvarda geçerli olması gerektiğini, dezavantaj yaratıldığını sözlerine ekledi. 

Eksikler artıyor 

Erdinç belirsiz 
TRABZONSPOR, kupadan sonra ligde de karşılaşacağı Gaziantepspor karşılaşması için ara vermeden mesaiye başladı. Dünkü antrenmana maçta sakatlanan Gökdeniz ve Erdinç ile yorgun olan Fatih katılmadı. Dizindeki ağrısı nükseden İbrahim Ege ise çalışmayı yarıda bıraktı. Kulüp doktoru Mesut Çelebi, sol ayak bileğinde burkulma olan Erdinç'in durumunun netlik kazanmadığını söyledi. 

Gökdeniz'e tedavi 
ERDİNÇ hakkında bugünkü kontrolden sonra karar verilecek. Mesut Çelebi, sağ ayak bileğine darbe alan Gökdeniz'in de maça yetiştirilmeye çalışılacağını kaydetti. Sakatlığı düzelen Emrah dün takımla çalışmalara başladı. Cezalı Hüseyin'in yerine Adem Koçak'ın, Lee Yong'un yerine ise Volkan'ın görev alması bekleniyor. Trabzon bu akşamki çalışmadan sonra Gaziantep'e hareket edecek. 


</TEXT>
</DOC>
