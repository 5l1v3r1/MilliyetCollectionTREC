<DOC>
<DOCNO> 320202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/siyaset/siy02.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'dan yanıt var 
</HEADLINE>
<TEXT>


Yargıtay Başkanı Arslan'dan Osman Şirin'e Yargıtay Cumhuriyeti korumaya kararlı... 

ANKARA Milliyet 


Yargıtay Başkanı Osman Arslan, Yargıtay Ceza Genel Kurulu Başkanı Osman Şirin'in, ilk Adalet Bakanı Mahmut Esat Bozkurt'un 79 yıllık hükümranlığının sona erdiği yönündeki açıklamasına yanıt verdi. "Yargıtay çatısı altında adalet dağıtanlar onun tarafından ülkemize getirilen çağdaş hukuk eğitimi alarak yetişmişlerdir. Bizlerin onun getirdiği laik Batı hukuka karşı olduğumuz düşünülemez. Böylesi söylemler asla kabul edilmez" diyen Arslan, kendi adına ya da kendisi tarafından yapılmayan açıklamaların Yargıtay'ı bağlamadığını bildirdi. Arslan, Yargıtay'ın cumhuriyeti korumaya kararlı olduğunun herkes tarafından bilinmesi gerektiğini vurguladı. Arslan, "Yargıç, kararı dışında konuşmaz ilkesinin geçerliliği sona ermiştir" diyen Şirin'in sözlerini de örtülü şekilde, "Hakimler, her davada kararı vererek çözümleyen, bu anlamda kararıyla konuşan, kararı verdikten sonra savunma gereği duymayan, susmasını bilen kişilerdir" diyerek eleştirdi. 



</TEXT>
</DOC>
