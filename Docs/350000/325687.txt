<DOC>
<DOCNO> 325687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas12.html </URL>
<DATE> 2005/03/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sivri burun ayakkabı sağlığı tehdit ediyor 
</HEADLINE>
<TEXT>

     Uzmanlar, dar, sivri burunlu ve yüksek topuklu ayakkabıların ayak sağlığını bozduğunu belirterek, ayağın şekline uygun ayakkabı seçilmesine özen gösterilmesini öneriyor. 
     Acıbadem Hastanesi Kozyatağı Ortopedi ve Travmatoloji uzmanı Prof. Dr. Metin Türkmen, insan vücudunda en büyük yükü ayakların çektiğini, yürürken, koşarken, ayağa binen yükün 2-3 katına çıktığını bildirdi. Türkmen, aslında ayağı yerden gelen darbeler ve bu yüke karşı korumak için icat edilen ayakkabının günümüzde gösteriş amaçlı kullanıldığı ve ayak sağlığını bozduğunu kaydetti. 
     
     SİVRİ BURUN ASALETİN SİMGESİ 
     Bir dönem ayakkabı burunlarının, "asaletin göstergesi" olarak algılandığını belirten Türkmen, o günden bugüne özellikle kadın ayakkabılarında, ayak sağlığı için sakıncalı modeller üretildiği kaydetti. Türkmen, bunun sonucunda nasırdan tırnak batmasına kadar birçok ayak sorununun kadınlarda görüldüğünü söyledi. 
     
     ZENNE MODELİ SAKINCALI 
     Ayak sağlığı sorununu daha çok kadınların yaşadığını bildiren Türkmen, bunun nedeninin kadın ayakkabılarından kaynaklandığını belirterek, şöyle dedi 
     "'Zenne' modeli denilen bayan ayakkabılarında, bilekteki kilit sistemi kaldırıldığı için, ayakkabıyı ayakta tutabilmek zorlaşmış ve kilit sistemi ayakkabının önüne kaydırılmış ve rahatça hareket etmesi gereken parmakların olduğu alana getirilmiştir. Böylece ayaktaki normal yük dağılımı engellenmiş, parmaklar hem sıkıştırılmış hem fonksiyonları engellenmiştir. Ayrıca dizin duruşu da bozulmuş ve uzun vadede o bölgelerde de şikayetlere zemin hazırlanmıştır." Metin Türkmen, ayakkabının şekline bağlı olarak başta nasır olmak üzere, çekiç parmak deformitesi ve tırnak batması gibi sağlık sorunlarının ortaya çıktığını bildirdi. 
     Türkmen, "'Halluks valgus' denilen ve baş parmağın dışa doğru anormal derecede açılanmasıyla karakterize hastalıkta da dar ayakkabı modelleriyle hızlı bir ilerleyiş görülür" dedi. Metin Türkmen, yüksek topuk, sivri burun ve dar kalıplı ayakkabıların ayak sağlığını tehdit ettiğini vurguladı. 
     
     ERKEK AYAKKABILARI DAHA SAĞLIKLI 
     Ayak sağlığı için en yararlı ayakkabı tipinin erkek modelleri olduğunu söyleyen Türkmen, "Erkek ayakkabılarındaki topuk haznesi olmasıyla ayağın topuk- bilek kısmı tespit ediliyor. Bu da ayak sağlığını olumlu etkiliyor" dedi. 
     
</TEXT>
</DOC>
