<DOC>
<DOCNO> 325662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur34.html </URL>
<DATE> 2005/03/21/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Mersin'de Nevruz kutlaması... 22 kişi gözaltına alındı 
</HEADLINE>
<TEXT>

     Mersin Emniyet Müdür Vekili Süleyman Ekizer, Nevruz Bayramı dolayısıyla gerçekleştirilen etkinlikler sırasında çıkan olaylarda, 3 polis memurunun hafif yaralandığını, olayla ilgili olarak 22 kişinin gözaltına alındığını bildirdi. 
     Ekizer, AA muhabirine yaptığı açıklamada, Mersin Metropol Miting Alanı'nda dün yapılan kutlamalarda, terör örgütü lehine slogan atan ve polisin üst aramasına karşı çıkan 4 kişinin gözaltına alındığını belirtti. 
     Kent merkezinde olayların gece de devam ettiğini ifade eden Ekizer, yasa dışı gösteri yapan terör örgütü yandaşlarının Güneş, Şevket Sümer, Gündoğdu ve Yenipazar Mahalleleri'nde, sokaklarda lastik yaktıklarını ve vatandaşların iş ve evlerine taş atarak zarar verdiklerini kaydetti. 
     Vatandaşın ev ve işyerlerine zarar verenlerin yakalandığını vurgulayan Ekizer, şöyle devam etti 
     ''Miting sonrası 4, gece ise 18 olmak üzere toplam 22 kişi gözaltına alındı. Olaylar sırasında 3 polis memuru hafif yaralandı. Yaralı polis memurlarımız hastanelerde ayakta tedavi edildi. 
     Bazı ev ve işyerleri ile polis araçlarında hasar meydana geldi. Ancak, her şeye rağmen bu mahallelerde vatandaşlarımızın can ve mal güvenliği için denetimlerimiz sürüyor. Gözaltına alınanlar sorgulamalarının ardından, haklarında düzenlenecek evrakla adliyeye sevk edilecekler.'' 
     
</TEXT>
</DOC>
