<DOC>
<DOCNO> 332829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yasam/yas01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıtma tesisi zehirledi 
</HEADLINE>
<TEXT>


Zehirli yumurta, sanayi atıklarını bertaraf etmek için kurulan İzeydaş yakınındaki Solaklar ve Durhasan köylerinde çıktı çiftlik yumurtaları ise temiz. Köyde yaşayan tüm hayvan ve insanlar tehlike altında 

BÜLENT YARDIMCI 

Sağlam kayıtlar yok ama ülkemizde yılda 30 milyon tona yakın sanayi atığı çıktığı tahmin ediliyor. Gelişmiş zengin ülkelerde sanayi atıkları, çevreye zarar vermeden bertaraf ediliyor. Türkiye'de ise, sanayi atıklarını izleme ve imha etme amacıyla alınan önemler yok denecek kadar az. Sanayi işletmelerimizden çıkan bir kısmı zehirli 30 milyon ton atığın ne olduğu belli değil. 

İzeydaş'ın çevresindeler 
İzmit Belediyesi, 7-8 yıl kadar önce, zehirli sanayi atıklarını bertaraf etmek üzere İzeydaş adlı bir tesis kurdu. Ancak 'işletmesinin pahalı olduğu gerekçesiyle' İzeydaş yıllarca çalışamadı. Bunun yanı sıra tesisin çevreye zarar vereceğini düşünen çevre kuruluşları da çalışmasını engellemek istiyorlardı. İzeydaş, 1 yıldır çalışabiliyor. 
Ama şimdi de ortaya "zehirli yumurta" sorunu çıktı. Yeşil Barış Hareketi Greenpeace İzeydaş'ın yanı başındaki köylerde, açıkta dolaşan köy tavuklarının yumurtalarında, zehirli maddeler olan dioksin, PCB ve HCB kirliliği olduğunu ortaya çıkardı. Bu maddelerin İzeydaş'ın bacasından çevreye yayıldığı düşünülüyor. 

Et ve sütte de olabilir 
Zehirli yumurtaların bulunduğu, İzeydaş'ın hemen yanı başındaki Durhasan ve Solaklar köylerinde yaşayan tüm hayvan ve insanlar tehlike altında. Çiftlik yumurtalarında böyle bir tehlike yok. Çünkü bu maddeler, tüm omurgalı canlıların vücudunda birikerek ette, sütte ve yumurtada görülebiliyor. 
Tarım ve Köyişleri Bakanlığı Koruma ve Kontrol Genel Müdürü Nihat Pakdil de, AB limitleri üstünde dioksin olan yumurtalar hakkında şunları söyledi 

'Körfez riskli bölge' 
"Söz konusu yumurta örnekleri, 2 köyde serbest dolaşan tavukların yumurtalarından alınmış. O yörede toplu tüketim için üretim yapılan tesis ve çiftlik yok. Dioksin, karbon bileşiklerinin yakılması sonucu ortaya çıkıyor. Bu kirlilik daha çok Çevre Bakanlığı'nı ilgilendiriyor. Ancak, esas risk su ürünleri açısından ortaya çıkıyor. İzmit Körfezi, petrol tesisleri, yakma üniteleri nedeniyle riskli bölgelerden biri." 



</TEXT>
</DOC>
