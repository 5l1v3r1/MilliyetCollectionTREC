<DOC>
<DOCNO> 314875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko03.html </URL>
<DATE> 2005/02/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Piyasalarda "Sevgililer Günü" canlılığı... 
</HEADLINE>
<TEXT>

     M.S. 496 yılından bu yana kutlanan sevgililer gününün, evli, nişanlı, sözlü veya flört eden çiftlerin birbirlerine özel hediyeler almaları nedeniyle piyasalara kısa süre de olsa canlılık getirdiği bildirildi. 
     AA muhabirinin aldığı bilgiye göre, her yıl 14 Şubat'ın yaklaşmasıyla sevgililer gününe özgü düzenlemelere giden mağazalar, daha çok kırmızı rengin hakim olduğu kalp şeklindeki ışıklandırma ve sprey boyalarla vitrinleri hazırlayıp ürünleri satışa sunuyor. 
     Eskişehir'de bir mağazada müdür olarak görev yapan Oğuz İşcan, birbirlerine hediye almak amacıyla mağazalarına gelen erkek ve kadınların kozmetik, aksesuar ve bujiteri reyonlarından alışveriş yaptıklarını gözlemlediklerini belirterek, alıcılar grubunun daha çok 35 yaş ve altındaki kişiler olduğunu kaydetti. 
     Alışverişlerde nakit ödemeden daha çok kredi kartının tercih edildiğini anlatan İşcan, sevgililer gününün piyasalara kısa süreliğine de olsa canlılık getirdiğini söyledi. 
     Sevgililer gününü en anlamlı hediyeleri arasına yer alan çiçeklerde ise en fazla rağbeti karanfil, gül ve orkidenin gördüğü bildirildi. 
     Çiçekçiler, her yıl sevgililer günü öncesi çok miktarda çiçek aldıklarını belirterek, tek karanfili 1-2.5 YTL, tek gülü 5-7.5 YTL, tek orkideyi ise 12.5-75 YTL arasında satışa sunduklarını ifade ettiler. 
     
     SEVGİLİLER GÜNÜ NASIL KUTLANMAYA BAŞLANDI 
     Rivayetlere göre, Roma İmparatoru 2. Claudius'un M.S. 2. yüzyılda savaşlar için asker sayısını artırmak amacıyla nişanlanmayı ve evlenmeyi yasaklar. Ancak Saint Valentine adlı papaz imparatorun yasağına rağmen sevgilileri gizlice evlendirmeye devam eder. Bunu öğrenen 2. Claudius, Saint Valentine'i 14 Şubat 270 yılında öldürtür. 
     Saint Valentine ölümünden 226 yıl sonra Hıristiyanlık öncesi dönemden gelen ve ''Pagan inancına'' dayanan aşk festivali Lupercalia Saint Valentine günü olarak ilan edilir. 
     14 Şubat 496 yılından bu yana kutlanan sevgililer günü zamanla yalnız Hristiyanlar tarafından kutlanan bir gün olmaktan çıkar ve tüm dünya ülkelerinde kutlanan bir gün olarak tarihe geçer. 
     
</TEXT>
</DOC>
