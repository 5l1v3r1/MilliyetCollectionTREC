<DOC>
<DOCNO> 303860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/ekonomi/eko06.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane devrine karşı eylem kararı 
</HEADLINE>
<TEXT>


ANKARA Milliyet 

Emek Platformu Başkanlar Kurulu, SSK hastanelerinin Sağlık Bakanlığı'na devrine karşı şubat başında ülke genelinde eylem yapma kararı aldı. SSK sağlık kurumlarının Sağlık Bakanlığı'na devrine ilişkin kanun tasarısının TBMM'de görüşülmesi üzerine Emek Platformu toplandı. Toplantıda, tasarının yasalaşması durumunda tüm ülkede toplantılarla "Sağlıkta Dönüşüm Programı" çerçevesinde geri çekilmesi istenen kurumların Sağlık Bakanlığı'na devri, genel sağlık sigortası, emeklilik sigortası hakkında üyelere ve halka bilgi verilmesi kararlaştırıldı. 
Ayrıca Bugün SSK Başkanlığı ile il müdürlükleri önünde çeşitli etkinliklerin düzenlenmesine, 8 Ocak'ta İzmit'te düzenlenecek SEKA'nın kapatılmasına ilişkin eyleme destek verilmesine, şubat başında ise ülke genelinde uyarı eylemi yapılmasına karar verildi. CHP Grup Başkanvekili Ali Topuz da iktidarın bugüne kadar TBMM'ye emekten yana hiçbir düzenleme getirmediğini söyleyerek AK Parti'nin sivil toplum örgütü olarak yalnızca TOBB ve TÜSİAD'ı tanıdığını ifade etti. 


</TEXT>
</DOC>
