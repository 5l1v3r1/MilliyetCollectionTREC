<DOC>
<DOCNO> 336218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo07.html </URL>
<DATE> 2005/04/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Futbolcular hakemi dövdü 
</HEADLINE>
<TEXT>

     
     Osman BEKLEYEN- Fahrettin GÖK VAN, DHA 


     VAN'da yapılan 3'üncü Lig'e Terfi Karşılaşmaları'nda oynanan Tatvan Belediyespor ile Hakkari Yüksekova Belediyespor maçında olaylar çıktı. İki oyuncunun kırmızı kart gördüğü Tatvan Beledeyisporlu futbolcular maçın yardımcı hakemi Ersan Anşin'e saldırdı. Maçın hakemi karşılaşmayı tatil ederken, hakem Anşin, hastanede ayakta tedavi edildikten sonra futbolculardan şikayetçi oldu. 
     Türkiye 3'üncü Ligi'ne terfi maçlarının oynandığı Van 75'inci Yıl Stadyumu'ndaki Tatvan Belediyespor-Hakkari Yüksekova Belediyesipor karşılaşmasında olaylar çıktı. Hakkari Yüksekova Belediyespor'un 1-0 önde götürdüğü karşılaşmanın 62'inci dakikasında Tatvan Belediyesporlu bir futbolcu rakibine tekme attı. Bunu gören yardımcı hakem Ersan Anşin, bayrağını kaldırıp maçın hakemi Mehmet Kaftancı'yı yanına çağırıp durumu anlattı. Hakem Kaftancı, Tatvan Belediyesporlu oyuncuya kırmızı kart gösterip oyun dışı bıraktı. Karşılaşmanın 78'inci dakikasında bu kez Tatvan Belediyesporlu oyuncu rakibine tekme atınca kırmızı kart görüp oyun dışı kaldı. Bu dakikada Tatvan Belediyesporlu futbolcularmacın hakemi Mehmet Kaftancı'ya saldırdı. Kaftancı futbolcuların saldırısından kurtulup soyunma odasında kaçtı. 
     Tatvan Belediyesporlu futbolcular bu kez saha içinde kalan yardımcı hakem Ersan Anşin'e saldırdı. Yüzüne aldığı darbelerle burnundan yaralanan Anşin, güvenlik güçlerinin araya girmesiyle futbolcuların saldırısından kurtuldu. Van Yüzüncü Yıl Üniversitesi Tıp Fakültesi Araştırma Hastanesi'ne götürülen Ersan Anşin burada ayakta tedavi gördü. Hakem Anşin, daha sonra polise giderek kendisine saldıran futbolculardan şikayetçi oldu. Şikayet üzerine polis Tatvan Belediyesporlu futbolcuları toplayıp 2 Nisan Polis Merkezi'ne götürdü. Burada ifadeleri alınan futbolcular daha sonra serbest bırakıldı. Tatvanlı futbolcular ve yöneticiler bu sırada görüntü almak isteyen gazetecileri engelledi. Polis yetkilileri, futbolcuların daha sonra savcılık tarafından ifadelerinin alınacağını söyledi. 
     
</TEXT>
</DOC>
