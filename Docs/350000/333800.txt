<DOC>
<DOCNO> 333800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur49.html </URL>
<DATE> 2005/04/15/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
İmar bank davasına devam edildi... 
</HEADLINE>
<TEXT>

     TMSF tarafından el konulan İmar Bankası'nın zarara uğratılmasına ilişkin Kemal, Yavuz, Bahattin ve Hakan Uzan'ın da aralarında bulunduğu 25 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuklu yargılanan Bahattin Uzan, Erol Hürbaş, Hilmi Başaran, Mustafa Akar, Tacettin Pak, Yeşim Öztürk ile tutuksuz sanıklar Yaşar Avni Güral, Birol Çilingir, Gürol Demirkol, Nurettin Sivlim, Nedim Çokçok ve Gül Handan Ertargın katıldı. Davanın gıyabi tutuklu sanıkları Kemal, Yavuz ve Hakan Uzan'ın yakalanamadığı için hazır edilemedikleri duruşmaya, diğer sanıklar ise gelmedi. 
     Duruşmada, Mahkeme Heyeti Başkanı Mustafa Akın, Hazine bonolarına ilişkin açılan 2 ayrı davanın, görülmekte olan davayla birleştirildiğini kaydetti. 
     Başkan Akın'ın, sanıklara birleşen davalara ilişkin savunma yapıp yapmayacaklarını sorması üzerine söz alan sanık avukatları, dosyaları inceledikten sonra savunma yapacaklarını bildirdi. 
     Söz alan Bahattin Uzan, prostat rahatsızlığının giderek arttığını ve hayatını tehdit ettiğini belirterek, tahliyesine karar verilmesini talep etti. 
     Mahkeme Heyeti Başkanı Akın'ın, mahkemeye gönderilen bir yazıda, yurtdışında kurulu bir off-shore şirketin ortağı olduğunun bildirildiğini hatırlattığı Uzan, bu belgeyi kendisinin de gördüğünü, ancak böyle bir şirkete ortaklığının ya da temsilciliğinin söz konusu olmadığını söyledi. 
     Bu arada söz alan avukat Erol Şahin, Şişli Cumhuriyet Başsavcılığı'nca yürütülen bir soruşturma kapsamında bu belgede tercüme hatası olduğunun ortaya çıktığını savunarak, savcılıktan sorulduğunda bu konuda bilgi alınabileceğini kaydetti. 
     Başkan Akın'ın, ''eşi Tahsin Öztürk'ün de sanıkları arasında bulunduğu İstanbul 7. Ağır Ceza Mahkemesi'nde açılan davaya ilişkin ne diyeceğini'' sorduğu Yeşim Öztürk, şöyle konuştu 
     ''Aslında çok şey söyleyebilirim. Bir kere bizde bankanın back-up'ları yoktur. İddianameyi gördüm. Bu iddianame o kadar boştur ki benim düğün kasedim bile konu edilmiştir. Evde eşimin bilgisayarında bulunan bazı şeyler benim evde çalışmak için tuttuğum notlardır. Bu notlar ilkokul mezunları tarafından bile anlaşılabilir niteliktedir.'' İmar Bankası'nda ''yetkisiz yetkili'' olarak çalıştığını, bankanın durumu hakkında bilgi sahibi olmadığını belirten Öztürk, tahliyesine karar verilmesini istedi. 
     Söz alan tutuklu sanıkların avukatları da müvekkillerinin tahliyesine karar verilmesini talep etti. 
     Görüşü sorulan Cumhuriyet Savcısı Selamettin Celep, sanıklardan Erol Hürbaş ve Yeşim Öztürk'ün tahliyesini istedi. 
     Tutuklu sanıkların bu hallerinin devamına, birleşen dava dosyasındaki sanıklardan Selva Adanmış'ın ihzaren celbine karar veren mahkeme heyeti, eksikliklerin giderilmesi için duruşmayı erteledi. 
     
     CEZA İSTEMLERİ 
     İstanbul Cumhuriyet Başsavcılığı'nca hazırlanan iddianamede, Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak, Mehmet Koray Özkaya, Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından 87 bin 12 yıl ile 145 bin 24 yıl arasında ağır hapis cezasına çarptırılmaları isteniyor. 
     Sanıklardan Murat Hakan Uzan, Bahattin Uzan, Azmi Yılmaz, Suat Gusinalı, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek amacıyla teşekkül oluşturmak'' suçundan 7 ile 14'er yıl arasında ağır hapis cezasına çarptırılmaları öngörülen iddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması talep ediliyor. 
     
</TEXT>
</DOC>
