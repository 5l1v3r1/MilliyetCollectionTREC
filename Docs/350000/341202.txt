<DOC>
<DOCNO> 341202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko13.html </URL>
<DATE> 2005/05/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Koç Yapı Kredi sözleşmesinin tamamını açıklayamayız 
</HEADLINE>
<TEXT>

     Koç Holding, Yapı ve Kredi Bankası hisselerinin satışına ilişkin sözleşmenin ticari sır niteliğinde olan birçok konuda hüküm içerdiğini, bu nedenle sözleşmenin tamamını açıklayamayacağını bildirdi. Holding, Çukurova’nın Yapı Kredi’nin sahip olduğu Turkcell hisselerini 12 ay içinde alma opsiyonunun bulunduğunu belirtti. 
     Sermaye Piyasası Kurulu SPK , Koç Holding’in iştiraklerinden Koç Finansal Hizmetler ve Koçbank Nederland ile Çukurova Holding ve Mehmet Emin Karamehmet arasında, Çukurova Şirketler Grubu ve Tasarruf Mevduatı Sigorta Fonu’nun sahip olduğu Yapı Kredi hisselerinin satışına ilişkin hisse satış sözleşmesinin tamamı ve bu sözleşmeyle ilgili bazı konularda açıklama istedi. 
     Koç Holding’den konuya ilişkin olarak İMKB’ye gönderilen açıklamada, sözkonusu hisse satış sözleşmesinin ticari sır niteliğinde olan birçok konuda hüküm içerdiği belirtilerek, hisse devir işleminin henüz tamamlanmadığı bir aşamada, Türk bankacılık sisteminde önemli bir yere sahip olan Yapı Kredi’ye ve tarafların ticari sırlarına ait bilgilerin kamuya duyurulmasının, Özel Durumların Kamuya Açıklanmasına İlişkin Esaslar Tebliği’nin amaçlarını aştığı savunuldu. Açıklamada, şöyle devam edildi 
     "Bu şekilde ticari bilgilerin açıklanması ne hukukun genel prensiplerinden olan sözleşme serbestisi ve ticari bilginin mahremiyeti ilkeleriyle, ne de ticari örf ve adetlerle bağdaşmaktadır. Bu bilgilerin öngörüldüğü şekliyle açıklanması hem Yapı Kredi’ye, hem de sözleşmenin taraflarına ve onların halka açık ana şirketlerine Koç Holding ve UniCredit zarar vereceği gibi işlemin tamamlanmasına engel olup Türk bankacılık sisteminin ve Yapı Kredi’nin azınlık hissedarlarının zararına da sebep olabilecektir. Bu sebeplerle sözleşmenin tamamının verilmesi mümkün değildir." 
     
     "ÇUKUROVA’NIN TURKCELL HİSSELERİNİ 12 AYDA ALMA OPSİYONU 

     VAR" Sözleşme hükümlerine göre Çukurova Grubu’nun Yapı Kredi hisselerinin satışının tamamlanmasından itibaren 12 aylık süre içinde, Yapı Kredi’nin Turkcell İletişim ve Turkcell Holding’de sahip olduğu hisseleri alma opsiyonunun bulunduğu belirtilen açıklamada, sözkonusu hisselerin devir bedelinin esas itibariyle, opsiyonun kullanıldığı tarih dikkate alınarak İMKB’de işlem gördükleri ağırlıklı günlük fiyatın 30 günlük ortalaması esas alınarak formüle edildiği kaydedildi. 
     Açıklamada, Çukurova’nın kapanıştan itibaren 4 aylık süre içinde Yapı Kredi’nin Fintur Technologies, Digital Platform İletişim Hizmetleri, Super On Line Ulaslararası Elektronik Bilgilendirme ve Haberleşme Hizmetleri’nde sahip olduğu hisseleri satın alacağı ifade edildi. Sözkonusu hisselerin devir bedelinin esas itibariyle 31 Aralık 2004 tarihindeki defter değerleri üzerinden formüle edildiği bildirildi. 
     
     "TURKCELL HİSSELERİNİN DEĞERİNİ BUGÜNDEN TAHMİN EDEMEYİZ" 

     Açıklamada, Yapı Kredi hisselerinin yüzde 100’ü için yapılan değerlemenin 2 milyar 21 milyon euro olduğu hatırlatılarak, bu fiyatın içinde Yapı Kredi’nin Turkcell Holding ve Turkcell İletişim Hizmetleri’nde sahip olduğu hisselerin 28 Ekim 2004 tarihindeki değerlerinin de yer aldığı belirtildi. 
     Ayarlamanın amacının şirket malvarlıkları içerisinde önemli bir yer tutan Turkcell Holding ve Turkcell İletişim hisselerinin 28 Ekim 2004’teki kıymetleri ile kapanıştaki kıymetleri arasındaki farkın adil bir şekilde hisse devir bedeline yansıtılması olduğu kaydedilen açıklamada, "Kapanışın hangi tarihte olacağı ve o tarihte Turkcell hisselerinin değerinin bugünden tahmin edilmesi mümkün olmadığı için olası etkiyi belirmemiz mümkün değildir" denildi. 
     Açıklamada, Yapı ve Kredi Bankası Mensupları Yardım ve Emekli Sandığı Vakfı’nın ilgili mevzuatın öngördüğü koşulların yerine getirilmesi koşuluyla, kamu sosyal güvenlik sistemine alınması için yetkili makamlarca gerekli izin ya da kararların usulünce alınmasının, hisse devir işleminin tamamlanmasının ön şartı olarak öngörüldüğü, bu yönde gerekli başvuruların yapılacağı belirtildi. 
     Yapı Kredi hisselerinin, İMKB’de işlem gören iştiraklerinin dolaylı yönetim değişikliği nedeniyle diğer ortaklarına çağrıda bulunlamıs konusunda verilen nihai bir kararın bulunmadığı bildirildi. 
     
</TEXT>
</DOC>
