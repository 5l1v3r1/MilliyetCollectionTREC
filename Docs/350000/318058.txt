<DOC>
<DOCNO> 318058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/dunya/dun01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 'fakir' diye konferansa çağrılmadı 
</HEADLINE>
<TEXT>


Londra'da 1 Mart'ta yapılacak Filistin'e yardım toplantısına sadece zengin ülkelerin davet edilmesi, Ankara'da şaşkınlık yarattı 

UTKU ÇAKIRÖZER Ankara 


İngiltere, Ortadoğu'da aktif rol üstlenmek isteyen ve bu yönde girişimleri bulunan Türkiye'yi, İsrail'in Filistinlilere bırakacağı toprakların yeniden yapılanması için gelecek ayın başında Londra'da düzenlenecek toplantıya çağırmadı. Filistin yönetiminin, "Türkiye de katılsın" talebine rağmen Londra'nın Türkiye'yi dışlaması Ankara'da şok etkisi yaratırken, Dışişleri, "sadece zenginler davetli" açıklamasında bulundu. Dışişleri Sözcüsü Namık Tan, konuyla ilgili, "Bu toplantıda Filistin'e büyük miktarda maddi yardım yapabilecek ülkeler davet edildi" dedi. 
Toplantıya 25'e yakın ülke ve uluslararası kuruluşu çağıran İngiltere'nin, "Avrupa Birliği'ne AB üye olmamış Türkiye'yi çağırırsak tüm AB ülkeleri de davet bekler" gerekçesiyle çağırmama kararı aldığı ileri sürüldü. 
Filistinlilerin siyasi, ekonomik ve güvenlik altyapısının kurulmasını sağlamak için İngiltere'nin ev sahipliğinde yapılacak toplantı 1 Mart'ta düzenlenecek. Toplantı için davet edilen ülke ve uluslararası kuruluşlar şöyle 
Ortadoğu barış sürecinin mimarı ve quartet dörtlü olarak anılan ABD, BM, AB ve Rusya, Avrupa'dan Lüksemburg AB Dönem Başkanı , Almanya, Fransa, İtalya, İspanya, İslam dünyasından Cezayir, Bahreyn, Mısır, Fas, Oman, Tunus, Birleşik Arap Emirlikleri, Ürdün, Kuveyt ve Suudi Arabistan, G-8'den Kanada, Japonya, BM Güvenlik Konseyi'nden Çin, Norveç, Arap Birliği, IMF, Dünya Bankası. 






</TEXT>
</DOC>
