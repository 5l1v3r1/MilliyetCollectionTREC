<DOC>
<DOCNO> 334826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy19.html </URL>
<DATE> 2005/04/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AKP Fransa'da çıkacak 'hayır'ı Türkiye'ye 'hayır' olarak görmeyiz 
</HEADLINE>
<TEXT>

     AK Parti İstanbul Milletvekili ve Başbakan Recep Tayyip Erdoğan'ın dış politika danışmanı Egemen Bağış, Fransa'da yapılacak referandumda AB Anayasası'nın reddedilmesinin, Türkiye'nin reddedilmesi olmayacağını söyledi. 
     Bağış, Reuters'a verdiği demeçte, ''Eğer Anayasa reddedilirse, Anayasa'nın onaylanmasını Türkiye'nin üyeliği yönünde bir oy olarak görmeyeceğimiz gibi, bunu da Türkiye'nin reddi olarak görmeyiz'' dedi. 
     Bağış ''İnsanlar elmalarla portakalları birbirine karıştırıyor. Hazırlanan anayasada hiçbir maddede Türkiye'nin adı geçmiyor. Eğer insanlar bunun Türkiye ile bağlantılı olduğunu iddia ederse, bu Fransız seçmenine hakarettir. Böyle bir bağlantı kurmak isteyen politikacıları seçmen cezalandıracaktır'' diye konuştu. 
     Fransa Cumhurbaşkanı Jacques Chirac'ın Türkiye'nin AB'ye girmesi konusunda daha sonra özel bir referandum vadettiğine dikkat çeken Bağış, bu referandumun da, Türkiye'nin yıllar alacak zor ve uzun üyelik müzakerelerini tamamlamasından önce yapılmasının beklenmediğini kaydetti. 
     Bağış, Türk kamuoyunun da sonunda AB'ye girmek isteyip istemediğine karar vermek zorunda kalacağını belirtti. 
     Bağış, referandum sonucu ne olursa olsun Türkiye'nin AB için değil bunlar Türkiye'nin çıkarlarına olduğu için siyasi ve insan hakları alanlarındaki reformlara devam edeceğini söyledi. 
     Türkiye'nin geçen yıl Aralık ayında AB'ye üyelik için müzakere tarihi aldıktan sonra reformların yavaşladığı eleştirilerini reddeden Bağış, ''Bürokrasi son sürat çalışıyor, ceza kanunumuzu değiştiriyoruz ve dini vakıflarla ilgili yeni bir yasayı tamamlamak üzereyiz. Her kabine toplantısında AB gündemin birinci maddesi'' dedi. 
     Bağış ayrıca, ''Bu Meclis, Türk tarihinin en sıkı çalışan meclisi'' diye konuştu. 
     
</TEXT>
</DOC>
