<DOC>
<DOCNO> 324716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun44.html </URL>
<DATE> 2005/03/18/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rice, Talat'ı kutladı 
</HEADLINE>
<TEXT>

     ABD Dışişleri Bakanı Condoleezza Rice, KKTC'de 20 Şubat 2005'te yapılan erken genel seçimlerinde elde ettiği başarı nedeniyle KKTC Başbakanı Mehmet Ali Talat'ı kutladı. 
     KKTC Başbakanlık Basın ve Halkla İlişkiler Müdürlüğü'nden yapılan yazılı açıklamaya göre Rice, ABD'nin Güney Kıbrıs Büyükelçisi Michael Klosson aracılığıyla ilettiği sözlü kutlama mesajında, ''Sizi, almış olduğunuz liderlik sorumluluklarından dolayı kutluyoruz'' ifadesini kullandı. 
     Mesajında, ''seçimde elde edilen başarıyı, Kıbrıslı Türklerin adada anlaşma ve barış dolu bir birleşme için kapsamlı onayının yeniden tasdik edilişi olarak'' yorumlayan Rice, bunu memnuniyetle karşıladıklarını belirtti. 
     Talat'ın seçimlerden sonra ''Kıbrıs Rum tarafıyla görüşmeye hazır olduğunu'' beyan etmesini de memnuniyetle karşıladığını söyleyen Rice, ilerleme kaydedilmesini umut ettiklerini belirtti. 
     Mesajında, ''Amerika Birleşik Devletleri'nin, Birleşmiş Milletler Genel Sekreteri'nin 2004 yılı çözüm planı kapsamında Kıbrıs'ta çözüm için sarf edeceği çabaları desteklemeye devam edeceğini'' bildiren Rice, ''Çözüme yardımcı olacak alt yapıyı oluşturmak için, büyüme ve fırsatlar konusunda ve izolasyonların azaltılması yönünde Kuzey'de ileri adımlar atmaya devam edeceğiz'' ifadesini kullandı. 
     Rice, Başbakan Mehmet Ali Talat'a yeni görev süresinde başarı diledi ve ''devamlı ve kapsamlı bir çözüm için ilgili tüm taraflarla çalışmak için sabırsızlandığını'' belirtti. 
     
</TEXT>
</DOC>
