<DOC>
<DOCNO> 304351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko35.html </URL>
<DATE> 2005/01/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Şener Cebinde kartı olan her türlü alışverişi yapsın 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kredi kartları ve taksitlendirmeye yönelik tartışmalar konusunda, ''Cebinde kartı olan her türlü alışverişi yapsın'' dedi. 
     Şener, Türkiye Bankalar Birliği'nin TBB Olağan Yönetim Kurulu toplantısında Bankalar Birliği yöneticileriyle biraraya geldi. 
     Basına kapalı olarak gerçekleştirilen toplantı öncesinde, gazetecilere açıklama yapan Şener, 2003 ve 2004 yılında bankacılık sektöründe önemli gelişmeler ve iyileşmeler yaşandığını, bunda karşılıklı diyaloğun çok önemli etkisi bulunduğunu söyledi. 
     Sektördeki rakamsal verilere de değinen Şener, şunları kaydetti 
     ''Reel kredi hacminde 2004 yılı sonu itibariyle 2002'ye göre yüzde 49'luk, 2003'e göre ise yüzde 29'luk artış oldu. Mevduatın krediye dönüşme oranında da iyileşmeler görüldü. 2002 sonu itibariyle yüzde 36 olan oran, 2004 yıl sonu itibariyle yüzde 50'nin üzerinde, yüzde 51-52 düzeyinde gerçekleşti. 
     Kredilerin toplam aktif içindeki payı 2002'de yüzde 23 iken 2004 Eylül ayı itibariyle yüzde 32 düzeyine çıktı. Kredilerden kaynaklanan risklerde de önemli azalmalar oldu. Brüt takipteki alacaklar, 2002'ye göre yüzde reel azaldı. Takibe dönüşüm oranı 2002'de yüzde 18 iken 2004 Eylül ayı itibariyle yüzde 6'ya düştü. Hatta özel bankalarda takibe dönüşüm oranı yüzde 5'e inmiştir.'' Bakan Şener, tüketici kredilerinde de önemli artışlar görüldüğünü, faiz oranlarındaki düşüşün bunun temel sebebi olduğunu vurguladı. 
     Ayrıca beklentilerdeki iyileşmelerin de bunu etkilediğini ifade eden Şener, tüketici stoğu ve kredi kartı bakiyelerinin GSMH'ye oranının 2002'de yüzde 2.4 iken 2003'te 3.6'ya, Eylül 2004'te de 5.8'e çıktığını anımsattı. 
     Şener, sermaye yeterlilik rasyosunun da Eylül 2004 itibariyle yüzde 27, aktif karlılığa oranın yüzde 1.6, özkaynak karlılığı oranının da yüzde 11.6 olduğunu kaydetti. 
     
     ''BEN FARKLI DÜŞÜNÜYORUM'' 
     Abdüllatif Şener, Türkiye'deki güven ve ekonomik istikrar ortamından bankacılık sektörünün de yararlandığını söyledi. 
     Finansal Hizmetler Kanun Taslağı üzerindeki çalışmaların sürdüğüne değinen Şener, taslağın şu haliyle bile önemli mahsurları bulunmayan, çağdaş normlara uygun hazırlama düşüncesi içinde ele alındığını ve belli bir noktaya getirildiğini ifade etti. 
     Şener, ''Taslak daha önce açıklandığı gibi Ocak ayında Meclis'e sunulacak mı '' sorusuna, ''Taslağı Ocak ayında Meclis'e göndermeyi düşünüyoruz. Yasalaşma süreciyle ilgili bir sıkışıklık söz konusu değil'' yanıtını verdi. 
     Şener, bir gazetecinin kredi kartlarıyla hemen hemen her türlü alışverişin taksitlendirilmesinin bazı sakıncaları olacağına yönelik tartışmaları hatırlatması üzerine, ''Buna benzer şeyler yazıldı çizildi ama ben farklı düşünüyorum. Cebinde kartı olan her türlü alışverişi yapsın'' diye konuştu. 
     Mortgage uzun vadeli ipoteğe dayalı konut kredisi sistemine ilişkin bir soru üzerine de Şener, bu konunun çok sayıda yasal değişiklikler içerdiğini kaydetti. 
     Şener, bununla ilgili SPK'nın görevlendirildiğini ancak sadece SPK'nın hazırladığı metnin yeterli olmadığını, Bankalar Birliği'nin de görüşünün alınacağını söyledi. 
     TBB Yönetim Kurulu Başkanı ve İş Bankası Genel Müdürü Ersin Özince de, toplantıda, öncelikle Türk bankacılık sisteminin, AB doğrultusunda ne şekilde daha iyi hazırlanacağının ve yıl sonu itibariyle geldiği noktanın değerlendirileceğini bildirdi. 
     Özince, başta Finansal Hizmetler Kanun Taslağı olmak üzere finans sektörüyle ilgili mevzuat hazırlıklarının değerlendirileceğini, herhangi bir özel gündem maddelerinin bulunmadığını söyledi. 
     
</TEXT>
</DOC>
