<DOC>
<DOCNO> 314765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/dunya/adun.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Coni'yi suçladı işinden oldu 
</HEADLINE>
<TEXT>


CNN televizyonunun Haber Müdürü Eason Jordan, Davos'ta yaptığı 'Amerikan askerleri Irak'ta gazetecileri kasten hedef alıyor' şeklindeki açıklamasına gelen yoğun tepkiler üzerine istifa etmek zorunda kaldı 

DIŞ HABERLER SERVİSİ 


CNN televizyonu Haber Müdürü Eason Jordan, Irak'ta öldürülen gazetecilerle ilgili olarak geçen ay Davos'ta yaptığı açıklama yüzünden aldığı tepkiler üzerine, CNN'i töhmet altında bırakmamak için önceki gün görevinden istifa etti. 
27 Ocak'ta Davos'ta düzenlenen Dünya Ekonomik Forumu'ndaki bir toplantıda konuşma yapan Jordan, Irak'ta koalisyon güçlerince öldürülen gazetecilerin hedef alındığını belirterek, ölümlerden Amerikan birliklerinin sorumlu olduğunu ileri sürmüştü. 
Sözlerinin ABD'de büyük bir infial yaratması üzerine açıklama ihtiyacı hisseden Jordan, ifadesinin Irak'ta öldürülen gazeteci sayısının endişe verici boyutuyla ilgili olduğunu belirterek, "Bazı gazeteciler, yanlış zamanda yanlış yerde oldukları için bombalara hedef olup öldü. Ama bazıları da Amerikan güçleri tarafından düşman sanıldıkları için öldü" dedi. 

Özür diledi 
CNN'deki 23 yıllık çalışma arkadaşlarına hitap ettiği bildiride, "Kazara gazetecileri vuran ABD askerlerinin kötü niyetle hareket ettiklerini asla söylemek istemedim" diyen Jordan, "Aksini söylediğime inananlardan özür dilerim" ifadesini kullandı. 
Jordan CNN'nin internet sitesinde yayımlanan istifa mektubunda da, eleştirilere konu olan açıklamasının, "CNN'nin haksız yere lekelenmesini engellemek için istifa etme kararını verdiğini" belirtti. 

Kampanya açtılar 
Jordan'ın Davos'taki sözleri özellikle bazı internet sitelerinin büyük tepkisini çekmiş ve CNN'e ilan veren kuruluşların ilanı kesmeleri için kampanya başlatılmıştı. Jordan'ın istifası üzerine söz konusu siteler zafer ilan etti. CNN'e 1982'de giren Jordan, habercilik dalında "Emmy", "duPont" ve "Peabody" ödülleri kazanmıştı. 


</TEXT>
</DOC>
