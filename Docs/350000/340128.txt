<DOC>
<DOCNO> 340128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun36.html </URL>
<DATE> 2005/05/06/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Şüpheli paket yüzünden Manhattan Köprüsü 1.5 saat kapatıldı 
</HEADLINE>
<TEXT>

     11 Eylül 2001 saldırılarının 
     yarattığı travmayı hala üzerinden atamayan New York, yeniden terör korkusu yaşıyor. Dünkü patlamadan sonra, bu sabah saatlerinde New York’taki Manhattan Köprüsü’nde fark edilen bir şüpheli paket yüzünden köprü ve köprüde bulunan metro hattı 1,5 saat boyunca trafiğe kapatıldı. Sabah işe gidiş saatlerinde meydana gelen olay yüzünden büyük bir trafik karmaşası oldu. Geniş güvenlik önlemleri altında şüpheli paketi inceleyen polis, paketin zararsız olduğunu tespit etti. New York’un Manhattan ve Brooklyn semtlerini birbirine bağlayan köprü, incelemelerin tamamlanmasından sonra metro ve araç trafiğine yeniden açıldı. Önceki gece New York-Manhattan’daki İngiliz konsolosluğu önünde bir çiçekliğe konulan tahrip gücü düşük bombanın patlaması büyük korku yaratmıştı. Can kaybına yol açmayan, sadece binanın bazı camlarının kırılmasına ve giriş kapısının zarar görmesine neden olan patlama yüzünden bölge saatlerce trafiğe kapatılmıştı. 
     
</TEXT>
</DOC>
