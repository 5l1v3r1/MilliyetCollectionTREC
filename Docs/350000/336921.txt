<DOC>
<DOCNO> 336921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun06.html </URL>
<DATE> 2005/04/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İstihbaratçıyı öldüren ABD'li askerlerin aklanmasına İtalya'dan itiraz 
</HEADLINE>
<TEXT>

     Irak'ta bir İtalyan istihbarat görevlisinin ''dost ateşi''nde ölümünden sorumlu tutulan Amerikan askerleri, yapılan soruşturma neticesinde aklandı. 
     Amerikan ordusundan bir yetkili, soruşturmayı yürüten askeri yetkililerin, askerlerin yanlış bir şey yapmadığına ve disipline verilmelerine gerek olmadığına kanaat getirdiklerini açıkladı. 
     Yetkili, İtalya'nın soruşturmaya ilişkin ilk raporda yer alan sonuçları kabul etmediğini de belirtti. 
     Irak'ta bir süre rehin tutulduktan sonra serbest bırakılan gazeteci Giuliana Sgrena'yı 4 Mart'ta Bağdat havaalanına götüren araca Amerikalılar tarafından ateş açılmış, açılan ateşte Sgrena yaralanmış, araçta bulunan İtalyan istihbarat servisi görevlisi Nicola Calipari ise yaşamını yitirmişti. 
     
     İTALYA'DAN İTİRAZ 

     Irak'ın başkenti Bağdat'ta İtalyan istihbarat görevlisi Nicola Calipari'nin Amerikan askerleri tarafından açılan ateş sonucunda öldürülmesiyle ilgili rapor, İtalya ve ABD arasında görüş ayrılığına neden oldu. 
     Olayla ilgili yürütülen soruşturmaya ilişkin raporun kamuoyuna açıklanmasının, Calipari'nin 04 Mart 2005'te "dost ateşi"nde öldürülmesinden sonra ABD ve İtalya tarafından oluşturulan soruşturma komisyonu üyeleri arasındaki anlaşmazlık nedeniyle geciktiği belirtiliyor. 
     İtalyan basınındaki haberlerde, raporda aracın olay sırasındaki hızı ve ateş açılmadan önce uyarı yapıldığı konularında yer alan tespitlere İtalya'nın itirazları olduğu kaydediliyor. 
     İtalyan haber ajansı ANSA, Amerikan Savunma Bakanlığı kaynaklarına dayanarak verdiği haberde, "Edinilen bilgilere göre soruşturma, Amerikan askerlerinin herhangi bir suçunun olmadığı kararıyla sonuçlandı" dedi. 
     ANSA'daki haberde, isminin açıklanmasını istemeyen Amerikalı yetkilinin, "Soruşturma raporunun neticesi açıklanacak. Ama şu an itibarıyla raporu henüz resmen açıklayamıyoruz. Zira İtalya halen bazı konuların aydınlatılması gerektiğini savunuyor" dediğine de işaret edildi. 
     Bağdat'ta üzerine ateş açılan otomobilin bugün İtalya'ya ulaşması bekleniyor. Toyota marka aracın bugün bir askeri uçakla Roma'daki Ciampino Havalimanı'na getirilerek, bir askeri üste muhafaza edileceği açıklandı. 
     Roma Savcılığı'nın talimatı doğrultusunda aracın balistik incelemeye tabi tutulacağı, Bağdat'ta inceleme yapmış iki İtalyan yetkilinin de dinleneceği belirtildi. 
     Bağdat'ta kimliği belirsiz bir grup tarafından yaklaşık bir ay rehin tutulmasının ardından 4 Mart'ta serbest bırakılan İtalyan gazeteci Giuliana Sgrena'yı İtalyan istihbaratçı Calipari refakatinde havalimanına götürmekte olan araç, Amerikan askerlerinin ateşine maruz kalmıştı. Açılan ateş sonucunda Calipari yaşamını yitirirken, Sgrena ise omzundan yaralanmıştı. 
     
     SGRENA "BU, İTALYAN HÜKÜMETİNE ATILMIŞ BİR TOKATTIR" 

     İtalyan gazeteci Sgrena, Amerikalı yetkililerin kararına tepki gösterdi. 
     Sgrena, bugün İtalyan televizyonu Rai3'e verdiği demeçte şöyle konuştu 
     "Bu, ABD tarafından İtalyan hükümetine atılmış bir tokattır. Yaşanan hadiseyi artık kaza olarak dahi adlandırmıyorlar. Görülen o ki tüm suçu İtalyanlara yüklemek niyetindeler." İtalya Dışişleri Bakanlığı kaynakları ise "Henüz ortada resmi bir rapor söz konusu değil. Dolayısıyla yorum yapmıyoruz" demekle yetiniyorlar. 
     ABD'nin Roma Büyükelçisi Mel Sembler'in şu aşamada ne yapılabileceği konusunda görüş alışverişinde bulunabilmek için Başbakan Silvio Berlusconi'nin yardımcılarından Gianni Letta ile gün içinde görüşebileceği ileri sürülüyor. 
     
</TEXT>
</DOC>
