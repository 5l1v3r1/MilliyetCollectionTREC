<DOC>
<DOCNO> 331718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sondun24.html </URL>
<DATE> 2005/04/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Rum gazetesi Anastasidis, Papadopulos'u etkisizleştirme planı hazırlattı 
</HEADLINE>
<TEXT>

     Güney Kıbrıs'taki ana muhalefet partisi Demokratik Seferberlik Partisi'nin DİSİ Başkanı Nikos Anastasidis'in, eski Yunanistan Başbakanı Kostas Simitis'in yakın çalışma arkadaşlarından Yorgos Pandaya'nın ''Polity'' isimli şirketine, Rum yönetimi lideri Tasos Papadopulos'u ''siyasi açıdan etkisizleştirme'' planı yaptırdığı iddia edildi. 
     Güney Kıbrıs'ta haftalık yayımlanan ''Kipriako Pontiki'' isimli gazetenin dünkü sayısında çıkan haber, Rum tarafını karıştırdı. Plan Rum hükümetinde tepkilere, DİSİ'de de karışıklığa neden oldu. DİSİ alelacele, ''elinde böyle bir belge bulunmadığını'' açıkladı, Pontiki'nin haberini ''aşağılık'' olarak niteledi ve yalanladı. 
     Plana geniş yer veren Rum gazeteleri, ''DİSİ'nin fare kapanına kısıldığı'' yorumunu yaptı. Rum basın haberlerine göre, geçen aralık ayında hazırlanmış görünen belge, esasen Tasos Papadopulos'u güçsüzleştirme ve Anastasiadis'in profilini iyileştirme hedefini güden bir hareket planı. 
     Belgede Anastasiadis'e, Papadopulos'a karşı saldırılarını yoğunlaştırma, ancak elindeki gücü ve silahları erken tüketmeme çağrısında bulunuluyor. Anastasiadis'e, ''Ana hedef, Tasos Papadopulos'un Anastasiadis'le sürtüşmesinden dolayı değil, gelişmelerden, Angloamerikanlar, Atina ve Avrupa tarafından yıpratılacağı bir ortam yaratmaktır'' tavsiyesi yapılıyor. Anastasiadis'e, ''Papadopulos'u içteki faaliyetlerinden dolayı suçlama ve Papadopulos'u ısrarla 'Kıbrıs'ın Miloşeviç'i' olarak gösterme fırsatını kaçırmamak için, yaptığı açıklamalarda teslimiyetçi değil, vatansever görüntüsü sergilemesi'' öğütleniyor. DİSİ Başkanı'nın yurtdışı ziyaretlerinin de bu hareket planı çerçevesinde olduğu belirtiliyor. 
     Pontiki gazetesine göre, belgeden DİSİ Siyasi Bürosu haberdar edilmedi. 
     Rum yönetimi sözcüsü Kipros Hrisostomidis, DİSİ'yi, ''yayımlanan belge özgünse izahat vermeye'' çağırdı. Hrisostomidis, ''Çünkü belgede, birlik-beraberlik yaratma ve ortak çizgiyi destekleme yönünde olmayan veriler var'' dedi Rum Meclis Başkanı ve AKEL Genel Sekreteri Dimitris Hristofyas, ''topun DİSİ'de olduğunu'' ifade ederek, muhalefetin izlediği taktikleri sorguladı. 
     Papadopulos'un başkanı olduğu Demokratik Parti de DİKO yayımladığı bildiride, ''belgenin içeriğinin kabul edilemez, meslek ahlakına aykırı ve siyasi ahlak çerçevesinin dışında olduğunu'' belirtti. DİKO, Anastasiadis'i ve belgeyi hazırlayanları izahat vermeye çağırdı. 
     
</TEXT>
</DOC>
