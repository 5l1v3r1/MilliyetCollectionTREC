<DOC>
<DOCNO> 336624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun31.html </URL>
<DATE> 2005/04/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Devlet başkanı adayları 'kargaşa çıkarmama' anlaşması imzalayacak 
</HEADLINE>
<TEXT>

     Kırgızistan'da devlet başkanlığı seçiminin iki güçlü adayı Kurmanbek Bakiyev ile Feliks Kulov, ''seçim sırasında ve sonrasında herhangi bir kargaşaya veya krize yol açmama'' konusunda memorandum imzalayacaklar. 
     Devrik lider Askar Akayev döneminin önemli muhalif ismi, Ar Namıs Partisi lideri Feliks Kulov, geçici Devlet Başkanı ve Başbakan Kurmanbek Bakiyev önderliğinde, kendisinin de katıldığı bir yönetimin ülkeyi istikrara kavuşturmayacağını, bu yüzden devlet başkanlığı için aday olduğunu açıkladı. 
     Yönetim değişikliğinden sonra ortaya atılan ''Bakiyev devlet başkanı, Kulov başbakan'' fikri üzerinde hem yakın çevresiyle hem de siyasi uzmanlarla uzun süre görüştüğünü ifade eden Kulov, ''Bizim bu şekilde ortak hareket etmemiz halinde bazılarının bölgecilik yapmaya başlayacağı görülüyor. Bu da ülkenin geleceği için iyi bir ortamın kurulmasına imkan vermeyecek'' dedi. 
     Görüşmeler sonucunda devlet başkanlığı için aday olma kararının ortaya çıktığını dile getiren Kulov, seçimi kazanması halinde başbakanlığı Bakiyev'e teklif etmeye hazır olduğunu da söyledi. 
     Kulov, ancak seçimi Bakiyev'in kazanması halinde onun ekibinde yer almayacağını belirtti. 
     Kulov, bu karara çevresi ve ekibiyle sürdürdüğü uzun görüşmeler sonrasında vardığını açıkladı. 
     Feliks Kulov, Bakiyev ile seçimlere yönelik bir memorandum imzalayacaklarını da açıkladı. 
     Kulov'un açıklamasına göre, söz konusu memorandum, ''seçimler sırasında ve sonrasında ülkeyi ve halkı kargaşa ve krize sokacak fikir ve eylemlerden kaçınmayı'' öngörüyor. 
     Memoranduma imza koyan taraflar, seçimi kaybetmeleri halinde halkı kışkırtma veya sokağa dökmeye yönelik bir harekette bulunmayacaklar. 
     Kulov, bu memoranduma diğer adayların da destek verebileceğini kaydetti. 
     
</TEXT>
</DOC>
