<DOC>
<DOCNO> 339964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur30.html </URL>
<DATE> 2005/05/05/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Erzurum İl Genel Meclisi Ermeni meselesini görüştü... 
</HEADLINE>
<TEXT>

     Erzurum İl Genel Meclisi, Ermeni meselesini görüştü. Meclis oybirliğiyle Ermeni meselesi konusunda ’temenni kararı’ aldı. 
     Özel İdare Müdürlüğü Toplantı Salonu’nda yapılan toplantıda, İl Genel Meclisi’nin MHP’li üyesi İhsan Akan’ın önerisiyle meclis üyeleri, Ermeni meselesi konusunda bilgilendirildi. 
     Atatürk Üniversitesi Türk Ermeni İlişkileri Araştırma Merkezi Müdürü Yrd. Doç. Dr. Erol Kürkçüoğlu, meclis toplantısında, Ermeni meselesinin siyasi bir mesele olduğunu ifade ederek, şunları kaydetti 
     "Türkler tarihte muhtaç her millete yardım elini uzatmıştır. 
     Ortada bir soykırım varsa o da Ermenilerin yaptığı katliamlardır. Türk milleti hiçbir zaman soykırım yapmamıştır. Meselenin asıl boyutu siyasidir. Bazı devletler bu mesele arkasında çıkarlarını gerçekleştirmeye çalışıyor." Orhan Pamuk’un yaptığı açıklamalara da değinen Kürkçüoğlu, "Belge yok, tamamen iftira. Avrupa, Orhan Pamuk’u Nobel ödülü vereceğiz diyerek şişirmektedir" diye konuştu. 
     Kürkçüoğlu’nun konuşmasının ardından 58 üyesi bulunan İl Genel Meclisi, oybirliğiyle Ermeni meselesi konusunda "temenni kararı" aldı. 
     Kararda, şu ifadelere yer verildi 
     "Türk soykırımı, tersine çevrilerek tarihi iftira ve sahtekarlıklarla Ermeni soykırımı haline sokulmuştur. Erzurum İl Genel Meclisi olarak, Türk bilim adamlarının çalışma ve araştırma hürriyetlerini destekliyor, tarihçilerimizin onurlu mücadelesini Türk soykırımını yaşamış şehir olan Erzurum halkı adına yanlarında yer aldığımızı Türk ve dünya kamuoyuna arz ediyoruz." 
     
</TEXT>
</DOC>
