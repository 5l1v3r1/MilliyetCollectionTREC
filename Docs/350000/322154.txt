<DOC>
<DOCNO> 322154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko07.html </URL>
<DATE> 2005/03/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Derviş'ten ekonomik göstergelere övgü 
</HEADLINE>
<TEXT>

     CHP İstanbul Milletvekili Kemal Derviş, 2005 yılının Türkiye için "meydan okumalarla" dolu bir yıl olacağını belirterek, ekonomideki olumlu gelişmeler için övgüler yağdırdı. Derviş, "Bu gelişmeler, doğru politik karışım ve çok dikkatli ekonomik idareyle ancak iki, üç yılda başarılabilirdi. Türkiye bunu başardı" dedi. 
     Derviş, Avrupa Gazeteciler Cemiyeti'nin yayın organı True dergisine "Türkiye ve 2005 Yılının Meydan Okumaları" adlı bir makale yazdı. 2005 yılının Türkiye için "meydan okumalarla" dolu bir yıl olacağını belirten Derviş, "Muhtemelen en önemli mücadele, ödemeler dengesinde cari işlemler açığı ciddi derecelerde azalırken, hızlı ekonomik büyümenin devam etmesini sağlamak olacak" dedi. 
     2001'den, 2004 yılı sonuna kadar geçen üç yıl içinde 
     GSMH büyümesinin yılda ortalama yüzde 7.5 olduğuna dikkat çeken Derviş, şöyle dedi 
     "2001'deki korkunç krizden sonra bu çok olumlu bir başarıdır. Bunun yanı sıra, Türkiye geçen yıl boyunca onlarca yıldır ortalama yüzde 70'lerde olan enflasyonu yaklaşık yüzde 10'a kadar düşürürken, hızlı büyümeyi de gerçekleştirebildi. Aynı zamanda, cari bütçe açığı genişlediği halde yüksek miktardaki kısa vadeli sermaye girişi TL'nin çok değerlenmesine sebep oldu ve yurt içi talep artışını teşvik etti. Türkiye, bütçe açığını küçültüp, uzun dönem fonlarla doğrudan yabancı yatırımı çekerek, yabancı sermayenin doğasını değiştirirken, aynı zamanda daha çok çalışana ihtiyaç duyacak şekilde büyümeyi devam ettirdi. 
     Bu gelişmeler, doğru politik karışım ve çok dikkatli ekonomik idareyle ancak iki üç yılda başarılabilirdi. 
     Türkiye bunu başardı." 
     
     "TÜRKİYE FAYDALARINI AÇIKLAYARAK KONUMUNU GÜÇLENDİRMELİ" 

     "Türkiye için 'bir diğer meydan okuma' ise 3 Ekim'de AB'ye girmek için görüşmelere başlarken, iyi bir ekonomik performans, yetenekli diplomasi ve aktif sivil toplum hareketinden kaynaklanan güçlü bir konuma sahip olmak" diyen Kemal Derviş, 2004'ün ikinci yarısında kazanılan hızın yitirilmemesi ve Türkiye'nin Avrupa kamuoyuna getirebileceği yararları açıklayarak, konumunu güçlendirmesi gerektiğini vurguladı. 
     
     "DÜNYA KIBRIS KONUSUNDA ADİL VE MANTIKLI OLMALI" 

     Avrupa ve Dünyanın, Kıbrıs konusunda "adil ve mantıklı" olması gerektiğini kaydeden Derviş, şöyle devam etti 
     "Kıbrıs Türk toplumu kadar, Türkiye hükümeti de adil ve kalıcı bir çözüme ulaşabilmek için çok yapıcı bir çaba gösterdi. Türk tarafı uluslar arası toplum tarafından ayrıntılı bir şekilde hazırlanan Birleşmiş Milletler, AB Komisyonu ve ABD tarafından desteklenen barış planını kabul etti. Rumlar, artık Türkiye'nin gösterdiği iyi niyetin farkına varmak zorundadır. İki tarafın haklarını eşit tanıyan ve uluslar arası toplum tarafından önerilen çözümleri tıkayanlar ve işbirlikçileri bir geleceğe yönelmek zorundadırlar. Dünyanın, ekonomik dinamizme dünyadaki barış ve anlayış güçlerinin gelişimine katkıda bulunan, AB'ye yönelmiş, güçlü bir Türkiye'ye ihtiyacı vardır." 

     
</TEXT>
</DOC>
