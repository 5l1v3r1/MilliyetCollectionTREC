<DOC>
<DOCNO> 328507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko14.html </URL>
<DATE> 2005/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşsizlik oranı yüzde 10.3'e geriledi... 
</HEADLINE>
<TEXT>

     Devlet İstatistik Enstitüsü DİE , önceki yıl yüzde 10.5 olan işsizlik oranının, 2004 yılında yüzde 10.3'e gerilediğini bildirdi. 
     DİE'nin açıkladığı Hanehalkı İşgücü Anketi 2004 Yılı sonuçlarına göre, 2003 yılında yüzde 48.3 olan işgücüne katılım oranı ise geçen yıl yüzde 48.7'ye yükseldi. 
     İşsizlik oranı kentlerde yüzde 13.8'den yüzde 13.6'ya, kırda ise yüzde 6.5'ten yüzde 5.9'a düştü. 
     2004'te istihdamda sağlanan 644 bin kişilik artışa karşılık, işgücüne katılımlar nedeniyle işsizlik oranındaki gerileme düşük kaldı. 
     Aynı şekilde istihdamdaki artışa rağmen, işsiz sayısı 5 bin kişi artışla 2 milyon 498 bin kişi olarak hesaplandı. 
     Bir başka deyişle istihdamda sağlanan 644 bin kişilik artış, ''işgücüne yeni katılımlar ve iş bulma umudundaki artışa bağlı yeni kayıtlar nedeniyle'', işsiz sayısının 5 bin kişi daha artmasını engelleyemedi. 
     2003-2004 döneminde kurumsal olmayan sivil nüfus 69 milyon 479 binden 70 milyon 556 bine çıkarken, işgücü de 23 milyon 640 binden 24 milyon 289 bin kişiye yükseldi. 
     İstihdam edilenlerin sayısı 21 milyon 147 bin kişiden 21 milyon 791 bine çıkarken, işsiz sayısı da 2 milyon 493 bin kişiden 2 milyon 498 bin kişiye yükseldi. 
     Aynı dönemde işgücüne katılım oranı yüzde 48.3'ten yüzde 48.7'ye çıkarken, işsizlik oranı yüzde 10.5'ten yüzde 10.3'e geriledi. 
     Tarım dışı işsizlik yüzde 15'ten yüzde 14.7'ye, genç nüfusta işsizlik oranın da yüzde 20.5'ten yüzde 19.7'ye indi. 
     Söz konusu dönemde eksik istihdam oranı da yüzde 4.8'den yüzde 4.1'e geriledi. Genç nüfustaki eksik istihdam da yüzde 6.5'ten yüzde 5.1'e indi. 
     
     KAYITDIŞI ARTIYOR 

     DİE verilerine göre, istihdam edilen 21 milyon 791 bin olan kişinin yüzde 53'ü, kayıt dışı çalışıyor. Bu rakam, 2003 yılında yüzde 51.7 seviyesinde bulunuyordu. 
     2004 yılında 9 milyon 279 bin kişi olan ücretlilerin yüzde 21.2'si, 1 milyon 800 bin olan yevmiyelilerin yüzde 91.7'si, 1 milyon 20 bin olan işverenin yüzde 24.2'si, 5 milyon 388 bin ücretsiz aile işçisinin de yüzde 96.5'i ''kayıt dışı'' çalışıyor. 
     Kentlerde kayıtdışı oranı yüzde 35.8 olarak tespit edilirken, kırda yüzde 73.5'e kadar çıkıyor. 
     
     ERKEK ÇALIŞAN VE İŞSİZ SAYISI ARTTI 

     Aynı dönemde işsizlik oranı, erkeklerde yüzde 10.7'den yüzde 10.5'e, kadınlarda da yüzde 10.1'den yüzde 9.7'ye indi. 
     Erkek istihdamı geçen yıl bir önceki yıla göre 767 bin kişi artmasına karşılık, kadın çalışan sayısı 123 bin kişi azaldı. 
     Ancak buna rağmen işgücününe katılım sayıları nedeniyle kadın işsiz sayısı 43 bin kişi azalırken, erkek işsiz sayısı 48 bin kişi yükseldi. 
     
     EĞİTİMLİNİN İŞSİZLİĞİ ARTIYOR 

     2003-2004 döneminde okur-yazar olmayanların işsizlik oranı yüzde 7'den yüzde 3.7'ye düşerken, bunda, bu alandaki işgücü sayısındaki azalış etkili oldu. 
     Lise altı eğitimlilerde işsizlik yüzde 10.2'den yüzde 9.1'e inerken, lise mezunlarında yüzde 12.8 olan işsizlik oranı ise yüzde 15.1'e yükseldi. 
     Yüksekokul ve fakülte mezunlarının işsizlik oranı da yüzde 11.1'den yüzde 12.4'e çıktı. 
     
     ÜCRETLİ ÇALIŞAN AĞIRLIĞI 

     İstihdam edilen 21 milyon 791 bin kişinin yüzde 42.6'sı, bir başka deyişle 9 milyon 279 bin kişi 'ücretli' olarak çalışıyor. 
     Kendi hesabına çalışanların oranı yüzde 24.7, ücretsiz aile işçilerinin oranı yüzde 19.7 olarak hesaplanırken, çalışanların yüzde 8.3'ü yevmiyeli, yüzde 4.7'si de işvveren olarak belirlendi. 
     İstihdam edilenlerin yüzde 43'ü hizmetler, yüzde 34'ü tarım, yüzde 18.3'ü sanayi, yüzde 4.7'si de inşaat sektöründe bulunuyor. 
     
     EN AZ İŞSİZLİK KUZEYDOĞU ANADOLU'DA 

     Kamuda çalışan sayısı geçen yıl, önceki yıla kıyasla 252 bin kişi azalırken, özel sektör 896 bin kişilik istihdam yarattı. 
     Anket sonuçlarına göre, daha önce 3 milyon 212 bin kişi olan kamuda çalışanların toplamı, geçen yıl 2 milyon 960 bine geriledi. 
     Buna karşılık özel sektör istihdamı 17 milyon 935 bin kişiden 18 milyon 831 bin kişiye yükseldi. 
     Düzey 1'e göre 12 bölge içinde işgücüne katılım oranı yüzde 68.3 ile Doğu Karadeniz'de en yüksek seviyeye ulaşırken, yüzde 40.7 ile Güneydoğu Anadolu'da en alt seviyede bulunuyor. 
     İstihdam oranı Kuzeydoğu Anadolu'da yüzde 50.7'ye kadar çıkarken, Güneydoğu'da bu oran sadece yüzde 36.2 seviyesinde kalıyor. 
     İşsizlik oranı da Ortadoğu Anadolu'da yüzde 14.8'e kadar çıkarken, Kuzeydoğu Anadolu'da sadece yüzde 3.1 dolayında ölçülüyor. 
     
     İSTANBUL, ÇALIŞAN VE İŞSİZ SAYISINDA LİDER 

     İstanbul, 3 milyon 318 bin kişilik istihdam ile toplam istihdamın en büyük bölümünü barındırırken, 467 bin işsiz ile yine başı çekiyor. Bu ildeki işsizlik oranı, yüzde 10.3 olan ortalamanın üzerinde yüzde 12.3 seviyesinde bulunuyor. 
     İşgücüne katılım oranı, ortalamanın altında yüzde 46.9 seviyesinde kalan İstanbul'da, istihdam oranı da yüzde 41.1 seviyesinde bulunuyor. 
     Ankara, 1 milyon 226 bin kişilik istihdam ile ikinci sırada yer alırken, başkentteki işsiz sayısı da 213 bini buluyor. 
     İstihdam oranı yüzde 38.8 gibi düşük bir seviyede kalırken, Ankara'nın işsizlik oranı da, yüzde 14.8 ile Türkiye ortalamasının hayli üzerinde ölçüldü. 
     İzmir ise 1 milyon 137 bin kişilik istihdama karşılık 190 bin işsizi barındırıyor. İşgücüne katılma oranı Türkiye ortalamasının üzerinde olan ilde istihdam oranı ortalamanın altında kaldı. İzmir'deki işsizlik oranı da yüzde 14.3 olarak hesaplandı. 
     
     ANKARA'DA 10 KİŞİDEN 7'Sİ HİZMET SEKTÖRÜNDE 

     Öte yandan Ankara'da çalışanların yüzde 69.7'si hizmetler sektöründe çalışırken, bu oran İstanbul'da yüzde 56.7, İzmir'de de yüzde 46.9 olarak ölçüldü. 
     Buna karşılık sanayide çalışanların oranı İstanbul'da yüzde 42.6, Ankara'da yüzde 23.1, İzmir'de de yüzde 33.2 seviyesinde bulunuyor. 
     Tarımda ise İzmir yüzde 19.9'luk istihdam ile başı çekerken, bu rakam Ankara'da yüzde 7.2, İstanbul'da ise sadece yüzde 0.8 seviyesinde kalıyor. 
     
</TEXT>
</DOC>
