<DOC>
<DOCNO> 309252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo13.html </URL>
<DATE> 2005/01/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Gaziantepspor, Denizlispor'dan Timuçin'i transfer etmek istiyor 
</HEADLINE>
<TEXT>

     Antalya kampını tamamlayarak kendi tesislerinde Denizlispor maçı hazırlıklarına başlayan Gaziantepspor'da, bir taraftan da transfer çalışmaları sürüyor. 
     Kırmızı-siyahlı kulübün yönetimi, ikinci yarıda daha başarılı olabilmek için 31 Ocak'a kadar olan transfer süresini en iyi biçimde değerlendirerek, yeni futbolcuları kadrosuna dahil etmek istiyor. 
     Transfer konusunda, Denizlispor'un sol dış mevkiinde oynayan Timuçin ile anlaşmaya varılmaya çalışılıyor. 
     Gaziantepspor Kulübü İdari Menejeri Ali Doğan, Timuçin'in tranferi için yapılan çalışmaların son aşamaya geldiğini ve kulüplerin anlaşması durumunda bu futbolcunun tranferinin gerçekleşeceğini söyledi. 
     Doğan, tranfer için 31 Ocak'a dek sürelerinin olduğunu, bu süreyi en iyi biçimde değerlendirip, Timuçin dışında bazı futbolcuları da renklerine bağlayabileceklerini bildirdi. 
     Gaziantepspor Kulübü yönetimi, Denizlispor Kulübü yönetimiyle tranfer konusunuda girişmlerde bulunurken, futbolcular da ikinci yarının ilk maçında karşılaşacakları Denizlispor'u yenip, 3 puan alabilmenin hesaplarını yapıyor. 
     Teknik direktör Nurullah Sağlam, yaptığı açıklamada, rakipleri Denizlispor'un güçlü bir takım olduğunu ve bu zorlu maçtan 3 puanla ayrılmak için yoğun bir hazırlık döneminden geçtiklerini söyledi. 
     
</TEXT>
</DOC>
