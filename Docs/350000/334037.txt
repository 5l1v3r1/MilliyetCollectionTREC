<DOC>
<DOCNO> 334037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur01.html </URL>
<DATE> 2005/04/16/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Beyoğlu'nda şüpheli paketten bomba çıktı... 
</HEADLINE>
<TEXT>

     Beyoğlu'nda bir sigorta şirketinin garaj girişine bırakılan bomba, polis tarafından imha edildi. 
     AA muhabirinin aldığı bilgiye göre, gece saatlerinde Fındıklı Meclisi Mebusan Caddesi'nde bulunan bir sigorta şirketinin genel müdürlüğünün garaj girişine bırakılan şüpheli paket, kağıt toplayan bir kişi tarafından fark edildi. 
     Durumun bildirilmesi üzerine olay yerine gelen polis ekipleri, çevre emniyetini aldıktan sonra paketin incelenmesi için bomba uzmanlarını çağırdı. 
     Uzman ekipler, koruyucu elbiselerini giyip gerekli önlemleri aldıktan sonra şüpheli paketi fünye kullanarak kontrollü olarak patlattı. 
     Daha sonra yapılan incelemede, pakette bomba olduğu anlaşıldı. 
     Aynı cadde üzerindeki 2 bankanın şubesinin bulunduğu binaların arasında dün akşam meydana gelen patlamanın da, bir ses bombasından kaynaklandığı belirlenmişti. 
     
</TEXT>
</DOC>
