<DOC>
<DOCNO> 328161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko49.html </URL>
<DATE> 2005/03/29/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İMKB, İslam ülkeleri borsalarını buluşturdu... 
</HEADLINE>
<TEXT>

     İstanbul Menkul Kıymetler Borsası İMKB , İslam Konferansı Teşkilatı İKT üyesi ülkelerin borsalarını buluşturdu. 
     İMKB'den yapılan açıklamaya göre, ''20. İslam Konferansı Teşkilatı Ekonomik ve Ticari İşbirliği Daimi Komitesi İSEDAK Toplantısı''nda alınan, üye ülkelerin menkul kıymet borsaları arasındaki işbirliğinin artırılması amacıyla İMKB önderliğinde toplanılması kararı çerçevesinde, İMKB Başkanı Osman Birsen başkanlığında dün başlayan toplantı bugün sona erdi. 
     11 borsa, 5 uluslararası kuruluş, Dışişleri Bakanlığı ve Devlet Planlama Teşkilatı yetkililerinin katıldığı toplantıda, İSEDAK üyesi ülkelerin menkul kıymet borsaları arasında işbirliği alanlarının belirlenmesi konusunda görüşmeler yapıldı. 
     Toplantıda, işbirliği girişiminin ''İslam Ülkeleri Borsaları Forumu'' adı altında bir forum haline getirilmesine, Forum'un bundan sonraki toplantılarının İMKB başkanlığında devam etmesine ve biri İstanbul'da olmak üzere yılda iki kez biraraya gelinmesine karar verildi. 
     
     İKİ ÇALIŞMA KOMİTESİ KURULACAK 
     Alınan kararlar çerçevesinde, teknik çalışma ve bilgi teknolojileri alanlarında olmak üzere iki çalışma komitesi kurulması kararı alındı. 
     Amman, Muscat, İstanbul, Suudi Arabistan, Filistin ve Dubai borsalarından oluşacak Teknik Çalışma Komitesi, endeks oluşturulması, İslam ülkeleri için geliştirilen depo sertifikaları, karşılıklı kotasyon, diğer borsalar ve kuruluşlarla ilişkiler kurulması, personel değişimi ile eğitimi, borsalarla ilgili araştırmalar yapılması ve işbirliği alanlarının araştırılmasına yönelik çalışmalar yapacak. 
     İstanbul, Tahran, Dubai ve Malezya borsalarından oluşacak Bilgi Teknolojileri Komitesi ise katılımcı borsaların teknolojik seviyelerinin tespiti ve bir veri merkezi oluşturulması konularında çalışacak. 
     Çalışma komitelerinin faaliyetlerine İKT İSEDAK, İslam Kalkınma Bankası ve yan kuruluşlarından mali destek sağlanacak. 
     İslam Ülkeleri Borsaları Forumu'nun bir sonraki toplantısı, Kazablanka'da yapılacak. 
     
</TEXT>
</DOC>
