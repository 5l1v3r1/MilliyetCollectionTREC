<DOC>
<DOCNO> 300382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/dunya/adun.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Umudumuz Türkiye' 
</HEADLINE>
<TEXT>


AB Dönem Başkanı Hollanda'nın Dışişleri Bakanı Bot, Türkiye'nin AB'ye küresel stratejik güç katacağını söyledi ve hükümetlerin, halklarını Türkiye'nin üyeliğine ikna etmeye çağırdı 

DIŞ HABERLER SERVİSİ 


Avrupa Birliği AB Dönem Başkanı Hollanda'nın Dışişleri Bakanı Bernard Bot, Türkiye'nin AB'ye girmesi durumunda, Avrupa'ya, küreselleşmiş dünyada bir siyasi güç olmasına yardım edeceğini söyledi. Bot, Fransa Basın Ajansı AFP ve Hollanda'nın etkin gazetelerinden De Telegraaf'a verdiği iki ayrı röportajda, Türkiye'nin üye olması durumunda AB'nin hem siyasi hem de askeri gücünü artıracağını savundu. 

Gücümüz artacak 
Bot, AFP'ye verdiği röportajda, "Küreselleşmiş bir dünyada kendisini kabul ettirmesi için, AB'nin nüfus, askeri ve ekonomik yeterlilik anlamında hatırı sayılır bir güce sahip olması önemli ve sanıyorum ki Türkiye bizim bu güce erişmemize katkıda bulunacak" dedi. Türkiye ile Ekim 2005'te başlatılacak ve çok sıkı koşullar altında geçecek müzakerelerin amacının Türkiye'nin tam üyeliği olduğunu vurgulayan Bot, "Türkiye'nin AB üyesi olmak için iyi bir şans yakaladığını sanıyorum" diye konuştu. Bot, "Çin, Hindistan, diğer Asya ülkelerinin yükselen ekonomilerinin yanı sıra ABD ile yüzleşmek zorunda kalan AB'nin, ekonomik gücünü siyasi bir güce çevirmeye çalıştığını" söyledi. 
"Şüphe yok ki Türkiye ile daha güçlü olacağız" diyen Bot, Suriye, İran, Irak ve Kafkaslar ile komşu olan Türkiye'nin AB'ye stratejik önem de kazandıracağını belirtti. 

Referandum adil olmaz 
Türkiye'nin üyeliğinin referanduma götürülmesinin adil olmayacağını belirten Bot, "Türkiye istediğimiz tüm şartları yerine getirirse, bir veya iki ülkedeki referandum yüzünden onların katılımını engellememiz, sanırım maç yaparken kale direklerini değiştirmeye benzer" şeklinde konuştu. 

Kıbrıs itirafı 
Bot, "Türkler, tam tanımanın Kıbrıs'ta çözümü imk nsız kılmasa bile çok zorlaştıracağını söylerken ahmakça konuşmuyorlar. Kıbrıslı Rumlar için müzakereye teşvik edecek bir durum yok, çünkü onlar istediklerini aldılar" dedi. 

Çiftçileri ikna edeceğim 
Siyasetçilerin Türkiye'nin üyeliğinin Birlik'e kazandıracağı güç ve yararlar konusunda kamuoylarını ikna çalışmalarını sürdürmeleri gerektiğini söyleyen Bot, bu konuda Hollanda'da da çalışma yapılmadığını belirtti. Bot, kendisinin 2005 içinde en azından Hollandalı çiftçileri, Türkiye üye olduğu takdirde neler kazanabilecekleri konusunda aydınlatmaya çalışacağını, Avrupa Anayasası referandumu sırasında da Türkiye'nin sağlayacağı yararları anlatacağını bildirdi. 

Anlaşmazlığın bedeli çok ağır olurdu 

De Telegraaf'a verdiği demeçte, "Türkiye ile 17 Aralık zirvesinde anlaşma sağlanamamış olsaydı, AB açısından bunun bedeli çok ağır olurdu" diyen Bot, müzakereyi dışlayan bir adımın artık Türkiye'nin dostluğunu da kaybetmek anlamına gelebileceğini söyledi. 

Vatandaş gibi 'bakan' 
Bot, Türkiye'nin, Hollanda Dönem Başkanlığı'nın en önemli dosyası olduğunu, görevi devraldıkları ilk günden itibaren kendi bakanlar kurulunu bu konuda ikna etmek zorunda kaldığını belirtti. Bot, Başbakan Balkenende dışındaki kabine üyelerinin çoğunun Türkiye'nin üyeliği konusuna sıradan vatandaşın duygularıyla yaklaştığını gördüğünü kaydetti. Bakan Bot, bakanlar kurulu üyelerini ikna çalışmalarına, "Türkiye'nin AB tarihinin abc'sini anlatarak başladım" dedi. 

Wolfgang, dinle artık 
Dönem başkanlığı sırasında 24 ülke ile yoğun diploması trafiği yürüttüklerini söyleyen Bot, son ana kadar hemen bütün ülkelerle anlaştıklarını, ancak Avusturya Başbakanı Wolfgang Schüssel'in zirvede son güne kadar direncini sürdürdüğünü belirtti. Bot, ona da, "Hey Wolfgang, dinle biraz artık" demek zorunda kaldıklarını söyledi. 


</TEXT>
</DOC>
