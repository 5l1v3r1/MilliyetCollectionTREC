<DOC>
<DOCNO> 338870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko32.html </URL>
<DATE> 2005/05/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Turkcell, 2004 yılı karını temettü olarak dağıtacak... 
</HEADLINE>
<TEXT>

     Turkcell, 29 Nisan’da yapılan olağan genel kurul sonuçlarını İMKB’ye gönderdi. Genel kurulda Çukurova Grubu’nun Turkcell Holding’de sahip olduğu hisselerin Sonera Holding’e satışı, hissedarların yüzde 99.55’lik olumlu oylarıyla kabul edildi. 
     Turkcell’den İMKB’ye gönderilen açıklamada, şirketin genel kurul toplantısında, Çukurova Grubu’nun Turkcell Holding’de sahip olduğu B grubu hisselerin ve oy haklarının tamamının, Sonera Holding tarafından, taraflarca kararlaştırılan muhtemel iktisabın hissedarların yüzde 99.55’lik olumlu oylarıyla kabul edildiği belirtildi. 
     Yönetim Kurulu üye sayısının 7’den 9’a çıkarılması ve yönetim kurulunun bağımsız yönetim kurulu üyesi seçimine ilişkin teklif ise reddedildi. Toplantı nisabının 6 üyenin, karar nisabının da 5 üyenin olumlu oyunu gerektirecek şekilde tadil edilmesi de kabul edilmedi. 
     Şirketin sermaye tavanının, 1.5 milyar YTL’den 1 katrilyon 500 trilyon lira 2.2 milyar YTL’ye çıkarılması kararlaştırıldı. 
     
     KAR DAĞITIMI 

     Genel kurulda şirketin 2004 yılı faaliyetleri sonucunda sağlanan 500.3 milyon YTL dağıtılabilir karın hissedarlara nakit ve bedelsiz şekilde temettü olarak dağıtılmasına karar verildi. Bunun yüzde 50’sine denk gelen 250.1 milyon YTL tutarındaki temettü, nakit olarak hissedarlara dağıtılacak. 
     Bu çerçevede hissedarlara 1 YTL tutarındaki her bir nominal hisse için net ve eşit olmak üzere 0.169619 YTL nakit temettü ödenecek. 
     Dağıtılabilir net kardan, nakit temettü ve ikinci tertip yasal yedek akçe düşüldükten sonra kalan 234.1 milyon YTL ile sermaye enflasyon düzeltme farkı miktarı olan 146.2 milyon YTL’den oluşan 380.2 milyon YTL’nin ise hissedarlara, bedelsiz hisse senedi olarak dağıtılmasına karar verildi. 1 YTL nominal değerli bir hisse için hissedarlara dağıtılacak bedelsiz hisse senedi oranı yüzde 25.79 olarak belirlendi. 
     
     YÖNETİM KURULU VE DENETÇİLER 

     Şirketin Yönetim Kurulu üyeliklerine Çukurova Holding’i temsilen Mehmet Emin Karamehmet ve Osman Berkmen Sonera Holding’i temsilen Erdal Asım Durukan ve Kim Juhani Ignatus Nazmi Tanju Türegün, Yavuz Baylan ve Mehmet Bülent Ergün 3 yıl süreyle seçildi. 
     Denetçiliklere ise bir yıl süreyle İbrahim Alpay Demirtaş ve Hamit Sedat Eratalar getirildi. 

ANKA 
     
</TEXT>
</DOC>
