<DOC>
<DOCNO> 336937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun22.html </URL>
<DATE> 2005/04/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ve Lübnan'daki Suriye askerleri tamamen çekildi... 
</HEADLINE>
<TEXT>

     Lübnan'daki Suriye askeri varlığı, bugün düzenlenen veda töreniyle son buldu. 
     Rayak'taki törende Suriyeli komutan, Lübnanlı askerlere, ''silah arkadaşlarım, hoşça kalın'' diye seslenirken, Lübnanlı komutan da Suriye askerlerine aynı biçimde ''silah arkadaşlarım, fedakarlığınız için sağolun'' dedi. 
     Suriye, iç savaşın ardından 1976 yılında Lübnan'a barış gücü askerleri yerleştirmiş, 1990'da savaş bittikten sonra da 40 bin civarında asker bu topraklarda kalmıştı. 
     Lübnan'da 2 ay önce 14 bin civarında Suriye askeri varlığı bulunuyordu. Eski başbakanlardan Refik Hariri'ye 14 Şubat'ta düzenlenen suikastın ardından uluslararası baskı nedeniyle bugün bu sayı, törene katılan 250-300 civarında askere indi. 
     
     SON BİRLİK SINIRI GEÇTİ 

     Lübnan'da 29 yıldır bulunan Suriye askerlerinin son birliği de sınırı geçerek bu ülkeden ayrıldı. 
     Reuters ajansının güvenlik kaynaklarına dayandırdığı haberinde, Suriye'nin Lübnan'daki istihbarat şefi General Rüstem Gazali'nin de aralarında bulunduğu askerler, Rayak'taki veda töreninin ardından, iki ülke sınırındaki Mesna geçiş noktasına ilerlediler. Suriye askerleri, sınırı geçerek ülkelerine döndüler. 
     Lübnan'daki iç savaşın ardından Suriye 1976 yılında bu ülkeye barış gücü askerleri yerleştirmiş, 1990'da savaş bittikten sonra da 40 bin civarında asker bu topraklarda kalmıştı. Lübnan'da 2 ay önce 14 bin civarında Suriye askeri bulunuyordu. 
     Suriye, eski Lübnan başbakanı Refik Hariri'ye 14 Şubat'ta düzenlenen suikastın ardından, Lübnan topraklarını terk etmesi için uluslararası baskıya maruz kalmıştı. 
     
     GÖSTERİLER 

     Suriye, 29 yıldır asker bulundurduğu Lübnan'dan çekilirken, Suriye'de tutuklu bulunan Lübnanlıların yakınları Beyrut'ta gösteri yaptı. 
     Lübnan parlamentosu yakınlarında gösteri yapan tutuklu yakınları ile askerler arasında itişme olurken, göstericiler, parlamentoya giden milletvekillerinin araçlarına Lübnan bayrakları ile vurdular. 
     Suriye hapishanelerindeki yakınlarının fotoğraflarını taşıyan göstericiler, "Lübnanlılar ne zamana kadar Suriye hapishanelerinde kalacak" diye slogan attı. Göstericilerin parlamentoya giden milletvekillerinin arabalarının etrafını sarıp dertlerini anlatmak istemeleri sırasında, milletvekillerinden birinin muhafızı, havaya bir el ateş etti ve bir göstericiye tabancanın kabzasıyla vurdu. 
     4 göstericiye ilkyardım tedavisi uygulandı. 
     Suriye'de tutuklu bulunan Lübnanlıların sayısı bilinmiyor, ancak Lübnan insan hakları örgütleri ve tutuklu yakınları, ellerindeki kayıtlara göre, en az 176 Lübnanlının Suriye hapishanelerinde olduğunu belirtiyor. Çoğu 10 yıldan fazla süredir hapiste olan bu kişiler arasında, onlarca asker, iki Maruni Hıristiyan rahip ve en az bir politikacı var. 
     Aralık 2000'de 46 tutukluyu serbest bıraktığını ileri süren Suriye ise herhangi bir Lübnanlının hapishanelerde tutulduğunu reddediyor. 
     Bu açıklamaya rağmen Suriye yetkililerinin bu yıl şubat ayında serbest bıraktığı çoğunluğu Müslüman Kardeşler örgütü üyesi 55 kişi arasında iki Lübnanlı vardı. 
     Suriye'de Beşşar Esad, Devlet Başkanlığına geldikten sonra, birçok siyasi mahkumu ve tutukluyu serbest bıraktı ve genellikle siyasi tutukluların bulunduğu Mazze hapishanesini kapattı. 
     Ancak bazı tutuklu ve mahkumların Saidnaya hapishanesine nakledildiği ileri sürülüyor. 
     
</TEXT>
</DOC>
