<DOC>
<DOCNO> 343792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur46.html </URL>
<DATE> 2005/05/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Küçük çocuk, oyun için girdiği otomobilde can verdi... 
</HEADLINE>
<TEXT>

     Adana’da, oyun oynamak için babalarının otomobiline binen iki kardeşten biri, havasızlıktan boğularak öldü. 
     Emniyet Müdürlüğü yetkililerinden alınan bilgiye göre, Bahçelievler Mahallesi Süleyman Vahit Caddesi’nde, Güneş 4 ve Zehra Tetik 3 kardeşler, oyun oynamak amacıyla kimseye fark ettirmeden evlerinin önündeki babalarına ait otomobile bindiler. 
     Çocuklarını uzun süre etrafta göremeyerek aramaya başlayan anne Ayşe Tetik, iki kardeşi, camları ve kapıları kapalı otomobilde baygın buldu. 
     Devlet Hastanesi’ne kaldırılan Güneş Tetik, tüm müdahalelere rağmen kurtarılamadı. Zehra Tetik ise yoğun bakıma alındı. 
     Yetkililer, olayla ilgili soruşturmanın sürdürüldüğünü kaydettiler. 
     
</TEXT>
</DOC>
