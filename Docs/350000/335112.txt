<DOC>
<DOCNO> 335112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun46.html </URL>
<DATE> 2005/04/20/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Yeni Papa'nın isminin kaynakları... 
</HEADLINE>
<TEXT>

     Roma Katolik Kilisesi'nin yeni lideri Papa 16. Benediktus'un, dün Papalık ismini belirlerken 15. Benediktus'tan esinlendiği ileri sürüldü. 
     Viyana Başpiskopusu Kardinal Christoph Schönborn, bugün Vatikan Radyosu'na yaptığı değerlendirmede ''Papa 15. Benediktus zorlu bir savaş döneminde görev yapmıştı. Ratzinger'in ondan esinlenmiş olabileceğini düşünüyorum. Ayrıca seçtiği isimde Norcialı Aziz Benediktus'a da atıf söz konusu. Aziz Benediktus, Avrupa'nın koruyucusu ilan edilmiş önemli bir keşişti. Her şeyden önce Mesih üzerinde yoğunlaşmak da onun kuralları arasındaydı'' dedi. 
     Papa 15. Benediktus, 3 Eylül 1914'ten 22 Ocak 1922'ye dek görev yapmıştı. İtalyan olan 15. Benediktus, Birinci Dünya Savaşı sonrasında Avrupa ülkeleri arasındaki barış ve uzlaşmayı özendirmesinin yanı sıra, misyonerlik çalışmalarına önem veren biri olarak hatırlanıyor. 
     15. Benediktus, 30 Kasım 1919 tarihli ''Maximum illud'' adlı talimatnamesinde, Katolik misyonerleri ''görev yaptıkları ülkelerde yerli halk arasından din adamı bulmaya ve yetiştirmeye özen göstermeye çağırmış'' biri olarak da tanınıyor. 
     Aziz Benediktus ise İtalya'daki Perugia yakınlarındaki Norcia'da tahminen 480 yılında dünyaya geldi. Keşişliği yeğleyen bu Benediktus, İtalya'da manastırların yaygınlaşmasını sağlayan çalışmalarıyla tanınıyor. 547'de ölen Aziz Benediktus, 24 Ekim 1964'te dönemin Papası 6. Paul tarafından ''Avrupa'nın koruyucusu'' ilan edilmişti. 
     Azizlik kültünün güçlülüğüyle bilinen Katoliklik inancında, belirli kent, bölge veya mesleklerin, belirli azizler tarafından korunduğuna inanılıyor. Hangi azinin hangi meslek grubunun veya bölgenin koruyucusu olacağına ise genelde papalar karar veriyor. 
     
</TEXT>
</DOC>
