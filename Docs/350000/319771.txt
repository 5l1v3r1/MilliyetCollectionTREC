<DOC>
<DOCNO> 319771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas07.html </URL>
<DATE> 2005/03/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Japonya 2025'e kadar Ay'da insanlı üs kurmayı planlıyor... 
</HEADLINE>
<TEXT>

     Japonya, 2025 yılına kadar Ay'da insanlı üs kurmayı planlıyor. 
     Hükümet yetkililerinden Masaki Shirakawa, Japonya uzay ajansı JAXA'nın bu konudaki plan üzerinde çalışmakta olduğunu açıkladı. 
     JAXA yetkilileri de planın henüz hükümet onayından geçmediğini, bu ay içinde veya nisan başında kabineye gönderileceğini belirtti. Yetkililer, planın ayrıntılarıyla ilgili bilgi vermedi. 
     Ancak Mainichi Shimbun gazetesinde dün çıkan habere göre plan, 2010 yılına kadar geliştirilecek bir robot aracılığıyla Ay yüzeyinde araştırma çalışmaları yapılmasını, ardından güneş enerjisiyle faaliyet gösterecek bir insanlı üssün kuruluşuna geçilmesini, 2025 yılına kadar da ABD'nin uzay mekiği gibi bir aracın geliştirilmesini içeriyor. 
     Hindistan ve Çin de Ay'a insan göndermeye yönelik çalışmalar yaptıklarını daha önce açıklamıştı. ABD Başkanı George Bush da 10 yıl içinde Ay'a geri dönmeyi, ayrıca Mars'a insan göndermeyi planladıklarını açıklamıştı. 
     
</TEXT>
</DOC>
