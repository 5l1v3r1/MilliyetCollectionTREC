<DOC>
<DOCNO> 306657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/gun90.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Tiplemeler .. 
Bankamatik Tiplemeleri 

1 Sertgiller Aslında kavgaları hayatladır, bankamatik yalnızca küçük bir uygulama alanıdır. Çat pat küt sesleri arasında girilen şifreden sonra dokunmatik ekranda güç gösterisine devam ederler. Ekrandaki derin parmak izlerinin sebebi bu arkadaşlardır. Bankamatik cihazları bu kişileri iyi tanır ve genelde dokunmatik ekrana yaptıkları "parmak baskılarını" dikkate almaz. Fakat sertgiller inatçıdırlar, o parmak olmazsa bu parmak olur diyerek elin tüm parmakları ile değişik açılardan ekrana "dokunmaya" devam ederler. Boşa uğraşırlar. Genelde sırada bekleyen bir yardımsever ekrana hafifçe sihirli dokunuşu yaparak yardımda bulunur ve sorun çözülür. Bankamatiklerin bu tiplere olan tavırlarının bilimsel bir açıklaması henüz yoktur... 
2 Özümseyengiller Hata yapmaktan korktukları için, kaplumbağa hızıyla hareket ederler. Defalarca işlem yaptıkları halde ekrana gelen yazıları dikkatle inceler, yorumlar, karar verir ve nihayet işleme devam ederler. Sırada bekleyenler cinnet getirmek üzereyken sonunda para gelir. Paraları sayarken, zamanın durduğu gibi bir hisse kapılmanıza neden olurlar. Ve derken son darbeyi vururlar. İşleme devam ederek, kredi kartı borcunu öder, ardından birine havale gönderir ve son olarak da yatırım işlemi yaparlar. Bankamatik başında böyle bir tip görüldüğünde derhal başka bir bankamatik aranmalıdır... 
3 Kıyasgiller Fırsat buldukları her ortamda kendi hayatlarının genel durumu ile başka insanların genel durumunu kıyaslayan tiplerdir. Sürekli birileri ile yarış halindedirler. Kıyaslama yaptıkları kişileri tanıyıp tanımamalarının da bir önemi yoktur. İşlem yapan şahsın hesabında kaç lirası olduğunu, ne kadar çektiğini, hesapta ne kaldığını görmek ve kendi durumları ile karşılaştırmak için yoğun bir çaba harcarlar. Arkanızda böyle biri varken işlem yapmak eziyettir, sağ ya da sol omzunuzun üzerinden hayatınızın "bilançosuna" baktıklarını hissederseniz. Rahatsız olduğunuzu belli ettiğinizde biraz gerileseler de, işlem bitene kadar ensenizden ayrılmazlar... 
4 Savunmacılar Kıyasgiller ile bir araya geldiklerinde, mükemmel bir tablo oluştururlar. Şifrelerinin görülmemesi için aşırı bir dikkat gösterirler. Çok yaklaşanlara ters bir bakış atar ya da doğrudan lafla uyarıda bulunurlar. Bankamatik ekranının görünmemesi onlar için hayati önem taşıdığı için tüm gövdeleriyle ekranı kapatmaya çalışırlar. Basketboldeki adam adama savunma taktiğini uygularlar. Arkalarındaki sağa gittikçe sağa, sola gittikçe sola doğru kayarak işlemlerine devam ederler ve her işlem arasında arkalarına bakarak bekleyenlerin kendilerini suçlu hissetmelerine yol açarlar... 
5 YTL'ciler yeni Çekecekleri paradan yatıracakları miktara kadar, her şeyi iki üç kere hesaplayarak işlem yaptıkları ve bu durumdan büyük bir rahatsızlık duydukları için arkada bekleyenlerle hafifçe gülümseyerek "he he heh, zor valla hesaplamak, ama alışacağız mecburen, pardon sizi de bekletiyorum ama..." şeklinde açıklamalar yapmak zorunda kalırlar. Şu günlerde bankamatik başında işlem yapanların 50'sinden fazlasının içinde bulunduğu gruptur... 

Verimimi verimledim 
"Bugün yaptığım işler çok işler oldu..." b b 
</TEXT>
</DOC>
