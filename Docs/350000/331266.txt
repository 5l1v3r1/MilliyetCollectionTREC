<DOC>
<DOCNO> 331266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/dunya/axdun01.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a önce kızdı sonra çark etti 
</HEADLINE>
<TEXT>


SEFA KARAHASAN Lefkoşa 


KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, Cumhuriyet Halk Partisi CHP Genel Başkanı Deniz Baykal'ın dün başlayan KKTC ziyaretinin "zamanlama açısından uygun olmadığını" söyledi. Talat, dün sabah Kıbrıs Genç TV'de katıldığı bir programda Baykal'ın ziyaretinin kendi dışındaki cumhurbaşkanı adaylarına ve Cumhurbaşkanı Rauf Denktaş'a destek niteliği taşıdığını ifade etti. Talat, "Misafirperveriz. Hoş geldi, hoş gider" dedi. 
Baykal ise, CHP'li milletvekilleri ile Denktaş'a destek ziyareti için KKTC'ye gitmek üzere geldiği Esenboğa'da, Talat'a, "Ziyaretimizin, Kıbrıs iç politikasına alet edilmek istenmesi hiç hoş değil" diye tepki gösterdi. Baykal, "Kıbrıs siyasetindeki gerginliklerin bizim davranışımıza yön vermesi düşünülemez" diye konuştu. 
Baykal'ın ardından Talat, "Baykal'ın ziyaretinin, Kıbrıs Türk halkı için onur verici olduğunu ve müdahale olarak algılanmasının söz konusu olmadığını" söyleyerek, sözlerini düzeltti. Talat, "Bir TV programında samimi bir sohbet sırasında konuşulan hususlardan, zorlama yorumlarla, Sayın Baykal'ın gelişini müdahale addettiğim sonucuna varılmasından üzgünüm" şeklinde konuştu. 


</TEXT>
</DOC>
