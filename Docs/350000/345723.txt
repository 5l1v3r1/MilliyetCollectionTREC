<DOC>
<DOCNO> 345723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo26.html </URL>
<DATE> 2005/05/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Acar'dan şampiyonluk kutlamaları sırasında yaralanan çocuğa ziyaret 
</HEADLINE>
<TEXT>

     Fenerbahçe Kulübü Müdürü Serkan Acar, şampiyonluk kutlamaları sırasında açılan ateş sonucu yaralanan 11 yaşındaki İsmail Yılmaz’ı hastanede ziyaret etti. 
     Dr. Siyami Ersek Göğüs Kalp-Damar Cerrahi Hastanesi’nde yatan Yılmaz’ı ziyaret eden Acar, çocuğa tüm futbolcuların imzaladığı Alex forması hediye etti. 
     Acar, İsmail’e geçmiş olsun dileklerinde bulunduklarını belirterek, "Doktorlarıyla görüştük. Ameliyat olmuş, durumu iyi" dedi. 
     Çakmak Mahallesi Hamam Sokak’taki evlerinin balkonunda bulunan İsmail Yılmaz, açılan ateş sonucu göğsünden vurulmuştu. Dr. Siyami Ersek Göğüs Kalp-Damar Cerrahi Hastanesi’ne kaldırılan ve kurşunun akciğerini parçaladığı belirlenen çocuk, hemen ameliyata alınmıştı. 
     
</TEXT>
</DOC>
