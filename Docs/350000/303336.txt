<DOC>
<DOCNO> 303336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko02.html </URL>
<DATE> 2005/01/04/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Chevrolet, ilk 10'a girdi 
</HEADLINE>
<TEXT>

     Mert İLKUTLUĞ DHA 

      ABD'nin otomobil markası Chevrolet, 10 ay önce girdiği Türkiye pazarında, 10 binlik satış rakamı yakalayıp, binek otomobil pazarında 10'uncu sıraya yükseldi. Türkiye'de büyük kasalı modelleri ile tanınan Chevrolet'in küçük tasarımlı modelleri de Türk tüketicisi tarafından çok sevildi. 
     Yaklaşık 30 otomobil markasının bulunduğu Türkiye'ye 2004'te giren Chevrolet, yıllık hedeflerine ulaştı. General Motors, 10 ay önce Türkiye pazarındaki Opel ve Saab modellerine dünyadaki en büyük markası olan Chevrolet'i de ekledi. GM Daewoo tarafından Kore'de üretilen ve ünlü İtalyan tasarımcılar Pininfarina ve Giugiaro'nun imzası bulunan Chevrolet, yeni imajıyla Türk tüketicisine kendini sevdirdi. Chevrolet'in satış ve dağıtımını yapan GMDAT şirketinin Satış ve Pazarlama Müdürü Murat Aydın, 1950 yılında Türkiye pazarına giren Chevrolet'in 1960 ve 1970'li yıllardan kalma Büyük kasalı, sağlam' imajının h al a geçerli olduğunu söyledi. Aydın, şöyle dedi 
     "Chevrolet'in yıllar öncesine dayanan olumlu algılanması var. Biz bunun üstüne bir şeyler daha koymaya çalıştık. Chevrolet'in yeni modelleri çok daha ekonomik, son derece kaliteli ve küçük. Müşteriler çok memnun. Bizim felsefemiz müşterinin parasının tam karşılığını vermek. Değişik tepkiler de alıyoruz. Küçük tasarımlı araçlarımızı görünce Hay allerimizi yıktınız' diyenler de oluyor, 30 yıl önce Chevrolet almış olup da şimdi yeni modellerimizi satın alanlar da. Ancak, 60-70'li yıllardaki müşteri beklentileri ile şu anki beklentiler çok farklı. Ürün gamında 7 farklı versiyonda 4 farklı model var. Evande', Lacetti', Rezzo' ve Kalos' ile ana pazardaki tüketicilerin yüzde 95'inin isteklerini karşılayabiliyoruz.'' 
     
     YÜZDE 2.5 PAZAR PAYI 
     Geçen Mart ayında Türkiye pazarına girerken yıl sonunda 10 bin hedefi koyduklarını aktaran Aydın, 2004 yılı sonu itibariyle bunu yakaladıklarını söyledi. Yüzde 2.5 pazar payı ile binek otomobil pazarında 10'uncu sıraya yükseldiklerini belirten Aydın, şöyle devam etti 
     "Önümüzde 7 tane üretici firma ile Opel ve Volkswagen gibi iki büyük ithalatçı dev marka var. Bunların hemen ardında, yıllardır bu pazara yatırım yapan pek çok firmayı geride bıraktık. Sıfırdan 10 bin sayısına geldik ki herhalde otomobil pazarında 2004 yılında en büyük yükselişi biz gerçekleştirdik. Geçmişte Chevrolet satın alanlar çok uzun yıllar otomobilleri ile mutlu oldu, binlerce kilometre yol yaptılar. Yeni modellerimizi alanlar da aynı şekilde mutlu ki bize tüketicilerden geri gelen tepkiler çok olumlu.'' Bu yıl içinde hurda indiriminin yarıya azaltılması ve ÖTV oranlarının büyük oranda artırılması gibi otomobil pazarını ciddi anlamda etkileyen iki önemli olay olduğunu hatırlatan Aydın, bunlardan bütün firmaların olumsuz etkilendiğini söyledi. Aydın, "Eğer bu iki olumsuz gelişme yaşanmasaydı en az yüzde 20 daha fazla otomobil satmış olurduk'' dedi. 
     
     BAYİ AĞI GENİŞLİYOR 
     Türkiye pazarına 20 bayii ile girdiklerini, bu sayının 37'ye ulaştığını belirten Aydın, "Bir markanın arkasındaki güç bayileridir. Bu yüzden Ocak ayında 40, sonra da 45'e ulaşacak'' dedi. 2005 yılında hedeflerinin sahip oldukları pazar payını artırmak olduğunu vurgulayan Aydın, Türkiye'de sık sık dalgalanmalar olması nedeniyle net bir hedef rakam vermek istemediklerini söyledi. Özellikle 2005 sonu ile 2006 yılı başında yeni model atakları olacağını belirten Aydın, şu an için Türkiye'de üretim konusunda bir düşünce olmadığını ekledi. 
     Chevrolet'in Kalos, Rezzo, Evanda ve Lacetti modelleri 18 bin 600 YTL 18 milyar 600 milyon ile 45 bin YTL 45 milyar lira arasında değişen fiyatlarla satışa sunuluyor. Tüm modellerde hava yastığı, klima, kasetçalar, uzaktan kumandalı merkezi kilit sistemi, ön cam elektriği gibi özellikler bulunuyor. Chevrolet serisine 2006 yılında 1.5 ve 2 litre dizel araçların eklenmesi planlanıyor. 
     
</TEXT>
</DOC>
