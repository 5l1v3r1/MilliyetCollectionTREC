<DOC>
<DOCNO> 335644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur32.html </URL>
<DATE> 2005/04/21/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
23 Nisan provalarında tinerci dehşeti 
</HEADLINE>
<TEXT>

     Kayseri'de okulda 23 Nisan Ulusal Egemenlik ve Çocuk Bayramı töreni provaları yaparken, tinercilerin saldırısına uğradığını iddia eden kız öğrenci, psikiyatri servisinde tedavi altına alındı. 
     Ailesi tarafından Kayseri Devlet Hastanesi acil servisine getirilen Yeter A. 15 isimli kız öğrenci, AA muhabirine yaptığı açıklamada, 8. sınıf öğrencisi olduğu Gazi Osman Paşa İlköğretim Okulu'nun bahçesinde 23 Nisan Ulusal Egemenlik ve Çocuk Bayramı için prova yaparken, mola verdikleri sırada tinerci 3 kişinin saldırısına uğradığını ileri sürdü. 
     Anne ve babası tarafından hastaneye getirildiğinde, girdiği şok nedeniyle konuşamayan Yeter A, acil servisteki ilk müdahalesinden birkaç saat sonra konuşmaya başladı. Yeter A, şunları anlattı 
     ''Provalara ara verdiğimiz sırada, okul bahçesinde 3 kişi ile okulumuz öğrencilerinden 1 kız konuşuyordu. Ben onlara bakarken, içlerinden biri 'Ne bakıyorsun' diye bana çıkıştı. Bu nedenle onlarla tartıştım. Daha sonra üçü birden beni dövmeye başladı. Okul idaresi, beni bir arkadaşımla birlikte evime gönderdi. Eve gittiğimde bayılmışım, annem ve babam beni hastaneye getirmişler. Ben hastaneye geldikten sonra olaydan polisin haberi olmuş.'' Acil serviste sakinleştirici ilaç verilen Yeter A, daha sonra hastanenin psikiyatri servisinde tedavi altına alındı. 
     Gazi Osman Paşa İlköğretim Okulu Müdürü Tahsin Garip de 23 Nisan provaları sırasında okulla ilişkisi olmayan gençlerin bahçeye girerek Yeter A'yı darp ettiğini doğruladı. Olaydan sonra yakalamaya çalıştıkları gençleri bir süre kovaladıktan sonra kaybettiklerini belirten Garip, durumu Yeter A'nın ailesinin polise haber verdiğini bildirdi. 
     Hastane yetkilileri ise Yeter A'nın, olayın ilk şokunu atlattıktan sonra durumunun düzelmeye başladığını, sağlık durumunun iyi olduğunu bildirdiler. 
     
</TEXT>
</DOC>
