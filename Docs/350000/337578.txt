<DOC>
<DOCNO> 337578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/guncel/agun.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu köyde sadece erkekler okuyor 
</HEADLINE>
<TEXT>


Diyarbakır'daki Talaytepe köyünde 42 erkek çocuk taşımalı eğitimle okula gidiyor. 70'i aşkın kız çocuğu ise, "Geç gelir iş yapamazlar" diye gönderilmiyor 


Diyarbakır merkeze bağlı Talaytepe köyünde, taşımalı eğitime rağmen yalnızca erkek çocukları okula gönderiliyor. Köydeki 70'i aşkın kız çocuğu ise iş yapmaları için eğitimden uzak tutuluyor. 
Diyarbakır'a 9 kilometre uzaklıktaki 600 nüfuslu köyde, aileler erkek çocuklarını taşımalı sistemle Kayapınar beldesindeki Şeyhmus Tatlıcı İlköğretim Okulu'na gönderiyor. Ancak kız çocukları hayvanlara bakmak ve ev işlerine yardımcı olmak için erkeklere katılamıyor. 

Bahane hazır 
Okul yapılması için ilgili yerlere müracaat ettiklerini, ancak sonuç alamadıklarını belirten Muhtar Emin Gün ise, 42 erkek çocuğun, okula sabah erkenden gittiğini, öğleden sonra da geç döndüğünü belirterek şunları söyledi 
"Kız çocukları, okul dışındaki boş zamanlarında ev işi yapıp hayvanlara bakıyor. Taşımalı eğitimde çocuklar okuldan geç döndüğü için kız çocuklarının zamanı kalmıyor. Bu durum ailenin işine geliyor. Okul yapılmasını istiyoruz. Bunun için de geç kalınmamalı, aksi takdirde kızların okuma yaşı geçecek." 
Milli Eğitim Müdürlüğü yetkilileri de, velilerin çocuklarını okula göndermek zorunda olduğuna işaret ederek, "Veli, çocuğunu göndermezse suç işlemiş olur. Köyde şartlar uygunsa okul yapılır" açıklamasını yaptı. 

Okula giden tek kız... 

Köyde okula giden tek kız çocuğu olan Gülistan Gül 14 de, 8. sınıfta okuduğunu, ailesinin birkaç yıl önce kent merkezinde yaşadığını ve bu nedenle kendisini okula gönderdiklerini söyledi. Ailesinin liseye gitmesine izin vermeyeceğini kaydeden Gül, "Okumayı çok seviyorum. Liseyi okuyamayacağım için çok üzülüyorum" dedi. 


</TEXT>
</DOC>
