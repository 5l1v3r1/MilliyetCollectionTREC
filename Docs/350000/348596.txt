<DOC>
<DOCNO> 348596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy05.html </URL>
<DATE> 2005/06/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gül Rum kesiminin referandumdan önceki tavrı sürüyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Rumların, Annan planında istedikleri değişikliklere ilişkin kendilerine veya KKTC yönetimine verdikleri bir yazılı metin bulunmadığını söyleyerek, Rum kesiminin referandumdan önceki tavrını sürdürdüğünü kaydetti. 
     Bakan Gül, ikili temaslarda bulunmak ve AB’nin geleceğine ilişkin bir foruma katılmak üzere Viyana’ya gitti. Gül, hareketinden önce, dün Ankara’da KKTC Cumhurbaşkanı Mehmet Ali Talat ve diğer KKTC’li liderlerle yapılan Kıbrıs toplantısına ilişkin soruları yanıtladı. 
     Talat’ın yeni göreviyle Ankara’yı ilk kez ziyaret ettiğini hatırlatan Gül, bu ziyaret sırasında Kıbrıs sorununa ilişkin her şeyi bir kez daha gözden geçirdiklerini belirtti. 
     BM Genel Sekreteri Siyasi İşler Danışmanı Sir Kieran Prendergast’ın adada bazı temaslarda bulunduğunu ve kendilerinin de ABD’de BM Genel Sekreter Kofi Annan’la bir araya geleceğine dikkati çeken Gül, bu görüşmeden önce derinlemesine bir değerlendirme yaptıklarını bildirdi. 
     Gül, Rumların, Annan planına ilişkin basına yansıyan değişiklik önerilerinin hatırlatılması üzerine, ortada, kendilerine veya KKTC yönetimine verilen yazılı veya kesin bir öneri bulunmadığını belirtti. 
     Rumların referandumdan önceki tavırlarını sürdürerek, o dönemde söylediklerini tekrarladığına dikkati çeken Gül, "Rumların, şu veya bu maddelere ilişkin itiraz etmesi gibi bir durum söz konusu değil. 
     Tamamen genel konuları içine alan çok farklı görüşleri var" diye konuştu. 
     Gül, Avusturya ziyaretine de değinerek, bugün Dışişleri Bakanı Ursula Plassnik ve Cumhurbaşkanı Heniz Fischer ile bir araya geleceğini, yarın da AB’nin geleceğine ilişkin foruma katılacağını bildirdi. 
     Bakan Gül, Avusturya’nın, İngiltere’den sonra 2006 yılı başında AB dönem başkanı olacağına işaret ederek, Türkiye ile Avusturya arasındaki ticaret hacminin 1 milyar doları geçtiğini, 200 bin kadar Türk’ün bu ülkede yaşadığını, Avusturya’nın Türkiye için önemli bir ülke olduğunu kaydetti. 
     
</TEXT>
</DOC>
