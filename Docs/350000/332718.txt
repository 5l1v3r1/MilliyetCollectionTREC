<DOC>
<DOCNO> 332718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur64.html </URL>
<DATE> 2005/04/12/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
DHKP-C Belçika'da yargı önüne çıkıyor 
</HEADLINE>
<TEXT>

     Belçika'da ''gözaltında'' bulunan terörist Fehriye Erdal ve terör örgütü DHKP-C yandaşı 10 kişinin yargılanmasına, yarın Bruges Mahkemesi'nde başlanacak. 
     Terörist Erdal'ın ve terör örgütü yandaşlarının Belçika'da işledikleri suçların ele alınacağı duruşmada, sanıkların Türkiye'de işledikleri suçlardan dolayı Belçika'da yargılanıp yargılanmayacaklarına ilişkin karar süreci de başlayacak. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından olan terörist Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Bruges'deki davada, Erdal ile birlikte, suç örgütü üyeleri olarak yargılanacak olanlar arasında terör örgütünün başı Dursun Karataş da bulunuyor. Sanıklar arasında, Fehriye Erdal ile birlikte yakalanan Kaya Saz, Musa Asaoğlu ve Zeki Karaman, bunlarla işbirliği yaptıkları belirlenen Akar Özordulu, İrfan Demirtaş, Hasan Ekici, Nebi Albayoğlu, Zerrin Sarı, Bahar Kimyongür, Aydın Daldal yer alıyor. 
     Terör örgütünün başı Karataş gıyabında yargılanacak. 
     
     SABANCI AİLESİNİN AVUKATI 
     Sabancı ailesinin avukatı Fernand Schmitz, ''Erdal ve arkadaşlarının Belçika'daki suçlarını ilgilendiren dava benim işim değil. Benim işim, 1996'da işlenen ve cezasız kalan cinayetler'' dedi. 
     Avrupa Terörizme Karşı Mücadele Sözleşmesi çerçevesinde, Türkiye'ye iade edilmeyen terörist Fehriye Erdal'ın bu ülkede işlediği suçlardan dolayı Belçika'da yargılanmasını istediklerini bildiren Schmitz, şu bilgileri verdi 
     ''Şimdi son aşamaya gelindi. Bruges Mahkemesi, Erdal'ı Belçika'daki ve Türkiye'deki ithamlardan yargılanmak üzere bir mahkemeye göndermek veya serbest bırakmak kararını verecek. Türkiye'deki suçlardan dolayı yargılama konusunda Belçika adaletinin yetkisi olup olmadığı kararlaştırılacak. Bir 'derogasyon' söz konusu. Belçika adaleti, bu ülkede işlenen suçları yargılar. Bir yabancının, yabancı bir ülkede, yabancılara karşı işlediği suç, ilke olarak, Belçika'da yargıya götürülemez. Ancak, sadece Terörizme Karşı Mücadele Sözleşmesi, iade talebi reddedildiği için buna olanak tanıyor.'' Savcılık ise terörist Erdal ve arkadaşlarının Türkiye'deki suçlardan dolayı Belçika'da yargılanmalarına karşı tavır izleyeceğini duyurdu. 
     Sanık avukatları ise müvekkillerinin serbest bırakılmaları gerektiğini savunuyorlar. 
     Bruges Mahkemesi, terörist Erdal ve arkadaşlarının Türkiye'deki suçlarından dolayı Belçika'da yargılanabileceği kararı verirse, bu yargılama Ağır Ceza Mahkemesi'nde, halk jürisi önünde ve müebbet hapis istemiyle gerçekleşebilecek. 
     
</TEXT>
</DOC>
