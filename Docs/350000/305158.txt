<DOC>
<DOCNO> 305158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo08.html </URL>
<DATE> 2005/01/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Supersonics, Miami Heat'i yendi, İbrahim Kutluay yedeklerde... 
</HEADLINE>
<TEXT>

     ABD Profesyonel Basketbol Ligi'ne NBA , dün yapılan 5 maçla devam edildi. 
     İbrahim Kutluay'ın yedek katıldığı maçta Seattle Supersonics, sahasında Miami Heat'i 108-98 yendi ve 2 maçlık mağlubiyet serisine son verdi. 
     Sırp oyuncu Vladimir Radmanovic, 27 sayı ve 7 ribauntla Seattle'ın en skorer ismi oldu. 18 sayı ve 9 ribauntla Danny Forston, 15 sayı, 3 ribaunt ve 7 asistle de Ray Allen, galibiyeti getiren diğer isimler oldular. 
     Son bir haftada 2. kez Sonics'e yenilen Miami'de ise Shaquille O'Neal, 28 sayı, 11 ribaunt, 3 asist ve 5 blokla hem double-double yaptı hem de maçın en skorer ismi oldu, ancak yenilgiyi engelleyemedi. 
     Miami'de ayrıca Eddie Jones, 19 sayı ve 7 ribaunt, Dwyane Wade ise 16 sayı ve 6 asistlik performans sergilediler. 
     Phoenix Suns, sahasında Indiana Pacers'ı 124-89 yendi. 30 galibiyeti ve 4 yenilgisi bulunan Suns, NBA'in en iyi başlangıç yapan ikinci takımı olma özelliğini koruyor. 
     Suns'da 21 sayı ve 7 ribauntla Shawn Marion, 20 sayı ve 14 ribauntla double-double yapan Amare Stoudemire, 15 sayı ve 8 ribauntla Joe Johnson, 14 sayı ve 8 ribauntla da Quentin Richardson, galibiyeti getirdi. 
     Pacers'da ise Jamaal Tinsley'in 21 sayısı, Jermaine O'Neal'ın 16 sayı ve 5 ribauntu takımı yenilgiden kurtaramadı. 
     Günün diğer maçlarında ise Toronto Raptors, Golden State Warriors'ı 109-87, New York Knicks, Portland Trail Blazers'ı 113-105 ve Houston Rockets, Denver Nuggets'ı 116-98 yendi. 
     Lige, bugün yapılacak 5 maçla devam edilecek. 
     
</TEXT>
</DOC>
