<DOC>
<DOCNO> 320419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo35.html </URL>
<DATE> 2005/03/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Derbide Beşiktaş'a 763 bilet verilecek... 
</HEADLINE>
<TEXT>

     Galatasaray ile Beşiktaş arasında 5 Mart Cumartesi günü oynanacak derbi maç ile ilgili İl Spor Güvenlik Kurulu Toplantısı, İstanbul Valiliği'nde yapıldı. 
     İstanbul Vali Yardımcısı Ergun Güngör başkanlığında gerçekleştirilen toplantıya Galatasaray adına Futbol Şube Sorumlusu Fatih Gökşen, Beşiktaş'tan ise yönetici Bülent Deriş katılırken, Futbol Federasyonu Genel Sekreteri Lütfi Arıboğan ve emniyet yetkilileri de toplantıda hazır bulundu. 
     Toplantı sonunda yapılan açıklamada, Galatasaray Kulübü'nün Beşiktaş'a derbi maç için toplam 763 bilet vereceği bildirildi. Biletlerin yarından itibaren satışa sunulacağı kaydedilirken, maç günü saat 13.00'de stat çevresine gelişlere izin verileceği, saat 15.00'te de stat kapılarının açılacağı bildirildi. 
     Bileti olmayan taraftarların stat çevresine yaklaştırılmayacağı belirtilen açıklamada, saat 09.30'da da statta eşgüdüm toplantısı yapılacağı duyuruldu. 
     Açıklamada, taraftarların Ali Sami Yen Stadı'na toplu olarak getirilmeyeceği de bildirildi. 
     Öte yandan, Beşiktaşlı taraftarların statta kapalı tribünün sağ alt bölümündeki yere yerleştirileceği, taraftarların bulunduğu bölümün üzerinin ise galvanizle kaplanmaya başlandığı kaydedildi. 
     Galatasaray'ın Beşiktaş Kulübü'ne verdiği biletlerin yarın saat 10.00'dan itibaren satışa sunulacağı açıklandı. 
     Öte yandan Galatasaraylı yönetici Fatih Gökşen, taraftarların kapalı tribünde açtıkları ''Satılık UEFA Kupası'' yazılı pankart nedeniyle Futbol Federasyonu tarafından kulübe 15 milyar lira para cezası verilmesine tepki gösterdi. 
     
</TEXT>
</DOC>
