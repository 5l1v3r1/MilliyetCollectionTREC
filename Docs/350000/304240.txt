<DOC>
<DOCNO> 304240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yasam/ayas.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleneksel ayine MHP 'çıkarması' 
</HEADLINE>
<TEXT>


Balat'ta Hz. İsa'nın doğuş ve vaftiz yıldönümü nedeniyle yapılan geleneksel 'haç çıkarma' yarışlarını, MHP'li gruplar karada ve denizde protesto etti 

İSTANBUL Milliyet 

Hz. İsa'nın doğuşu ve vaftiz edilişinin yıldönümü nedeniyle dün ayinler düzenlendi, geleneksel denizden haç çıkarma yarışmaları yapıldı. 
Fener Rum Patrikhanesi Kilisesi'ndeki ayin, Patrik Bartholomeos yönetiminde saat 09.40'ta başladı. Ayine, Yunanistan'dan Yeni Demokrasi Partisi Genel Sekreteri Evangelos Meimarakis, Eski Meclis Başkanı Apostolos Kaklamanis ile Yunanistan'ın Ankara Büyükelçisi Michael Christides de katıldı. 
Yunanistan'dan yaklaşık 50 otobüsle gelen turistlerin de katıldığı ayinin ardından, Hz. İsa'nın Ürdün Nehri'nde vaftiz edilişinin anısına 'kutsal haçın denize atılarak suların kutsanması' törenine geçildi. Dualar okuyan Bartholomeos, elindeki tahta haçı denize attı. Denize atlayan 9 genç arasından haçı, Yunanistan'ın İstanbul Başkonsolosu Aleksis Aleksandris'in şoförü Karlos Tarinas almayı başardı. Tören öncesi Fener İskelesi yakınında toplanan MHP'li bir grup ise, protesto gösterisi yaptı. MHP İstanbul İl Başkan Yardımcısı Cafer Yaylan, her yıl 6 Ocak'ta yapılan törenin, 'Haçın düştüğü yer bizim' anlamına geldiğini iddia etti. 3 tekneyle iskeleye gitmek isteyen MHP'lileri Deniz Polisi engelledi. 

Bağış da toplandı 
Kumkapı'daki Meryem Ana Ermeni Kilisesi'ndeki ayini de, Türkiye Ermenileri Patriği Mesrob II yönetti. Burada ayrıca, Güney Asya'daki felaketzedelere yardım için bağış masası konularak para toplandı. Çengelköy Rum Ortodoks Aya Yorgi Kilisesi'ndeki ayinin ardından da, Metropolit'in İstanbul Boğazı'na attığı haçı denizden çıkarmak için 2 kişi yarıştı. 
57 yaşındaki Mitço Trayçev, haçı buldu. Üsküdar Kaymakamı Saim Saffet Karahisarlı ve AKP'li Üsküdar Belediye Başkanı Mehmet Çakır da cemaatin özel gününü kutladı. 




</TEXT>
</DOC>
