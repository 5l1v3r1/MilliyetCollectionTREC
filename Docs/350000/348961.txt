<DOC>
<DOCNO> 348961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur18.html </URL>
<DATE> 2005/06/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mamak çöplüğü ıslah ediliyor... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Mamak Çöplüğü'nde ıslah çalışmalarının başladığını belirterek, ''Çöplüğün yüzde 60'ının üzeri toprakla örtüldü'' dedi. 
     Gökçek, yaptığı yazılı açıklamada, çöplüğün ıslah edilen bölümlerinin yeşillendirilerek park haline getirileceğini ifade etti. 
     Mamak Çöplüğü'nün büyük bir alanı kapladığına işaret eden Gökçek, ıslah çalışmalarıyla birlikte kötü koku ve görsel kirliliğin büyük oranda giderildiğini ifade etti. 
     Çöplüğün alt bölgelerinde kaymalar yaşanması nedeniyle sorunlu bölümün önüne hafriyat toprağıyla set oluşturulduğunu kaydeden Gökçek, bu bölgenin düzenlemesi için bir süre daha kontrollü olarak çöp dökülmesi gerektiğini belirtti. 
     Gerekli çalışmalar yapıldıktan sonra alana çöp dökmeyi durduracaklarını ifade eden Gökçek, bu aşamadan sonra Sincan Çadırtepe'deki katı atık depolama alanının devreye gireceğini kaydetti. 
     Gökçek, Mamak Çöplüğü'nde gerek insan, gerek çevre sağlığı açısından tehdit edici bir durum bulunmadığını, çöplük alanının tamamen kontrol altına alındığını ve etrafında çevre koruma bandı oluşturulduğunu ifade etti. 
     Çöplüğün yüzde 60'ının üzerinin toprakla örtüldüğünü belirten Gökçek, üzeri örtülen bölüm altındaki yerlerde çöpten dolayı metan gazı birikmesi bulunduğunu, metan gazının mutlaka tahliye edilmesi gerektiğini belirtti. 
     Gökçek, ''Yapılan incelemeler sonucunda metan gaz kuyularının yerleri belirlendi. 1 hafta sonra gaz kuyularının açılmasına başlanacak. Uzmanların hesaplarına göre, metan gazının tamamen tahliyesi, 15 ya da 18 yıl içinde tamamlanacak'' dedi. 
     
</TEXT>
</DOC>
