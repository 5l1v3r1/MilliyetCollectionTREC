<DOC>
<DOCNO> 316048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun41.html </URL>
<DATE> 2005/02/17/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
AB, yeşil hattan mal geçişini kolaylaştıran kuralları kabul etti 
</HEADLINE>
<TEXT>

     AB, Kıbrıs'taki Yeşil Hat'tan adanın kuzeyi ile güneyi arasındaki mal geçişini kolaylaştıracak yeni kuralları kabul etti. 
     AB Komisyonu tarafından yapılan açıklamada, yeşil hat üzerinde iki yeni geçiş noktası açılması konusunda da anlaşmaya varıldığı bildirildi. 
     Açıklamada, değiştirilen tüzüklerle narenciye ticaretinin önündeki engelin kaldırılacağı, hayvan ürünleriyle ilgili kuralların basitleştirildiği, adanın her iki tarafına seyahat eden kişilerin geçirecekleri malların değerinin yükseleceği belirtildi. 
     AB'nin genişlemeden sorumlu üyesi Olli Rehn, yeşil hat etrafındaki toplumlar arasında köprü kurmanın, Kıbrıs'ta uzlaşma için gerekli olduğunu, adada kapsamlı bir anlaşmanın yolunu açacak olumlu bir siyasi iklim yaratmaya yardımcı olacağını söyledi. 
     KKTC Başbakanı Mehmet Ali Talat, hafta başında Belçika'nın başkenti Brüksel'de AB'li yetkililerle yaptığı görüşmelerden sonra AB'nin Kıbrıslı Türkler'i desteklemeye devam edeceğini ifade etmişti. 
     Talat, AB Komisyonu Başkanı Jose Manuel Durao Barroso ile görüşmesinden sonra gazetecilere, önlerinde üç önemli düzenleme olduğunu belirterek, ''Yeşil Hat Tüzüğü'nde değişiklikler yapıldı, nihai onay bekliyor. Mali Yardım ve Doğrudan Ticaret tüzükleri konusunda da Komisyon'un tutumunu sürdürdüğü ve ikisinin birbirini bütünlediği ifade edildi'' demişti. 
     Yeni düzenlemelerin kendileri için son derece önemli olduğunu bildiren Talat, Kıbrıs Türk tarafı açısından izolasyonun kalkmasının en belirgin, en sembolik göstergesinin Doğrudan Ticaret Tüzüğü olduğunu, Komisyon'un da Kıbrıslı Türkler'e desteğinin süreceğini belirttiğini söylemişti. 
     
</TEXT>
</DOC>
