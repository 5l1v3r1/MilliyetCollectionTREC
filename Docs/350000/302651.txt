<DOC>
<DOCNO> 302651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur23.html </URL>
<DATE> 2005/12/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mardin Derik'te "Bayrağa saygı yürüyüşü" yapıldı... 
</HEADLINE>
<TEXT>

     Mardin'in Derik İlçesi'nde, ''Bayrağa Saygı Yürüyüşü'' yapıldı. 
     Cumhuriyet Mahallesi'nde bulunan Namık Kemal İlköğretim Okulu'nda bir süre önce Türk Bayrağı'na yapılan çirkin saldırıyı kınamak için yürüyüş düzenlendi. 
     Mardin Valisi Temel Koçaklar, Derik Kaymakamı Cemil Kılınç ve çok sayıda vatandaşın katılımıyla Hükümet Konağı önünden başlayan yürüyüş, Namık Kemal İlköğretim Okulu bahçesinde sona erdi. 
     Burada saygı duruşunda bulunulması ve İstiklal Marşı'nın söylenmesinin ardından konuşan Vali Koçaklar, Derik'te bayrağa yapılan çirkin saldırıya tepki göstermek için bir arada olduklarını söyledi. 
     Deriklilerin birlik ve beraberliğini bu yürüyüşe katılarak gösterdiğini ifade eden Koçaklar, şunları kaydetti 
     ''Birlik ve beraberliğimizi bozmaya kimsenin gücü yetmeyecektir. Bugünkü katılım bunun göstergesidir. Bayrağımız bize şehitlerimizin emanetidir. Türk halkı, bu emaneti sonsuza kadar koruyacaktır. Saygısızlığı nefretle ve şiddetle kınıyoruz.'' Yürüyüş sırasında vatandaşlar, ellerinde Türk Bayrakları taşıyarak çeşitli sloganlar attı. 
     
</TEXT>
</DOC>
