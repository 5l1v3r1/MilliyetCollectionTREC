<DOC>
<DOCNO> 317387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/dunya/adun.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyona devam 
</HEADLINE>
<TEXT>


KKTC Başbakanı Talat, 'Tek alternatif var' diyerek, partisi CTP ile Serdar Denktaş liderliğindeki DP arasındaki koalisyonun süreceği işaretini verdi 

Sefa Karahasan - Lefkoşa 


KKTC'de önceki gün yapılan erken genel seçimde, Cumhuriyetçi Türk Partisi - Birleşik Güçler CTP - BG oylarını yüzde 10 oranında artırıp 50 üyeli Cumhuriyet Meclisi'ndeki sandalye sayısını 24'e çıkarmasına rağmen tek başına iktidar olacak 26 milletvekiline sahip olamadı. Bu durumda CTP'nin Serdar Denktaş başkanlığındaki Demokrat Parti DP ile yeniden koalisyona gitme olasılığı, seçim sonrasının en güçlü senaryosu olarak görülüyor. DP, Meclis'e 6 milletvekili soktu. 
CTP Genel Başkanı Mehmet Ali Talat ve DP Genel Başkanı Serdar Denktaş, seçim öncesi propaganda döneminde, birbirlerine karşı sert çıkışlar yapmamaya özen göstermişler, koalisyonun yeniden kurulabileceği yönünde sinyaller vermişlerdi. 
Mehmet Ali Talat, dün "Hükümet konusunda tek alternatif var gibi görünüyor" diyerek, Serdar Denktaş'ın başkanlığındaki DP ile yeniden koalisyona gideceklerinin sinyalini verdi. Talat, "Keşke birden fazla alternatif olsaydı, o zaman daha rahat bir değerlendirme, pazarlık yapabilirdik" diye konuştu. 
CTP - DP koalisyonu, bir kez daha kurulduğu takdirde, bu kez 30 milletvekiline ulaşacak ve daha rahat çalışma imk nı bulacak. 
KKTC'de hükümetin kurulması için mecliste 26 çoğunluğa ulaşılması gerektiği göz önünde bulundurulursa, meclis aritmetiği içinde CTP'nin yer almadığı bir koalisyon kurulması zor görülüyor. 

Görevlendirme yakın 
KKTC Cumhurbaşkanı Rauf Denktaş, yeni hükümetin kurulmasıyla ilgili görevlendirmeyi birkaç gün içinde yapacağını açıkladı. Denktaş, bir kabulü sırasında, "Resmi neticeleri alayım, ondan sonra. Dinlensinler, birkaç gün içinde bakacağız" dedi. 




</TEXT>
</DOC>
