<DOC>
<DOCNO> 310775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy14.html </URL>
<DATE> 2005/01/30/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
CHP... Günay, Güneş ve Ateş kurultayı terketti... 
</HEADLINE>
<TEXT>

     CHP 13. Olağanüstü Kurultayı'nın Parti Meclisi seçimlerinin yapılacağı ikinci gününde eski genel sekreterlerden Ertuğrul Günay, İstanbul Milletvekili Hasan Fehmi Güneş, Gaziantep Milletvekili Abdülkadir Ateş, kendilerini destekleyen bir grup delege ile kurultay salonunu terkettiler. 
     Kurultay'ın ikinci gün çalışmaları için ilan edilen saatte salona gelerek bekleyen Günay, Ateş ve Güneş yaklaşık iki buçuk saat bekledikten sonra gazetecilere bir açıklama yaparak salonu terkettiler. Günay, dünden buyana kurultayda yaşananları kaygıyla takip ettiklerini belirterek, ''Bütün CHP'liler olarak büyük bir acıyla izledik. Dünden buyana yaşananlar için kurultayı izleyen gazetecilerden, konuklardan, Emniyet güçlerinden özür diliyoruz'' dedi. 
     ''Kavganın hiçbir tarafında yer almadık'' diyen Günay, dün Divan Başkanlığı'na 500'ü aşkın imzayla verilen ve PM seçimlerinin çarşaf liste esasına göre yapılmasını isteyen önergenin, ''oldu bitti ile blok listeye dönüştürüldüğünü'' savundu. 
     Ertuğrul Günay, ''Yargıya gidecek misiniz'' sorusuna ''O bundan sonraki süreç'' yanıtını verirken, seçimlere geçilmesi için bir süre daha bekleyeceklerini, sonra da salonu terkedeceklerini söyledi. Abdülkadir Ateş ise Divan Başkanı'nın kurultay çalışmalarına ara verdiğini söylemesine rağmen daha sonradan çarşaf liste önergesini işleme koyduğunu kaydederek, ''Sonradan kalan üç beş kişiyle oylama yapıldı. Bu antidemokratik oylamayı protesto ediyoruz'' diye konuştu. 
     Salonda bir süre daha oturan Günay ve arkadaşları daha sonra hep birlikte kurultaydan ayrıldılar. Günay çıkarken, ''tek başlarına kendi içlerinde bile liste yapamıyorlar'' dedi. 
     
     LİVANELİ VE ARKADAŞLARINDAN BOŞ OY 

     Bu arada kurultay öncesinde genel başkan adaylığı gündeme gelen İstanbul Milletvekili Zülfü Livaneli'ye destek veren milletvekillerinden Manisa Milletvekili Hasan Ören de bir açıklama yaptı. 
     ''Livaneli ile birlikte hareket eden 23 milletvekili olarak'' yola çıktıkları barış projesini bundan sonra da parti içinde sürdüreceklerini belirten Ören, kurultayda hiçbir tarafa destek vermediklerini savundu. Ören, dün gece herkes gittikten sonra çarşaf liste önergesinin oylanmasının 100-150 delegenin bulunduğu bir ortamda yapıldığını ifade ederek, ''CHP'ye bunlar yakışmıyor. PM seçimlerinde hiçbir tarafa destek vermeyeceği, boş oy kullanacağız'' dedi. 
     
     -BAZI MUHALİFLERİN TASFİYE KAYGISI 

     Bu arada parti içi muhalifler kurultay sonrasında bir tasfiye süreci yaşanacağına ilişkin kaygılarını dile getirdiler. Sarıgül'e destek veren Ankara Milletvekili Mehmet Tomanbay, parti yönetiminin disiplin söylemi altında, tasfiye süreci başlatabileceğini savunarak, ''Böyle bir yanlış, partiyi toptan yok eder. Yapılması gereken tasfiye değil, demokratik yönetim modelini gerçekleştirmektir'' dedi. 
     Tomanbay, Baykal'ın CHP tarihinde en düşük oy oranıyla genel başkan seçildiğini savunarak, ''Bu oy oranıyla CHP'yi sağlıklı yönetmek çok zordur'' diye konuştu. 
     Yazılı bir açıklama yapan Denizli Milletvekili Mustafa Gazalcı da halkın sorunlarını konuşmaktan uzak, kişisel kavgaların yapıldığı, yumrukların konuştuğu bir kurultay yaşandığını belirterek, kurultay sürecinde ''kişilere bağlılıktan uzak bir yol izlediğini, dün de hiçbir aday için imza vermediğini'' kaydetti. 
     Gazalcı, kurultay sonuçlarına saygılı olduğunu ifade ederek, şunları kaydetti. 
     ''Seçilenlerle birlikte CHP'den ayrılmadan halkımıza hizmeti sürdürmeliyiz. Daha önce yapılan yanlışlar ve bu kurultayda yaşanan olaylar bize ders olmalıdır. Adım adım getirildiğimiz bu kötü ortamdan yine adım adım olumlu tavırlar sergileyerek çıkabilir, partide sevgiyi, barışı, demokrasiyi, parti içi eğitimi yeniden egemen kılmalıyız.'' 
     
</TEXT>
</DOC>
