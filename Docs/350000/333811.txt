<DOC>
<DOCNO> 333811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas01.html </URL>
<DATE> 2005/04/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Titanic'in üzerinden 93 yıl geçti 
</HEADLINE>
<TEXT>

     Batması imkansız denilen teknolojinin son harikası Titanic, tam 93 yıl önce bugün Atlas Okyanusu'nun soğuk sularına gömülmüştü. Bin 512 kişinin yaşamını yitirdiği kazada dev geminin batması sadece üç saat sürmüştü. 
     Yapıldığında 20'nci yüzyılın simgesi olarak gösterilen ve 17 bin işçinin emeğiyle ortaya çıkarılan Titanic, daha ilk seferinde sulara gömülmüştü. 
     İngiltere'nin Southampton Limanı'ndan 1912'de New York'a doğru yola çıktığında 2 bin 227 yolcu birer servet ödeyerek bugüne kadar yapılmış en lüks ve sağlam gemide yerlerini almışlardı. 
     Birinci sınıf kamaraların 55 bin dolara satıldığı ilk yolculukta Avrupa ve ABD'nin kaymak tabakasının yanı sıra geminin yapımcısı Thomas Andrews de yer alıyordu. 
     
     Batması üç gün sürecekti 
     Gemiyi yapan mühendislerin iddiası Titanic'in batmayacağıydı. Her şeyden önce geminin tabanı birbirinden bağımsız kompartmanlardan oluşmuştu. 
     Herhangi bir nedenle gemi alttan bir darbe aldığında sadece darbeyi alan bölüm su alacaktı. En kötü olasılık olarak iki geminin çarpışması durumunda dahi kompartmanların bir kısmı su alacak ve geminin batması en az üç gün sürecekti. 
     Bu kadar uzun bir sürede mutlaka yardım geleceği düşünülürse Titanic dünyanın en güvenilir gemisiydi. Üstelik dünyanın en kaliteli çeliği bu gemi için kullanılmıştı. 
     
     Batık 1985'te bulundu 
     Ancak ne yazık ki Titanic, dünyanın en büyük deniz faciasının kurbanı olmaktan kurtulamadı. Batmaz denilen gemi üç saat gibi kısa bir sürede Grönland açıklarında Atlas Okyanusu'nun sularına gömüldü. 
     Soğuk bir nisan akşamı okyanusun dibine inen geminin neden battığını anlamak için ise tam 73 sene beklendi. 1985 yılında bir denizbilimci olan Bob Ballard, Titanic'in enkazını 12 bin 612 feet derinlikte bulmayı başardı. 
     İlk bilimsel araştırma takımının Titanic'e ulaşması ise 1991'de gerçekleşti. Dalış sırasında ölenlere saygı göstermek amacıyla kişisel eşyalar yukarı çıkarılmadı. Ancak bilimsel araştırmaların sürdürülmesi amacıyla gemi enkazından metal parçalar toplandı. 
     Toplanan parçalar ve enkazın deniz dibindeki görüntüsü Titanic'in bir buzdağına nasıl boyun eğdiğini gözler önüne seriyordu. Titanic'i iki ayrıntı batırmıştı. Üstelik bu iki ayrıntı gemiyi, yaratıcılarının en güvendiği noktalardan vurmuştu. 
     
     Bıçak gibi yardı 
     İlk ayrıntı geminin alttan, önden ya da arkadan darbe alacağını hesaplayan mühendisleri yanıltmıştı. Gece karanlığında yol alan Titanic buzdağını gördüğünde kurtulmak için çok geçti. 
     Nöbet tutan gözcüler buzdağını fark etmeseydi ve gemi doğrudan buzdağına çarpsaydı önden hasar alacak, ön taraftaki kompartman suyla dolacaktı ve Titanic batmayacaktı. 
     Fakat buzdağı görüldü ve son bir umutla manevra yapıldı. Dünyanın en büyük gemisi kendini kurtaramadı ve buzdağı geminin yan tarafını baştan sona bir bıçak gibi kesti. Tek kompartman yerine bütün kompartmanlar suyla doldu ve Titanic battı. 
     
     Esnekliği yoktu 
     Titanic'i tarih yapan ikinci ayrıntı ise dönemin en güçlü çeliğini döken mühendislerin, metale gerekli esnekliği veren maddeleri eklememiş olmalarıydı. 
     Deniz dibinden çıkarılan çelik parçalarla, günümüzde gemilerde kullanılan çelik üzerinde yapılan testler bunu açıkça ortaya koydu. 
     
</TEXT>
</DOC>
