<DOC>
<DOCNO> 316580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/dunya/axdun01.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsrail, İran'ı vurursa destekleriz' mesajı 
</HEADLINE>
<TEXT>


ABD Başkanı Bush, 'İsrail'in lideri olsaydım, İran'ın nükleer silaha sahip olmasından kaygı duyardım. Güvenliği tehdit edilirse, İsrail'i destekleriz' dedi 

DIŞ HABERLER SERVİSİ 


ABD Başkanı George W. Bush, İsrail'in, atom bombası üretme çabası içinde olduğundan şüphelenilen İran'ın nükleer tesislerini imha etmeye çalışması halinde, bu ülkeyi destekleyecekleri imasında bulundu. 
İngiliz The Daily Telegraph gazetesi, Washington'da gazetecilere konuşan Bush'un, "Eğer İsrail'in lideri olsaydım, İranlı bazı Ayetullahların ülkemin güvenliğiyle ilgili açıklamalarına kulak verirdim. İran'ın nükleer silaha sahip olmasından kaygı duyardım. İsrail bizim müttefikimiz, bu ülkeyi destekleyeceğimiz yolunda güçlü taahhütlerimiz var. Güvenliği tehdit edilirse, İsrail'i destekleriz" sözlerine yer verdi. Bush, İran'ın nükleer silah üretebilme kapasitesine erişmesinden herkesin endişelenmesi gerektiğini söyledi. 

Avrupa turuna çıkıyor 
Yarın Avrupa turuna çıkacak olan Bush'un Avrupalı liderlerle yapacağı görüşmelerin önemli gündem maddelerinden biri de İran'ın nükleer kapasitesi olacak. 


</TEXT>
</DOC>
