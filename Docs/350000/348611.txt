<DOC>
<DOCNO> 348611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy20.html </URL>
<DATE> 2005/06/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Partilere gün hesabıyla Hazine yardımı... 
</HEADLINE>
<TEXT>

     Hazine, ANAP ve SHP’ye, TBMM’de temsil edilmeye başlamalarından Siyasi Partiler Yasası’nın en az 3 milletvekiline Hazine yardımını öngören geçici 16. maddesinin yürürlükten kaldırılmasına kadar geçen süre için para aktardı. 
     Alınan bilgiye göre, Hazine, ANAP’a 10 milletvekili için 37 gün üzerinden 731 milyar, SHP’ye ise 5 milletvekili için 40 gün üzerinden 184 milyar liralık yardımı dün hesaplarına aktardı. 
     Ancak ANAP ve SHP, Hazine’ye başvuruda bulundukları tarihte kaç milletvekilleri varsa ona göre bir yıllık paranın kendilerine ödenmesi gerektiği görüşünde. Bu nedenle ANAP, 8 trilyon lira para alması gerektiğini öne sürerek, bu paranın kendilerine ödenmediği gerekçesiyle yürütmenin durdurulması ve alacaklarının faiziyle ödenmesi için mahkemeye başvuracak. 
     Aynı şekilde SHP’nin de mahkemeye başvurarak, bir yıllık paranın ödenmesini talep edeceği ifade edildi. 
     
     YÜRÜRLÜKTEN KALDIRILAN HÜKÜM 
     TBMM, Siyasi Partiler Yasası’nın, en az 3 milletvekili ile 10 milletvekili arasında milletvekiline sahip partilere de Hazine yardımı yapılmasını öngören geçici 16. maddesinin yürürlükten kaldırılmasına ilişkin yasayı Cumhurbaşkanı’nın iade etmesi nedeniyle iki kez görüşmüş ve 29 Nisan’da kabul etmişti. Yasa, 9 Mayıs’ta da yürürlüğe girmişti. 
     Yasayla yürürlükten kaldırılan Siyasi Partiler Kanunu’nun geçici 16. maddesi şöyle 
     "Türkiye Büyük Millet Meclisi’nde 10 veya daha fazla milletvekili bulunup da devlet yardımı alamayan ve seçimlere girme hakkını elde edecek şekilde teşkilatlanmasını tamamlamış siyasi partilere, bu kanunun yürürlüğe girdiği tarihten sonra, Siyasi Partiler Kanunu’nun ’Ek Madde 1’ de öngörülen esaslar dairesinde en az devlet yardımı alan siyasi partiye yapılan yardım kadar devlet yardımı yapılır. Bu partilerin 10’dan az olmakla birlikte en az 3 veya daha fazla milletvekiline sahip olmaları halinde, kendilerine en az devlet yardımı alan siyasi partiye yapılan yardımın 1 4’ü tutarında devlet yardımı yapılır." 
     
</TEXT>
</DOC>
