<DOC>
<DOCNO> 300186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun43.html </URL>
<DATE> 2004/12/23/ </DATE>
<TIME> 18.59 </TIME>
<AUTHOR>  </AUTHOR>
<HEADLINE>
Mladiç, yeraltı sığınağında saklanıyor... 
</HEADLINE>
<TEXT>

     Bosnalı Sırp savaş suçlusu sanığı General Ratko Mladiç'in, son 6 ayda Bosna Sırp ordusu tarafından bir yeraltı sığınağında saklandığı bildirildi. 
     Bosna-Hersek'teki AB barış gücünün başkanı İngiliz Binbaşı David Leakey, eski Yugoslav ordusu tarafından inşa edilen sığınağın girişinde gazetecilere yaptığı açıklamada, ''Mladiç'in son 6 aydır bu sığınakta olduğuna ilişkin kanıtımız var ve bu nedenle sığınak kapatılacak'' dedi. 
     Buldukları kanıta ilişkin herhangi bir bilgi vermeyen Leakey, konuyla ilgili soruşturmanın başlatıldığını söyledi. 
     Bosnalı Sırp yetkililerin, Mladiç'in sığınakta saklanmasından haberdar olması gerektiğini belirten Leakey, sığınağın çok iyi tasarlandığını ve muhtemelen Avrupa'daki en pahalı askeri telefon santraline sahip olduğunu açıkladı. 
     Sığınağı koruyan askerlerin komutanı Yüzbaşı Mlorad Zeriç ise Mladiç'in bu yıl burada tutulduğunu yalanladı. 
     Yeraltı sığınağının 400 metrelik tüneller, kendi su kaynağı ve jeneratör sistemine sahip olduğu, 3 bin metre karelik alanda birçok odada un, yağ, konserve yiyecek, silah, üniforma ve askeri teçhizat bulunduğu belirtildi. 
     Bosnalı Sırp lider Radovan Karaciç ile birlikte eski Yugoslavya için kurulan BM savaş suçları mahkemesi tarafından aranan Mladiç'in, Bosna Savaşı 1992-95 sırasında sığınağı karargahı olarak kullandığı kaydedildi. 
     
</TEXT>
</DOC>
