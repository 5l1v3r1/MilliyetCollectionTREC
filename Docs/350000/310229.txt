<DOC>
<DOCNO> 310229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko14.html </URL>
<DATE> 2005/01/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Afyon lokumuna talep yüksek... 
</HEADLINE>
<TEXT>

     Şekerleme ve lokumlarıyla ünlü Afyonkarahisar'da yapılan ve yüzün üzerinde çeşidi bulunan Afyon lokumu, çok sayıda ülkeye ihraç ediliyor. 
     Günde yaklaşık 40-42 ton lokumun üretildiği Afyonkarahisar'da bulunan lokum imalathanelerinin, talebi karşılamakta güçlük çektiği belirtildi. 
     İsteğe göre Afyon lokumunun her çeşidinin üretilmesinin mümkün olduğunu belirten, 35 yıllık lokum ustası İlyas Sayın, ilde günlük lokum üretiminin 40 ton civarında olduğunu söyledi. 
     Afyon lokumunun ününün Türkiye dışına taştığına dikkati çeken Sayın, ihraç lokumlar arasında en çok talebin kaymaklı, sultan, cezerye lokumlarına geldiğini kaydetti. 
     AA muhabirinin edindiği bilgiye göre, nişasta ve şeker eriğiyle elde edilen Afyon lokumu 15. yüzyıldan itibaren yaygınlaşmaya başladı. Geçmişte bal ve pekmez kullanılarak yapılan Afyon lokumunun üretimi Osmanlı İmparatorluğu döneminde rafine şekerin getirilmesiyle hız kazandı. 
     
     LOKUM NASIL YAPILIYOR 
     Şeker, mısır, nişasta ve suyun uygun oranlarda karıştırılıp, içine meyve ya da kuruyemiş eklenmesiyle elde edilen karışım, 160 derecede bir süre kaynatılıyor. Elde edilen sıcak ve akıcı durumdaki lokum, tahta tablalar ya da mermer tezgahlar üzerine dökülüp, üzerine nişasta serpilerek 24 saat soğumaya bırakılıyor. 
     Soğuyan ve esnek bir katılığa ulaşan şekerleme, hünerli ellerin de yardımıyla istenen şekle sokulabiliyor. 
     Lokumun yanında pişmaniye yapımında da önemli bir yere sahip olan Afyonkarahisar'da, pişmaniyenin yapımı ise tamamen insan gücüne dayanıyor. 
     Afyonkarahisar Ticaret ve Sanayi Odası verilerine göre 2004 yılında yaklaşık 4 milyon dolarlık şekerleme ve lokum ihraç eden Afyonkarahisarlı lokumcular, başta Amerika, Belçika, Dubai, Danimarka, Avustralya, Makedonya, Almanya, Kuzey Kıbrıs Türk Cumhuriyeti, İspanya olmak üzere çok sayıda ülke insanına Afyon lokumunu tattırıyor. 
     
</TEXT>
</DOC>
