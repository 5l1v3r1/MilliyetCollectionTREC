<DOC>
<DOCNO> 349126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo01.html </URL>
<DATE> 2005/06/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fenerbahçe Emre ile anlaştı, tek sorun para koparmak isteyen Inter 
</HEADLINE>
<TEXT>

     Fenerbahçe, Emre ile anlaşma sağladı. Parayı düşünen Inter, Newcastle United ve Arsenal'in cazip tekliflerine daha yakın. 
     
     İlk görüşmeler olumlu 

     Fenerbahçe’nin Emre hayali gerçekleşmek üzere... Başkan Aziz Yıldırım’ın ısrarla istediği ve pazarlıkları bizzat yürüttüğü Emre’nin transferinde gün geçtikçe yeni gelişmeler yaşanıyor. Bu futbolcunun transferindeki son durum ise şöyle Sarı - Lacivertliler Milli yıldızla anlaşmaya vardı. Kulübü İnter’le ilk görüşmeler de olumlu geçti. Ancak tek sorun daha fazla para koparmak isteyen İtalyan kulübünün politikası. 
     
     Yıldırım boş durmayacak 

     Inter, Premier Lig kulüplerinden Newcastle United ve Arsenal’ın tekliflerini daha cazip buluyor. Inter, önümüzdeki salı gününe kadar İngiliz takımlarıyla masaya oturacak ve sonunda Fenerbahçe’ye durumu bildirecek. Ancak Aziz Yıldırım’ın bu süre zarfında da boş durmayacağı ve Emre için önerilen parayı arttıracağı öğrenildi. Sarı-Lacivertliler’in transfer bombaları Emre ile de bitmiyor. Sırada büyük yıldızlar var. 
     
     Bir Alex daha var 

     Yıldırım’ın istediği diğer bir futbolcu da Hertha Berlin’li Yıldıray Baştürk. Fenerbahçe ayrıca, PSV Eindhoven’ın savunmadaki yıldızı Brezilyalı Alex ile de dirsek temasında. Real Madrid ile yollarını ayırmayı düşünen bir başka Sambacı Roberto Carlos konusunda, ilk görüşmelerin yapıldığı öğrenildi. Türkiye içinden de İstanbulsporlu Faruk, Denizlisporlu Güven ve Serdar ile prensipte anlaşıldı. 

     
</TEXT>
</DOC>
