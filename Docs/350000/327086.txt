<DOC>
<DOCNO> 327086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo18.html </URL>
<DATE> 2005/03/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ç. Rize Beşiktaş ile Kürşat arasında kesin bir anlaşma yok... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, şu anda Beşiktaş Kulübü ile Kürşat arasında kesin bir anlaşma olmadığını söyledi. 
     Zehiroğlu, bazı gazetelerde, Beşiktaş Teknik Direktörü Rıza Çalımbay'ın, Çaykur Rizesporlu Kürşat ile anlaştıkları yönündeki açıklamalarının yer aldığını anımsattı. 
     Karşılaşmalar yapılırken bu tarz demeçler verilmesinin doğru olmadığını savunan Zehiroğlu, ''Ancak şu anda Beşiktaş Kulübü ile Kürşat arasında kesin bir anlaşma yok. Olsa bile bu durum, Kürşat'ın sezon sonuna kadar oynayacağı futbolu etkilemez. Kürşat sezon sonuna kadar bizim futbolcumuzdur'' dedi. 
     Sezon sonunda gerekenin yapılacağını ifade eden Zehiroğlu, ''Taraftarlar Kürşat transfer olacaksa oynamaz endişesine kapılmasın. Daha iyi mücadele eder, kendini gösterir. Taraftarlar bunları düşünmesin, maçlara gelsin, takımına destek versin'' diye konuştu. 
     
</TEXT>
</DOC>
