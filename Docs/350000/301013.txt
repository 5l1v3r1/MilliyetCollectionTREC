<DOC>
<DOCNO> 301013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/spor/spo01.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fran'ın öfkesi 
</HEADLINE>
<TEXT>


İspanyol futbolcunun, yönetimin verdiği sözü tutmaması nedeniyle zehir zemberek açıklamalar yaptığı ortaya çıktı 

MEHMET ÇİFTÇİ 


"Gizli tutalım" 
SİYAH - Beyazlı yönetimin göndermeyi kararlaştırdığı Juanfran'ın dün sadece MİLLİYET'te yer alan ve ağır eleştirilerle dolu açıklamalarının arkasında verilen sözün tutulmamasının yer aldığı öğrenildi. Yönetimin, İspanya'ya gitmeden önce, Del Bosque kanalıyla Juanfran'a, "Türkiye'ye ve takıma uyum sağlayamadı. Kendisine kulüp bulursa kolaylık sağlarız. Ancak gizli tutalım" mesajı yolladığı bildirildi. 

"Gitmiyorum" 
DEL Bosque'nin de, İspanyol futbolcuyla yaptığı görüşmede bu mesajları aynen ilettiği ve sessiz kalması konusunda uyardığı ifade edildi. Ancak yönetimin, Juanfran'ın İspanya'ya gittiği gün SPK'ya resmi açıklama yollayarak, göndereceğini bildirmesine, İspanyol yıldızın çok sinirlendiği, "Hani gizli kalacaktı. Benim pazarlık gücümü elimden aldılar. Hiçbir yere gitmiyorum" çıkışını yaptığı vurgulandı. 

Carew'in korkusu 

Beşiktaş formasını sakatlığı nedeniyle giyemeyen Norveçli futbolcunun, "Kupa alamazsak, beni satarlar" dediği bildirildi 

Dert yandı 
BEŞİKTAŞ'A transfer olduktan sonra inişli - çıkışlı bir grafik çizen ve sakatlığı nedeniyle uzun süredir forma giyemeyen John Carew, sessizliğini bozdu. Parma deplasmanına gitmediği için tepki alan Norveçli futbolcunun ülkesindeki basın mensuplarına dert yandığı ve "Başarısız bir sezon geçiriyoruz. Eğer şampiyon olamaz, Şampiyonlar Ligi'ne katılamaz ya da Türkiye Kupası'nı alamazsak, Beşiktaş beni elinde tutmaz, mutlaka satar" dediği öğrenildi. Barcelona da, ara transferde listesine aldığı Carew'den vazgeçmişti. 

Ve kamp başladı 

Rahman SAĞIROĞLU 

BEŞİKTAŞ yönetiminin iki günlük kamp dönemi dün başladı. Ümraniye Nevzat Demir Tesisleri'ne gelen yöneticiler, aynı gece ilk yarının değerlendirmesini yaptılar. Ayrıca ikinci devre öncesi izlenecek transfer politikası üzerinde de fikir alışverişinde bulunuldu. Başkan Yıldırım Demirören'in istifacı yöneticilerin açıklamalarıyla ilgili bütün kurmaylarından görüş istediği vurgulandı. Yöneticiler bugün eşleri ve çocuklarıyla birlikte tesislerde kahvaltı yaptıktan sonra çalışmaya devam edecekler. 

'Biz, o ruhu istiyoruz' 

MEDYA Kartalları taraftar grubu dün İnönü Stadı'nda protesto eyleminde bulundu. Baba Hakkı, Şeref Görkey, Süleyman Seba, Metin Tekin, Ali Gültiken ve Feyyaz Uçar'ın formalarını giyen taraftarlar okudukları basın bildirisinde, "Bizler, Beşiktaş'ın bu isimlerle anıldığı tertemiz günlere geri dönmek istiyoruz. Biz, o ruhu, geri istiyoruz" dediler. 


</TEXT>
</DOC>
