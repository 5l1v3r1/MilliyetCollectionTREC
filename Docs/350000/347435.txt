<DOC>
<DOCNO> 347435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun36.html </URL>
<DATE> 2005/05/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Alman basını Türkiye yeni bir durumla karşı karşıya... 
</HEADLINE>
<TEXT>

     Alman Hıristiyan Sosyal Birlik Partisi CSU federal meclis grubu Başkanı Michael Glos, Türkiye'nin AB üyeliğiyle ilgili tartışmanın yeniden başlatılması gerektiğine inandıklarını söyledi. 
     Glos, bugün başkent Berlin'deki açıklamasında, Türkiye ile AB üyelik müzakerelerine 3 Ekim'de başlanması kararının dikkatli bir şekilde ve ''kırıp dökmeden'' geri alınması gerektiğini belirtti. 
     Glos, Fransa'da Avrupa Anayasası referandumundan çıkan olumsuz sonucun büyük ölçüde Türkiye'nin AB üyeliği perspektifinden kaynaklandığı şeklindeki tezini de tekrarladı. 
     Öte yandan, Alman gazeteleri de Birlik partilerinin CDU CSU , AB'nin genişlemesine karşı çıkmalarıyla ilgili haber ve yorumlara geniş şekilde yer verdiler. 
     Frankfurter Rundschau gazetesi, Birlik partilerinin AB'nin genişlemesini frenlemeye çalıştıklarını belirterek, ''Başta Başbakan adayı Angela Merkel olmak üzere Birlik partili üst düzey politikacılar, mevcut genişleme politikasının gözden geçirilmesini talep ediyorlar. Hessen ve Saarland eyaleti başbakanları Roland Koch ve Peter Müller, 'genişlemelerin hızıyla ilgili sonuç' çıkarılmasını talep ettiler'' şeklinde ifadeye yer verdi. 
     Hıristiyan Demokrat Birlik Partili CDU Milletvekili Matthias Wissmann da gazeteye verdiği demeçte, şunları savundu 
     ''Türkiye şimdiye kadar müzakerelerin başlaması için AB Konseyi tarafından öne sürülen koşulları yerine getirmedi ve reform sürecini belirgin bir şekilde yavaşlattı. Bunun yanı sıra AB'nin de üye alabilecek durumda olup olmadığının sorulması gerekiyor. Şimdi yön değişikliğine gidilmesi ve örneğin 'imtiyazlı ortaklık' gibi üçüncü bir yolun tercih edilmesi daha yoğun şekilde gündeme gelecektir.'' 
     
     DER TAGESSPIEGEL GAZETESİ 
     Der Tagesspiegel gazetesi de, Almanya'da olası bir hükümet değişikliği durumunda, AB üyelik müzakerelerinin zorlaşacağı şeklinde yorum yaparak, şu görüşlere yer verdi 
     ''Türkiye, ekim ayından itibaren AB ile yapılacak müzakerelerin sadece formalite gereği yürütüleceğine kendini hazırlamak zorunda. Başbakan Recep Tayyip Erdoğan, Fransızların AB Anayasası'na hayır demelerinin Türkiye'nin AB başvurusuna doğrudan etkisi olamayacağını açıkladı. Dışişleri Bakanı Abdullah Gül ve AB ile müzakereleri yürütecek Devlet Bakanı Ali Babacan, Anayasa'nın müzakereler için belirleyici olmadığını ve üyelik müzakerelerinin planladığı gibi 3 Ekim'de başlayacağını söylediler. Ancak Türkiye, fiilen yeni bir durumla karşı karşıya.'' Berliner Zeitung gazetesine demeç veren İstanbul'daki Türk-Alman Sanayi ve Ticaret Odası Genel Müdürü Marc Landau ise şunları söyledi 
     ''Almanya'da hükümette kim olursa olsun, biz müzakerelerin aynen kararlaştırıldığı gibi 3 Ekim'de başlayacağından kesin olarak eminiz. Merkel, geçen yıl Türkiye'ye yaptığı ziyarette ve diğer ortamlarda her zaman, hükümete gelmeleri halinde bir defa alınan kararlara saygı göstereceğini vurguladı. Biz bunu özellikle olumlu karşılıyoruz. Buradaki Alman sanayiciler, Türkiye'nin AB üyeliğini istiyor.'' 
     
     ''SEÇİM MALZEMESİ YAPILMAMALI'' 
     Almanya'daki olası bir hükümet değişikliğinin, müzakerelerin şeklini ve hızını etkileyip etkileyemeyeceğinin beklenip görülmesi gerektiğini belirten Landau, ''Ancak müzakereleri federal hükümet değil, AB Komisyonu yürütecek. Türkiye'nin tam üyeliği zaten en erken 10 yıl içinde gerçekleşecek. O zamana kadar çok şey olabilir'' diye konuştu. 
     Almanya'da Türkiye'nin AB üyeliğinin seçim malzemesi yapılmaması konusunda da uyarıda bulunan Landau, şöyle dedi 
     ''Bu konu seçim kampanyası polemiklerine uygun değil. Burada söz konusu olan, kısa vadeli duygular değil, uzun vadeleri çıkarlar ve bağlantılardır. Türkiye meselesini seçimlerde ölçüsüz bir şekilde abartmak kimseye yarar sağlamaz. Ne Almanlara ve burada bulunan şirketlere, ne de Türklere.'' Landau, müzakereler sonunda Türkiye'nin AB üyeliğinin gerçekleşmemesi durumunda ne olacağı şeklindeki bir soruyu da şöyle yanıtladı 
     ''Şu anda varsayımlar üzerine hareket ediyoruz. Ancak böyle bir şeyin olması, Avrupa ile Türkiye arasındaki ekonomik ilişkileri herhalde büyük ölçüde frenlerdi. Özellikle Almanya ile Türkiye arasındaki ticaret, yıllardan bu yana dev adımlarla büyüyor. Türkiye'nin AB adaylığının başarısızlığa uğraması, tabii ki iyi ekonomik ilişkilerin sona ermesi anlamına gelmeyecektir. Hiçbir Türk ve hiçbir Avrupa şirketi köprülerini yıkmayacaktır. Ancak siyasi zarar muhtemelen çok daha büyük olacaktır.'' 
     
</TEXT>
</DOC>
