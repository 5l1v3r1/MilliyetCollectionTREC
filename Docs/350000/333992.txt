<DOC>
<DOCNO> 333992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy03.html </URL>
<DATE> 2005/04/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TBMM Milli Egemenlik Onur Ödülü için 144 kişi aday gösterildi... 
</HEADLINE>
<TEXT>

     TBMM Milli Egemenlik Onur Ödülü için 144 kişi aday gösterildi. 
     TBMM Başkanlık Divanı tarafından yapılacak değerlendirme sonucunda onur ödülünü kazanan kişiye ödülü, Meclis Başkanı Bülent Arınç tarafından 26 Nisan Salı günü düzenlenecek törenle verilecek. 
     TBMM Onur Ödülü ve Hizmet Ödülü yönetmeliği uyarınca verilecek olan ödülün dizaynı konusunda çalışmaların sürdüğü, para ödülünün miktarının da henüz belirlenmediği ifade edildi. 
     Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, CHP Genel Başkanı Deniz Baykal, Tarım ve Köyişleri Bakanı Sami Güçlü ile Şanlıurfa Emniyet Müdürü Kutlay Çelik'den sonra Fetullah Gülen de adaylıktan çekildi. Gülen'in avukatı aracılığıyla başvuruda bulunarak adaylıktan feragat ettiğini bildirdiği öğrenildi. 
     Fetullah Gülen, iki kişi tarafından ''700 okul, 1000 yurt, 1000 kreş, 500 dershane ve nice eğitim kurumları yaptırması dolayısıyla'' aday gösterilmişti. 
     
     SİNANOĞLU'NU 5 BİN KİŞİ ADAY GÖSTERDİ 
     KKTC Cumhurbaşkanı Rauf Denktaş, ekonomiden sorumlu Devlet Bakanı Ali Babacan, işadamı Bülent Eczacıbaşı, modacı Zuhal Yorgancıoğlu gibi isimlerin de yer aldığı onur ödülü adayları arasında yer alan Prof.Dr.Oktay Sinanoğlu'nu yaklaşık 5 bin kişi aday gösterdi. 
     Sinanoğlu, 26 yaşında dünyanın en genç Profesörü unvanını alarak Nobel ödülüne iki kez aday gösterilen ilk ve tek Türk Profesörü. Prof. Sinanoğlu, Fizik, Kimya, Türk Dili, alanında yaptığı bilimsel çalışmaları ve ABD, Japonya, Hindistan, Güney Amerika ve Avrupa ülkelerinde Türkiye'nin adını başarılarıyla duyurmuş olması ve Türkiye'de pek çok bilimsel ödül almış, ülkemizde Kuramsal Kimya Bölümü'nü kuran kişi olması ve 1975 yılında çıkarılan bir yasa ile kendisine 'Türkiye Cumhuriyeti Profesörü' unvanı verilen ilk ve tek Türk Profesörü olması dolayısıyla onur ödülüne en yakın isimlerden biri olarak gösteriliyor. 
     
</TEXT>
</DOC>
