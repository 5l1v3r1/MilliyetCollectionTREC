<DOC>
<DOCNO> 308257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonspo11.html </URL>
<DATE> 2005/01/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Konyaspor'da moraller yerinde... 
</HEADLINE>
<TEXT>

     Konyaspor, Türkiye Kupası'nda yapacağı Beşiktaş maçının hazırlıklarını bugün yapılacak idmanla tamamlayacak. 
     Konyaspor Basın Sözcüsü Bahattin Karapınar, ligin ilk yarısının ardından iyi bir transfer ve hazırlık dönemi geçiren Konyaspor'un ikinci yarıya keyifli gireceğini söyledi. 
     İkinci yarı maçlarından önce, Türkiye Kupası'nda zorlu Beşiktaş karşılaşmasının kendilerini beklediğini ifade eden Karapınar, pazar günü İstanbul'da yapılacak maçın hazırlıklarında sona gelindiğini kaydetti. 
     Kulüpte bugün düzenlenecek bayramlaşmanın ardından, son bir antrenmanla çalışmaları tamamlayacaklarını ve yarın İstanbul'a hareket edileceğini belirten Karapınar, ''Oyuncularımızın morali son derece yerinde. Altan dışında sakat veya cezalı oyuncumuz bulunmuyor'' dedi. 
     Teknik Direktör Saffet Susiç'in devre arası transfer edilen Ceyhun, Alper, Suat Usta ve Baliç gibi oyunculara Beşiktaş maçında yer vereceğini ifade eden Karapınar, bu oyuncuların takıma kısa sürede uyum sağlamalarının sevindirici olduğunu söyledi. 
     Basında Beşiktaş'a geri döndüğü yolunda haberler yer alan Ronaldo konusunda ise belirsizliğin sürdüğünü belirten Karapınar, ''Ronaldo defterini kapatmak üzereyiz. Bu konuda canımızı sıkmak istemiyoruz. Ronaldo'nun dönmemesi halinde yerine başka bir oyuncu düşünmüyoruz'' diye konuştu. 
     
</TEXT>
</DOC>
