<DOC>
<DOCNO> 318023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur44.html </URL>
<DATE> 2005/02/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Fon'daki iştirak satışını kolaylaştıracak teklifin maddelerine geçiliyor 
</HEADLINE>
<TEXT>

     Devlet Bakanı Abdüllatif Şener, yabancıların Türkiye'de radyo ve televizyon sahipliğine sınırlama getirilebileceğini söyledi. 
     TBMM Plan ve Bütçe Komisyonu, Tasarruf Mevduatı Sigorta Fonu TMSF iştiraklerinin veya yönetim ve denetimi devralınan şirketlerin hisselerinin veya aktiflerinin satışında Fon'a da yetki veren yasa teklifinin tümü üzerindeki görüşmeleri tamamlayarak maddelerine geçilmesini kabul etti. Toplantıyı yöneten Başkanvekili AK Parti Bursa Milletvekili Altan Karapaşaoğlu, komisyonu bu aşamada tatil ettiğini, belirlenecek başka bir tarihte görüşmelere devam edileceğini bildirdi. 
     Devlet Bakanı Abdüllatif Şener, TMSF'nin bir yandan alacakların tahsili ile uğraşırken, diğer yandan da varlıkların değerlendirilmesi ile ilgili çaba gösterdiğini söyledi. Bu çalışmaların da büyük zorluklarla sürdürüldüğünü belirten Şener, art niyetli kişilerin hukukun boşluklarından yararlanma çabasında olması ve süreci sonuna kadar kullanma girişimleri nedeniyle devlet alacaklarının tahsilinde büyük güçlükler olduğunu anlattı. Bu çerçevede bazı yasalara ihtiyaç duyulduğunu ve onların da TBMM'ye getirildiğini kaydeden Şener, TMSF'nin bir talebi olduğunu, tam onu değerlendirirken Meclis'e bir teklif sunulduğunu dile getirdi. Şener, bu nedenle tasarıdan vazgeçildiğini ancak, 4 dönemdir Meclis'te bulunduğu halde ilk kez, ''neden teklif olarak geldi'' değerlendirmesi ile karşılaştığını söyledi. 
     Milletvekillerinin yasama sürecine etkin katılımı açısından teklifin daha anlamlı olduğunu belirten Şener, teklif üzerinde görüşmelerin tasarıya göre kolaylığının, milletvekillerinin daha rahat katkı koyabilmelerinden kaynaklandığını dile getirdi. 
     Abdüllatif Şener, teklifte maddenin uzunluğunun zorunluluktan kaynaklandığını, ilgili bankalar kanunun bir maddesinin, bir fıkrasının, bir bendi içindeki bir paragrafın değişmesinin söz konusu olduğunu, yasaya uyum açısından teklifin bu şekilde yazıldığını kaydetti. 
     Star grubundan 600 dolayında kişinin işten çıkarıldığı ve bunlara kazanılmış haklarının da ödenmediği yolundaki eleştiriye yanıtlarken de Şener, bağımsız kurulların çalışmalarını bakanlardan bağımsız olarak yürüttüklerini, sadece zaman zaman bilgi notu aktardıklarını ifade etti. Şener, Star'da yapılan son operasyonla ilgili bilgisi olmadığını da bildirdi. 
     Yabancı sermayenin medya sahipliğinde payının ne olması gerektiği konusunda kesin bir görüşü bulunmadığını belirten Şener, şöyle dedi 
     ''Teknolojideki gelişmeler, yerli yabancı sermaye ayrımı ve bazı koruma önlemlerini aşacak boyutlardadır. Kaldı ki RTÜK, denetim yapacaktır. Milli hassasiyetlere aykırı birtakım sonuçlar çıkarsa bunlarla ilgili bağımsız kurul olarak RTÜK'ün yetkileri vardır. Denetim yetkisi vardır, müeyyide uygulama yetkisi vardır. Bu yetkileri her zaman devreye girebilir. Bununla birlikte yabancı sermaye ile ilgili bazı sınırlamalar yapılabilir.'' Komisyondaki görüşmeler sırasında, CHP İstanbul Milletvekili Kemal Kılıçdaroğlu, getirilen teklifin alacakların tahsili değil, bazı çevrelere çıkar sağlama amacını güttüğünü ileri sürdü. Bu tasarıya katılmalarının mümkün olmadığını ifade eden Kılıçdaroğlu, teklifte, satılacak şirketlerde çalışanların haklarının korunmasına ilişkin düzenleme yapılmasını, Star'da yaşananları da dikkate alarak önerdiklerini belirtti. Kılıçdaroğlu, TMSF'nin Star'ı devralmasından sonra yaptığı ilk işin, ''hükümet aleyhine yazan gazetecilerin işine son vermek olduğunu, bu kişilerin tazminatlarının bile ödenmediğini'' söyledi. 
     CHP İstanbul Milletvekili Birgen Keleş, yasa teklifinin ''hükümet destekli teklif'' diye nitelendirildiğini, bu terimi de siyasi literatüre AK Parti'nin soktuğunu iddia etti. Keleş, teklifin anayasaya aykırı olduğunu öne sürdü. 
     Türkiye'nin yabancı sermayeye çok büyük ödünler verdiğini iddia eden Keleş, ''AB ülkeleri, tam üye olduktan sonra bile diğer ülkelere eşit koşullarda ihalelere girme hakkı tanımadı. AK Partililere soruyorum Allah aşkına siz bu ülkede yaşamıyor musunuz Nasıl etnik ve dini azınlık yaratmak için çırpındıklarını görmüyor musunuz Bir de istediklerini yapmaları için televizyon bağışlıyorsunuz'' dedi. 
     
     ''...İSTEDİĞİN GİBİ BEYNİMİ YIKA...'' 
     CHP Mersin Milletvekili Mustafa Özyürek, TBMM'ye sunulan teklifte yabancı sermaye sınırının yüzde 49 olarak öngörüldüğünü anımsatarak, ''Nereden çıktı bu ihtiyaç da tüm sınırlamayı kaldırdınız '' diye konuştu. 
     Türkiye'deki kamuoyunun ABD'ye karşıtlığına son verilmesi konusunda, her gelenin ''fırça attığını'' iddia eden Özyürek, şunları kaydetti 
     ''Halkın ne düşüneceği, ne zamandan beri nota gibi önümüze getiriliyor Bizde ABD karşıtlığı yüzde 82 ise Fransa'da bu oran yüzde 86. ABD, Fransa'dan böyle bir talepte bulunabiliyor mu ABD'nin istediği doğrultuda kamuoyu oluşturulmak mı isteniyor Bunun için mi bu düzenleme getiriliyor Bu teklif ile 'Ey yabancı, ey ABD'li gel istediğin televizyonu, radyoyu kur, istediğin gibi beyinlerimizi yıka' diyorsunuz. 
     RTÜK falan da denetleyemez. Parayı veren, düdüğü çalar. O kadar yatırım yapan, RTÜK'ü falan dinlemez. Bu teklif, yabancıların Türkiye'de istediği gibi kamuoyu oluşturmasına fırsat vermek, ulusal direnci yok etmektir.'' Özyürek, yabancı sermayenin basında bu kadar etkin olması durumunda, Türk halkının da tıpkı ABD vatandaşları gibi Irak'ta olup bitenden haberi olmayacağını ifade ederek, ''O zaman ABD askerinin Müslüman kardeşlerimize neler yaptığını göremeyiz'' dedi. 
     Mustafa Özyürek, yüzde 49'luk bir sınırlamanın kabul edilebileceğini de sözlerine ekledi. 
     Komisyon çalışmaları sürerken Devlet Bakanı Şener, bir süre toplantıdan ayrılarak CHP'li Özyürek ile görüştü. 
     CHP'li Kumkumoğlu, AK Parti'de de son zamanlarda ''müthiş bir yabancı sermaye ve yabancı hayranlığı'' başladığını belirterek, ''Size akıl verenler yanlış yaptırıyorlar. Sizi, siz olmaktan çıkarıyorlar'' dedi. 
     
</TEXT>
</DOC>
