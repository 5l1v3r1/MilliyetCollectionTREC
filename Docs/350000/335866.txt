<DOC>
<DOCNO> 335866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko15.html </URL>
<DATE> 2005/04/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çileğin raf ömrü 10 güne çıkarıldı... 
</HEADLINE>
<TEXT>

     Meyve etinin yumuşak oluşu nedeniyle ihracatında sorun yaşanan çileğin raf ömrünün, teknoloji sayesinde 10 güne çıkarıldığı belirtildi. 
     Çilek Üreticileri Birliği Kurucu Üyesi ve Yaltır Tarım A.Ş. Yönetim Kurulu Başkanı Mehmet Yaltır, AA muhabirine yaptığı açıklamada, Türkiye'nin bugüne kadar çilek üreticiliğindeki avantajlarını yeterince değerlendiremediğini kaydetti. 
     Yaltır, ar-ge çalışmalarına ağırlık vermeleri sonucu yurt dışından getirdikleri fidelerle yöre iklimine uygun, meyve eti sert ve aroması yüksek çilek yetiştiriciliğinde hedeflerine ulaştıklarını belirtti. 
     Uygun çeşitlerin yanı sıra ABD'den ithal ettikleri cihazlar sayesinde çileği ihracat öncesi bir derecede şokladıklarını vurgulayan Yaltır, bu sayede çileğin raf ömrünü 10 güne çıkardıklarını anlattı. 
     Yaltır, ''İlk kez bu yıl uyguladığımız yöntem sayesinde çileğin raf ömrüyle birlikte ihracatı da artış gösterdi. Hasattan sonra şoklamaya alınan çilek, yol boyunca soğukluğunu muhafaza ediyor'' dedi. 
     Yaltır, Doğu Avrupa ülkelerinin ağırlıkta olduğu ihracatlarında, Rusya, Romanya, Polonya, Bulgaristan, Macaristan ve Gürcistan'a sevkıyata başladıklarını belirterek, şunları kaydetti 
     ''Türkiye'nin ikliminin ve toprak özelliklerinin yanı sıra çilekteki bir başka avantajı da pazarlara yakınlığıdır. Bu sayede çilekte de dünya pazarlarına hakim olan İspanya'dan bir adım öne geçeceğimize inanıyorum. Çilek, TIR'lara yüklendikten en geç 2-3 gün içinde pazara sunuluyor. En az 10 gün raf ömrü olan çilek, bu sayede yabancı ülkelerde lezzetinden hiçbir şey kaybetmeden rahatlıkla tüketiliyor.'' Yaltır, kilosunu 1,5 dolardan ihraç ettikleri çileğin Avrupa pazarlarında birkaç katına müşteri bulabildiğini ifade etti. 
     
     ÇİLEK HORMONDAN AKLANDI 
     Yaltır, tarım teknolojisindeki gelişmeler sayesinde artık elma büyüklüğüne ulaşan çilek üretiminin mümkün olduğunu, ancak halkın bu çileklere hormonlu olduğu endişesiyle sıcak bakmadığını anımsatarak, konuşmasını şöyle sürdürdü 
     ''Türk çileği artık hormondan aklandı. Çilek tüketicileri meyvenin iriliğinin hormondan değil çeşit özelliğinden kaynaklandığının bilincine vardı. Çilek bahçelerinde hormon kullanmadığımız gibi zararlılarla mücadeleyi de faydalı böceklerle yapıyor ve bu sayede zirai ilaç da kullanmıyoruz.'' Yaltır, teknoloji sayesinde sezon sonuna kadar çilek ihracatının 2 milyon doları bulacağını, önümüzdeki yıllarda ise bu rakamın katlanarak artacağını tahmin ettiklerini sözlerine ekledi. 
     
</TEXT>
</DOC>
