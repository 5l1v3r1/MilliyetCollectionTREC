<DOC>
<DOCNO> 304474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur52.html </URL>
<DATE> 2005/01/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gül Türkiye'nin üstlenebileceği roller için 2 taraftan da teklifler var 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin bundan sonra Ortadoğu barış sürecine daha çok katkı sağlayacağını, bölgede ''daha görünür'' olacağını söyledi. 
     Gül, NTV'ye verdiği demeçte, Türkiye'nin Ortadoğu sorununun çözümüne nasıl bir katkı sağlayacağının sorulması üzerine, sorunun ''çok büyük, kronik ve derin bir sorun'' olduğunu belirtti. 
     ''Bugün Ortadoğu'da eskiye göre farklı bir hava var'' diyen Gül, Yaser Arafat'ın ölümünün ardından Filistin'de büyük bir değişikliğin söz konusu olduğu, İsrail'de İşçi Partisi lideri Şimon Peres'in hükümete katılma kararı aldığı ve ABD'de de ikinci kez başkan seçilen George Bush'un bu soruna artık daha çok vakit ayırabileceği noktalarına işaret etti. 
     Gül, bölgeye yaptığı ziyaretin zamanlamasının bu nedenle çok önemli ve uygun olduğunu, Türkiye'nin İsrail ile ilişkilerinin geçmişte zaman zaman tenkit edildiğini, ancak şu anda gerek Araplar, gerekse Filistinlilerin bunu büyük bir imkan olarak gördüğünü bildirdi. 
     Türkiye'nin yapabileceği katkıyı iki tarafla da derinlemesine konuştuklarını kaydeden Gül, tarafların da Türkiye'nin katkısını beklediklerini söyledi. Gül, bu katkının detaylarının ise şu aşamada açıkça konuşulamayacağını, ancak Türkiye'nin katkıyı prestij ya da alkış için değil, tam tersine manevi sorumluluk hissettiği için sağlamak istediğini kaydetti. 
     Dışişleri Bakanlığı olarak bundan sonra sorun üzerinde daha da yoğunlaşacaklarını, gerekirse teknik ve siyasi düzeyde ziyaret ve toplantılar yapılabileceğini bildiren Gül, süreç içinde Türkiye'nin farklı görevler almasının da söz konusu olabileceğini kaydetti. 
     Gül, Başbakan Recep Tayyip Erdoğan'ın bölgeye yapması planlanan ziyaretin yakın bir zamanda olmayacağını, tarihin henüz saptanmadığını bildirdi. 
     Abdullah Gül, Türkiye ve Mısır'ın Ortadoğu sorununun çözümü noktasında bir rekabet içinde olup olmadığının sorulması üzerine de, iki ülke arasında ''Onun yerini ben alayım'' gibi bir düşüncenin söz konusu olmadığını ifade etti. 
     Filistin Yönetimi'nin, davalarını daha güçlü bir şekilde sürdürmek için 9 Ocak seçimlerinden daha kuvvetli çıkması gerektiğini belirten Gül, Filistinli yöneticilerin, artık intihar saldırılarının kendilerine kazandırdığı bir şey olmadığını söylediklerini belirtti. Gül, ''Bir çocuğun tankın önünde durmasının verdiği güçle, intihar saldırısının verdiği zararı mukayese ederseniz, ikincisi Filistin'e bir şey kazandırmıyor'' diye konuştu. 
     Gül, Filistin ve İsrail taraflarının Türkiye'de bir araya gelmesinin söz konusu olup olmadığı sorusuna da, ''Neden olmasın, olabilir'' yanıtını verdi. 
     Türkiye'nin bölgede üstlenebileceği roller için her iki taraftan birçok teklif bulunduğunu kaydeden Gül, bu tekliflerin değerlendirileceğini, kimisinin uygun, kimisinin uygun bulunmayabileceğini söyledi. 
     İsrail ile Türkiye arasında bir dönem yaşanan gerginliğin hatırlatılması üzerine Gül, ''Artık yeni bir iklimden bahsediyoruz. O günlerde tüm dünyada bir gerginlik vardı. Ortadoğu'da zehirli bir hava vardı'' dedi. 
     Bakan Gül, Türkiye'nin Suriye ile İsrail arasında arabuluculuk yaptığına ilişkin haberlerin hatırlatılması üzerine, Ortadoğu'da kalıcı bir çözüm için Suriye ve Lübnan'ın da sürece dahil olması gerektiğini kaydetti. 
     Gül, seçimlerin planlanan zamanda ertelenmeden yapılmasının, Irak'taki siyasi takvimin işleyebilmesi için şart olduğunu söyledi. 
     Gül, NTV'ye verdiği demeçte, ''seçimlerin Irak'taki kaos ortamından çıkılmasının önemli bir adımı olduğunun'' altını çizerek, ''seçimlerle birlikte bir siyasi takvimin başlayacağını ve bu takvim uyarınca bir süre sonra Irak'taki yabancı askerlerin çekilmelerinin söz konusu olabileceğini'' kaydetti. 
     ''Kimse tüm yabancı askerlerin bir hafta içinde çekilmesini istemiyor'' diyen Gül, Irak'taki askerlerin hemen çekilmeleri durumunda ''müthiş bir iç harp, iç çekişme'' olacağını belirterek, böyle bir durumu Türkiye dahil bölgedeki hiçbir ülkenin istemediğini söyledi. 
     Irak seçimlerine ilişkin önem verdikleri bir diğer noktanın ''herkesin seçimlere katılması'' olduğunu ifade eden Gül, seçimler sonucunda oluşacak heyetin, ülkenin geleceği için önemli kararlar vereceğine işaret ederek, ''Bu nedenle seçimlere herkes katılmalı'' dedi. 
     Gül, seçimlere girme konusunda çekinceli davranan Arap Sünni kesimle yaptıkları temaslarda, onlara ''birçok savaşın sonunda, o ülkenin esas sahiplerinin kenarda kaldıkları, yeni grupların ortaya çıktığı'' mesajını verdiklerini söyledi. Gül, Sünnilerin seçimlere katılma kararı almaları yönünde ikna edilmeleri için herkesin çaba harcaması gerektiğini de kaydetti. 
     Irak'ın artık demokratik bir ülke olacağını ifade eden Gül, ''önemli olanın böyle bir ülkenin birliğini muhafaza ederek varlığını sürdürmesini sağlamak olduğunu'' kaydetti. Gül, ''Bu yangın çok büyüyünce, ateşi çevresine de çok zarar veriyor. Olayların bir an önce durması, kavganın bitmesi gerekiyor. Bu kargaşa bu kadar devam ederse başka arayışlar olabilir. Bölgede herkes etkilenir, herkes bu kavgalara karışmaya başlar'' diye konuştu. 
     Ankara'da 11 Ocak Salı günü Türkiye, Irak ve ABD temsilcilerinin katılımıyla yapılacak üçlü toplantıya Amerikalı yetkililerin hazırlıklı gelmelerini beklediklerini söyleyen Gül, ''İnanıyorum ki bu toplantıda önemli konular ele alınacak, önemli adımlar atılabilecek'' dedi. 
     Ankara'da yakın zaman içinde temaslarda bulunan ABD Dışişleri Bakan Yardımcısı Richard Armitage ile görüşmelerinde PKK konusunun ele alınıp alınmadığının sorulması üzerine Gül, bu konunun detaylı olarak üçlü toplantıda ele alınabileceğini belirtti. 
     Irak'ta çalışan kamyon şoförlerinin güvenliklerine yönelik bir soru üzerine Gül, çok sayıda tedbir aldıklarını, bu önlemlerin etkili olduğunu, ancak çalışanların sayıca fazla olmaları ve kimi zaman da öngörülen tedbirleri uygulamamaları nedeniyle talihsiz sonuçlar olduğunu kaydetti. 
     Bakan Gül, Irak'ta çalışan kamyon şoförleri için güzergah değişikliklerinin yakında yürürlüğe gireceğini ve güvenli park alanlarının hazırlıklarının da sürdüğünü söyledi. 
     Gül, Irak'ta Türk güvenlik görevlilerinin şehit edildikleri olayla ilgili soruşturmanın Türkiye ve Irak'ta çok kapsamlı şekilde sürdürüldüğünü belirtti. 
     
</TEXT>
</DOC>
