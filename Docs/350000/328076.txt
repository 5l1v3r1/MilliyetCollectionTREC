<DOC>
<DOCNO> 328076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun22.html </URL>
<DATE> 2005/03/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Uzak Doğu'da üçüncü şiddetli deprem bekleniyor 
</HEADLINE>
<TEXT>

     Yerbilimciler, Endonezya'da dün gece denizin altında meydana gelen ve yüzlerce kişinin öldüğü depremin, Asya genelinde yıkıcı dev dalgalara yol açan 26 Aralık'taki yer sarsıntısının neden olduğu jeolojik gerilimin sonucu olduğunu bildirdiler. 
     Bilim adamları, aynı bölgede üçüncü bir depremin beklendiği uyarısında da bulundu. 
     Endonezya'nın Nias adasında dün gece meydana gelen 8.7 büyüklüğündeki depremin, 2004'teki yer sarsıntısı gibi, okyanus tabanının bir bölümünü, başka bir yer tabakasının alttan ittirmesine bağlı olarak yukarıya doğru iten dikey bir sarsıntı olduğu kaydediliyor. 
     Yerbilimciler, Sumatra adası açıklarında 26 Aralık'tan sonra meydana gelen ikinci şiddetli depremin, ilkinin yol açtığı artan jeolojik gerilimin sonucu olduğunu belirterek, dünkü depremin merkezinin, 26 Aralık'ta meydana gelen 9 büyüklüğündeki sarsıntının 160 kilometre güneydoğusu olduğuna dikkat çektiler. 
     Avustralyalı deprembilim uzmanı Phil Cummins ayrıca, aynı bölgede üçüncü bir depremin daha beklendiğini, çünkü dünkü sarsıntının ardından jeolojik gerilimin daha da artacağını kaydetti. Cummins, bölgenin güneydoğusundaki katman parçasının beklenenden daha önce kırılma olasılığı da bulunduğunu belirterek, bunun tam zamanın tahmin edilemeyeceğini vurguladı. 
     Yaklaşık 20 ya da 50 yıl sonra meydana gelme olasılığının, 100 yıl sonra meydana gelme olasılığından daha fazla olduğunu belirten Cummins, aynı bölgede yeni bir depremin gelecek üç ay içinde olmasının da mümkün olduğunu söyledi. 
     Sumatra adası açıklarında Nias'da dün gece meydana gelen depremde, resmi açıklamalara göre 322 kişi öldü. Afet merkezi yetkilileri, Nias'da ölü sayısının yaklaşık 1000 olabileceğini söylüyorlar. 
     Aynı bölgede 26 Aralık'ta meydana gelen ve Asya genelinde dev dalgalara yol açan 9 büyüklüğündeki depremde yaklaşık 300 bin kişi ölmüştü. 
     
</TEXT>
</DOC>
