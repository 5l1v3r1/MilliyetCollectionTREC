<DOC>
<DOCNO> 316629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/aspo.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın 7. harikası 0-1 
</HEADLINE>
<TEXT>


Siyah-Beyazlılar, oyunun hemen başında tecrübeli golcüsüyle skor avantajını yakaladı. Gaziantepspor'un müthiş baskısı karşısında zor anlar yaşadı ancak hata yapmadı, üst üste yedinci zaferine imza attı 


90 dakika 

BİLAL MEŞE 

Bir Denizli maçını düşünüyorum, bir de dünkü maçı... Denizli karşısında yere göğe sığdıramadığımız Beşiktaş, zorlu Gaziantep deplasmanından üç altın puanla ayrılırken, ortaya koyduğu futbol pek iç açıcı değildi... 
Kelimenin tam anlamıyla 10 dakikalık Beşiktaş eşittir 3 puan... Maçın başlama düdüğüyle birlikte rakip kaleye yüklenen Beşiktaş, 7. dakikada golü buldu, bundan sonrası maç bitimine kadar işkenceydi adeta... Bu dakikada Ali Güneş'in sağdan uzun pasına cezaalanı dışında yükselen Bouazizi'nin kalecisine kafayla geri pası kısa düştü. Araya Veysel girdi, topu kaleciden söktü, boş kaleye yuvarladı 0 - 1. 
Beşiktaş'tan fark bekleyenler, hayal kırıklığına uğradılar. Golün verdiği rahatlıktan olsa gerek Beşiktaş sahasına kapandı, bunu fırsat bilen ev sahibi takım yüklendikçe yüklendi. Rakibin etkili futbolunda en büyük faktör Beşiktaş'ın özellikle ileri uç elemanlarından Carew'in kendisine atılan topları iyi kullanamayışıydı... 

Zoru başardı 
42. dakikada sağdan kazanılan serbest atışı Lazarov kullandı. Bu futbolcu topu altı pas içinde kesti. Jaziri topu üç metreden fizik kurallarını alt üst ederek boş kale yerine üstten auta gönderdi. 
45. dakikada İbrahim Toraman'ın kaleci Cordoba'ya verdiği geri pastan kazanılan serbest atışı Bouazizi kullandı. Topu auta gönderdi... 
Çalımbay ikinci yarıda önce Carew'i daha sonra Ahmed Hassan'ı oyundan aldı. Son dakikalarda da Mustafa Doğan'ı oyuna sürdü... Ne var ki, Beşiktaş'ta yapılan bu değişiklikler rakibin çok adamlı hücum futbolunu engellemeye yetmedi. 84. dakikaya kadar adeta tek kale oynayan Gaziantepspor ileri uç elemanları, Kartal'ın savunma üçlüsünü ve de kaleci Cordoba'yı geçemediler. 84. dakikada Okan orta alandan kaptığı topla indi, Sergen'i gördü. Tecrübeli futbolcu topu sağından hareketlenen Ali Güneş'in önüne gönderdi. Bu futbolcu kaleci ile karşı karşıya kaldı. İlk vuruşu kaleciden döndü, seken topa bir kez daha dokundu, tehlike autla sonuçlandı. 
Beşiktaş'ta Cordoba rakip ofans oyuncularının şutlarında iyi yer tutarken, önündeki defans üçlüsü de inanılmaz bir mücadele verdi. Beşiktaş bu galibiyeti önce Cordoba'ya sonra da savunmasına borçludur. 

Helal olsun size 

CENGİZ MALGIR 

Güzel görüntüler 
GAZİANTEPSPOR ile Beşiktaş, dün güzel bir centilmenlik tablosu oluşturdu. Kırmızı-Siyahlılar'ın Başkanı Celal Doğan, maç öncesinde Beşiktaş Başkanı Yıldırım Demirören ile yönetimine Tenis Kulübü'nde bir yemek verdi. Doğan, yemekte Demirören'e, "Babanı da tanırdım, o da sizin gibi örnek bir insandı" dedi. 

Fair Play örneği 
DOĞAN, centilmenliğini karşılaşmada da sürdürdü. Demirören ile birlikte başlama düdüğü öncesinde sahaya inen Celal Doğan, hakemlere ve kaptanlara çiçek vererek başarı dileğinde bulundu. İki başkan, seramonide de hakem ve futbolcularla birlikte yer alarak, tribünlere "fair-play" gösterisi yaptı. 

Cordoba Mucize neden olmasın 

RIZA Çalımbay'ın göreve gelmesiyle kaleye geçen Cordoba, bunun kendisi için büyük bir şans olduğunu söyledi. Farklı önde götürdükleri yarışta geçen sezon şampiyonluğu kaybettiklerine dikkat çeken Kolombiyalı kaleci, "Bu sezon da bizim için bir mucize neden gerçekleşmesin" yorumunu yaptı. Bir yılı opsiyonlu olmak üzere 1.5 sezonluk sözleşmesi bulunduğunu belirten Cordoba, "Yönetim kalmamı isterse seve seve kalırım" dedi. 

Maçın hakemi 
Vasat yönetim 
HAKEM Özgüç Türkalp sonuca tesir edecek önemli bir hata yapmamasına rağmen vasat bir yönetim gösterdi. Genç düdük, bazı faul pozisyonlarını iyi değerlendiremedi, kart uygulamalarında standardı tutturamadı. Zaman zaman seyirci baskısı kararlarına etki yaptı. Ancak oyunun hızını kesmeme gayreti olumlu yanıydı. 

Maçtan notlar 
En son Çalımbay 
SİYAH-Beyazlılar, Gaziantep karşısında üst üste 7. galibiyetine ulaşırken, son puan kaybını Rıza Çalımbay'a karşı yaşamıştı. Beşiktaş, şu anki hocası Rıza Çalımbay yönetimindeki Çaykur Rizespor ile 2-2 berabere kalmıştı. 

Çifte güvenlik 
GAZİANTEP Emniyeti, 12 bin kişinin izlediği maçta stat çevresinde özel önlemler alırken, Kamil Ocak Stadı'nın kapısında da bir özel güvenlik firmasının elemanları görev yaptı. Tribünlerde seyircinin 3 bine yakını da Kartal taraftarıydı. 

Kalp spazmı 
ANTEP'TE futbolculara şifa dağıtan kulüp doktoru Yusuf Bozfırat, maça saatler kala kalp spazmı geçirdi. Bozfırat, Gaziantep Sani Konukoğlu Tıp Merkezi'nde yapılan müdahalenin ardından taburcu edildi. 

Tüketici isteği 
TÜKETİCİLER Birliği İstanbul Şubesi, yeniden oynanacak Beşiktaş - Gençlerbirliği maçında, seyircinin mağdur edilmemesini istedi. Şube Başkanvekili Fikret Kaya, "Maçın, atılan goller, kartlar gibi tüm sonuçlarıyla birlikte iptal edilmesi, karşılaşmayı hiç oynanmamış hale getirmektedir. Bu nedenle bilet parası talep edilmemelidir" ifadesini kullandı. 

Carew hak verdi 
GAZİANTEP maçının ikinci yarısında oyundan alınan Carew, Rıza Çalımbay'ın doğru bir tercih yaptığını söyledi. Norveçli golcü, "İlk yarıda karşı sahada olmam gerekirken, kendimi daha çok kendi bölgemizde buldum. Defansif olarak hocamızın takımı Okan'la kuvvetlendirmesi mantıklıydı. İstediğimiz gibi oynamamıza rağmen önemli olan üç puan almaktı. Sahaya çıktığımızda kendisine her şeyi vermek istediğimiz bir hocamız var" dedi. 

Kale kapandı 
21. haftaya kadar 9 deplasmanda maçında da kalesinde en az bir gol gören Beşiktaş, Gaziantep karşısında bu geleneğini bozdu Siyah - Beyazlılar ilk kez bir dış saha maçında gol yemedi. 

Kampa girdiler 
RIZA Çalımbay, Gaziantep dönüşü sonrasında futbolcularını evlerine göndermedi, kampa aldı. Ümraniye Tesisleri'ne geçen Siyah - Beyazlılar, bugün de bir çalışma yapacak. 

Cumadan pazara 
BEŞİKTAŞ'IN 25 Şubat Cuma günü oynayacağı Sakaryaspor karşılaşmasının tarihi değişti. Futbol Federasyonu, BJK İnönü Stadı'ndaki mücadelenin, 27 Şubat'ta 16.30'da oynanacağını açıkladı. Öte yandan İstanbulspor ile Ankaragücü arasındaki erteleme maçı da 9 Mart Çarşamba günü 14.00'e alındı. 

Toplandılar 
SİYAH-Beyazlı yönetimin Dernekler Komitesi, Gaziantep'te 8 Beşiktaş Taraftarlar Derneği'nin yöneticileriyle bir toplantı yaptı. Mersin, Adana, İskenderun, Hatay, Osmaniye, Kahramanmaraş, Malatya ve Van'dan gelen temsilciler, Başkan Yıldırım Demirören'den daha sert olmasını istedi. 


</TEXT>
</DOC>
