<DOC>
<DOCNO> 311852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/eko06.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Colin's, Rusların gözde markası oldu 
</HEADLINE>
<TEXT>


CENK BAŞLAMIŞ Moskova 

TNS Gallup Media'nın Moskova'da yaptığı ankette Türk ürünü Colin's blucinleri uluslararası alanda tanınan pek çok markayı geri bırakarak birinci sırayı aldı. 
16 - 34 yaş arasındaki tüketici grubu arasında yapılan ankette Colin's yüzde 21'le Moskova'da en çok tercih edilen marka olurken ikinciliği yüzde 19'la Levi's aldı. Diesel, Calvin Klein, Lee, Wrangler, Dolce - Gabbana, Versace ve Pierre Cardin gibi ünlü markalar Colin's'in gerisinde kaldı. Anketi, Moskova'nın en çok dinlenen radyo istasyonu Energiya FM dinleyici profilini öğrenmek için Gallup'a yaptırdı. Colin's Rusya'dan yapılan açıklamada, şirketin 12 yıldır faaliyet gösterdiği Rusya pazarında 36 mağaza ve 118 satış noktasıyla iki milyon ürün sattığı bildirildi. Rusya'daki yatırım tutarı 10 milyon dolara ulaşan şirket reklama büyük kaynak ayırıyor. Şair Puşkin'li reklam filmi de ödül almıştı. Colin's Rusya Genel Müdürü Yavuz Eroğlu, "Burada marka olduğumuzu biliyorduk ama alçak gönüllük göstererek ilk üçte yer aldığımızı söylüyorduk. Meğer birinciymişiz" dedi. 


</TEXT>
</DOC>
