<DOC>
<DOCNO> 344747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/spo02.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy karnavalı 
</HEADLINE>
<TEXT>


Fenerbahçe Yönetimi, Şükrü Saracoğlu'ndaki şampiyonluk kutlamalarının hazırlıklarını bitirdi. Taraftarlara 45 bin adet Sarı - Lacivert renkli çubuklar dağıtılacak, stadın ışıkları kapatılıp muhteşem bir şov sunulacak 

YALÇIN TÜRK 


Galatasaray önünde şampiyonluğunu ilan etmenin planlarını yapan Fenerbahçe'de Şükrü Sa-racoğlu Stadı adeta gelin gibi süslendi. 
Sarı - Lacivertli taraftarlar için özel olarak 45 bin adet fosforlu çubuk hazırlatıldı. Kutlamalar sırasında stadın ışıkları söndürülecek ve herkes elindeki Sarı - Lavicert renkli çubuklarlarla muhteşem bir ışık gösterisi sunacak. Ayrıca tüm tribünler bayraklarla donatılacak. 
Başkan Aziz Yıldırım dün Şükrü Saracoğlu Stadı'ndan dışarı adım atmadı ve tüm hazırlıkları bizzat kendi inceledi, eksiklerin giderilmesi için uğraş verdi. 
Bu arada Bağdat Caddesi de şampiyonluk kutlamalarına hazır hale getirildi. Sarı - Lacivert Derneği'nin öncülüğünde tüm cadde ve sokaklara flama ve bayraklar asıldı. Tüm taraftarlardan formalarıyla maça gelmeleri istendi. 

FBTV'den özel yayın 

Fenerbahçe TV, büyük derbiden 13.00'ten itibaren naklen yayın yapacak. Stüdyoda her saat diliminde ünlü konuklarla söyleşiler yer alacak. Ayrıca maça iki saat kala Rıdvan Dilmen ile Selçuk Yula yorumlarıyla derbiye ışık tutacak. 

Cemil Turan'ın görevine son 

Aziz Yıldırım, odasında amigolar ile tartıştığı Cemil Turan'ı altyapı koordinatörlüğünden aldı 

Bilet olayı Altyapı Koordinatörü Cemil Turan'ın sonunu hazırladı. 
Başkan Aziz Yıldırım dün amigo Sefa ve arkadaşlarını Turan'ın odasında görünce çileden çıktı. Başkan Yıldırım, "Bunları tepemize çıkarıyorsunuz" diye Turan'a sert çıkarak bağırdı. Başkan odadan çıkarken ortalık karıştı. Amigolar karşılık verince Yıldırım'ın korumaları devreye girdi. Bunun üzerine Aziz Yıldırım polis çağırtarak amigoları emniyete aldırdı. Cemil Turan'a da önce "İstifa et" dedi, ardından da "İstifa etmene gerek yok, ben zaten seni görevden alıyorum" diye konuştu. Bu arada birçok kişinin araya girmesiyle Aziz Yıldırım'ın amigolardan şikayetçi olmadığı öğrenildi. 


</TEXT>
</DOC>
