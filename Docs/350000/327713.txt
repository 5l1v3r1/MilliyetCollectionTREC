<DOC>
<DOCNO> 327713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun07.html </URL>
<DATE> 2005/03/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bush'un halk desteği bir haftada 7 puan düştü 
</HEADLINE>
<TEXT>

     ABD Başkanı George W. Bush'un, yemek borusu çekilerek ölüme terk edilen Terri Schiavo davasına müdahale etmekle hata yaptığı için anketlere göre bir hafta içinde halktan aldığı desteğin yüzde 52'den yüzde 45'e düştüğü iddia edildi. 
     CNN, Gallup ve USA Today tarafından yapılan ankete göre Bush'un halk desteği, geçen haftaya oranla yüzde 52'den yüzde 45'e düştü. 
     Amerikan basınındaki bazı haberlere göre ise bu destekteki ani düşüş, ABD Başkanı'nın geçen hafta, Schiavo'nun yaşamını kurtarmak için ABD Kongresi'nden geçirilmeye çalışılan bir yasa tasarısını imzalamak amacıyla Texas'taki çiftliğinde geçirdiği hafta sonu tatilini yarıda keserek Washington'a dönmesinden kaynaklanıyor. 
     Terri Schiavo'nun anne-babası ve kardeşleri, bitkisel hayat sürdüren Terri'nin beslenme borusunun çekilmemesi için mahkemede savaş veriyordu. Ancak Terri'nin eşi Michael Schiavo, daha önce yaptıkları bir konuşmaya dayanarak Terri'nin, böyle bir durumda yaşamayı sürdürmek istemediğini savunarak beslenmenin çekilmesinden yana tavır koyuyordu. Federal mahkemeye kadar taşınan davada, Terri'nin beslenme borusunun yeniden takılması için geçen hafta Amerikan Kongresi'nden çıkarılan yasa bile yeterli olmadı. Schiavo'nun ailesi de savaşı bırakmak zorunda kalırken, Terri ölüme terk edildi. 
     Washington'daki bazı gözlemcilere göre Bush'un ABD Başkanı olarak bu meseleye müdahale etmesinin hemen ardından halk desteği düştü. 
     Desteğin düştüğü kesimler ise anketörlere göre kiliseye gidenler, muhafazakarlar ve erkeklerden oluşuyor. Ancak bazı muhafazakarların, Schiavo davasında Başkan Bush'un, federal muhafızlarını göndererek Terri'yi kurtarmasını istediği yönünde de haberler bulunuyor. Michael Savage'ın yönettiği muhafazakar bir radyo programına katılan 21 bin kişinin üçte ikisi, Bush'un federal muhafızlarını göndererek Terri'yi kurtarması yönünde oy kullandı. 
     Washington çevrelerine göre Schiavo davasına karışmak, Bush'un bu yıl yaptığı ikinci hata oldu. Birinci hata ise sosyal güvenlik reformu meselesini ortaya atmasıydı. Bush, herkesin sosyal güvenlik için kendi kendine özel bir banka hesabı açması yönünde sistemi değiştirmek istiyor. 
     Başkan Bush'un danışmanları ise basındaki bu iddialara karşı çıkarak, halk desteğinin düşmesinin arkasında benzin fiyatlarının ve faiz oranlarının yükselmesiyle son dönemdeki bazı ekonomik belirsizliklerin bulunduğunda ısrar ediyor. Bush'un siyasi strateji uzmanı Mark McKinnon, Başkan'ın Schiavo davasına müdahale etmesinin, bir hayatı kurtarma amaçlı olduğunun Amerikalılar tarafından anlaşıldığını söyledi. 
     Schiavo davasında devletin bu meseleye müdahale etmesine bazı Amerikalılar sıcak bakmıyor. 
     
</TEXT>
</DOC>
