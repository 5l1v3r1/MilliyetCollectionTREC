<DOC>
<DOCNO> 338130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko62.html </URL>
<DATE> 2005/04/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
EPDK Başkanı Botaş'ın eleştirilerine değerlendirme yapmam... 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, Botaş Genel Müdürü Mehmet Bilgiç'in ''EPDK 15 milyar dolarlık Botaş'ı tasfiye etmeye çalışıyor'' şeklindeki eleştirilerine karşılık ''değerlendirme yapmam, değerlendirmeye değer bulmuyorum'' dedi. 
     EPDK'da bugün gerçekleştirilen ulusal marker temini ve teslimine ilişkin ihaleye tek firma teklif verdi. 
     Petsel Petrol Ltd-Serem Petrol Ltd. konsorsiyumu, litre başına 0,00168 avro fiyat teklif etti. 
     İhale sonrası gazetecilerin sorularını yanıtlayan EPDK Başkanı Günay, Botaş Genel Müdürü Mehmet Bilgiç'in EPDK'ya dönük eleştirilerinin hatırlatılması üzerine ''bu konuda cevap vermemin doğru olmadığına inanıyorum. Değerlendirme yapmam. Değerlendirmeye değer bulmuyorum'' dedi. Günay, şöyle devam etti 
     ''Türkiye'de hem devlet, hem hükümet politikası AB'ye üye olma hedefi var. Bu çerçevede Türkiye'de piyasa kanunları çıktı, hükümet programı var. AB ile müzakere süreci başlayacak. Bu kapsamda ekonomi yeniden yapılandırılıyor. Bunun temel hedefi de devletin ekonomik hayatta bir oyuncu değil, düzenleyici ve denetleyici olması... Bu, Türkiye'nin çizdiği bir yol. 
     Türkiye kendi piyasa ekonomisini benimsemiş. Bu yolda herkes kendi görevini yerine getirecektir.'' ''Yani batarsa batsın mı demek istiyorsunuz '' sorusuna Günay, ''hayır böyle bir şey söz konusu değil. Bu kanunlar biz geldiğimizde vardı. EPDK'nın çıkardığı kanun değil bunlar'' yanıtını verdi. 
     Başbakan Recep Tayyip Erdoğan'ın ''tüccar bir devlet değil, düzenleyici, denetleyici bir devlet, serbest piyasaya, özel sektöre açık bir devlet olacağız'' şeklindeki sözlerini de hatırlatan Günay şunları kaydetti 
     ''Devletin enerjide faaliyette bulunduğu dönemin sıkıntılarını şu an hepimiz çekiyoruz. Elektrik fiyatları dünyada en pahalı üçüncü ülke... Devlet hem elektrik üretmiş hem talep planlaması yapmış hem üretim planlaması yapmış. 
     Doğalgazda 16 yılda 5 ilde doğalgaz dağıtımı olmuş. İki yılda şahit olduk 30 il merkezi 122 ilçe merkezinde doğalgaz dağıtım ihaleleri gerçekleşmiş, en ufak spekülasyon dahi olmamış. Bunları kim yapmış Özel sektör yapmış. Gelmiş rekabet ortamı sağlanmış, kaybeden kazananı tebrik etmiş, rakamları görüyoruz. 
     Bugün özel sektör kamuya oranla onda bir karlılıkla çalışabiliyor. Sonuçta hem tüketici, hem sanayici hem de Türk halkı, Türk devleti kazanıyor. Dolayısıyla serbestleşme Türkiye'nin temel hedefi...'' Haklarında dava açılıp açılmadığına ilişkin bir başka soruya karşılık da Günay, bir dava açıldığını ve bunda da Danıştay'ın kendi lehlerine karar verdiğini söyledi. 
     
     2 MİLYAR DOLARLIK VERGİ KAÇAĞI 
     EPDK Başkanı Yusuf Günay, petrol kaçakçılığının Türkiye'nin gündemini yoğun bir şekilde işgal ettiğini belirterek, bu yöndeki en önemli tedbir olan ulusal marker uygulamasına 1 Temmuz'da başlandığında 2 milyar doları bulan vergi kaybına yol açtığı söylenen akaryakıt kaçakçılığının önleneceğini söyledi. 
     Bin litrede yaklaşık 3 lira düzeyinde bir bedel teklif edilen ihaleyi önümüzdeki hafta kurulda değerlendireceklerini ve uygun görüldüğünde marker uygulamasına başlanacağını anlatan Günay, kaçak akaryakıt nedeniyle piyasada yaşanan haksız rekabet ve kalitesiz ürünün tüketiciye zarar vermesinin de önüne geçileceğini bildirdi. 
     Dağıtım şirketlerinin bu kimyasal maddeyi alarak akaryakıta karıştıracaklarını ve böylece Türkiye'deki ürünlerin yabancı ülke menşeli ürünlerden ayrılacağını anlatan Günay, denetim konusunda da Sanayi ve Ticaret Bakanlığı, Emniyet Genel Müdürlüğü ve Jandarma Genel Komutanlığı ile görüşmelerin sürdüğünü anlattı. 
     
     KAÇAK AKARYAKITA DNA BENZERİ DENETİM MADDESİ 
     Günay, bu maddenin DNA gibi olacağını ve herhangi bir yabancı akaryakıt ve katkı maddesi katıldığında bunun anlaşılacağını ve ciddi cezaların söz konusu olacağını kaydetti. 
     Hazırlanan bir yasa tasarısı taslağıyla Organize Sanayi Bölgelerine, kendi doğalgazlarını temin etme ve elektriklerini üretme hakkı sağlanması yönündeki çalışmaların, mevcut dağıtım şirketlerini nasıl etkileyeceğinin sorulması üzerine Günay, bunun önceki yapılmış ihaleleri etkileyemeyeceğini, ancak bundan sonraki ihalelerde fiyatın artmasına neden olacağını söyledi. 
     Günay, ''kurul olarak denetim faaliyetlerimiz başlayacak. Ulusal markerla, Türkiye'ye giriş noktasından tüketiciye kadar taşımayan malı alan satan kişiler piyasadan men edilecek. Ağır para cezaları da var. 1 Temmuz'dan itibaren uygulama başladığında kaçak akaryakıtın aylar itibariyle azaldığına hep birlikte şahit olacağız.'' 
     
</TEXT>
</DOC>
