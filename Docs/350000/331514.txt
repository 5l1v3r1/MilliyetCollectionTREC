<DOC>
<DOCNO> 331514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo23.html </URL>
<DATE> 2005/04/08/ </DATE>
<TIME> 22.43 </TIME>
<AUTHOR>  </AUTHOR>
<HEADLINE>
Beşiktaş, Ankaragücü maçının ardından... 
</HEADLINE>
<TEXT>

     Beşiktaş Teknik Direktörü Rıza Çalımbay, Ankaragücü maçında aldıkları 3 puanın kendilerini sevindirdiğini, artık Fenerbahçe maçına konsantre olacaklarını söyledi. 
     Çalımbay, maç sonrası düzenlediği basın toplantısında, futbolcularının arzusundan ve sahaya koydukları mücadeleden memnun olduğunu kaydederek, ''Geçen haftaki Diyarbakırspor ve bu akşamki maçta çok pozisyon ürettik. Diyarbakır'da gol atamadık, ama burada girdiğimiz pozisyonları değerlendirdik. Mutluyuz. Önümüzde Fenerbahçe maçı var. Onu da kazanmak istiyoruz'' dedi. 
     Fenerbahçe maçının kendileri için çok önemli olduğunu vurgulayan Çalımbay, ''Bizim tek düşüncemiz galibiyet. Beraberlik bile istemiyoruz. Kadıköy'e mutlak galibiyet amacıyla gideceğiz'' diye konuştu. 
     Çalımbay, Sergen'le ilgili bir soru üzerine, bu futbolcunun fizik açıdan iyi durumda olduğunu, bu nedenle de ilk 11'de maça başlattığını ifade ederek, ''Sergen bugün çok iyi işler yaptı. İkinci yarıda taktik gereği oyundan aldım'' derken, Carew ve Ahmet Dursun için de şöyle konuştu 
     ''Carew iyiydi. Ama çok daha iyisini yapabilir, buna inanıyorum. O'ndan çok şey beklediğimi söyledim. Kendisi de elinden geleni yapıyor. Gelecekte çok daha iyi olacak. Buna inanıyorum. Ahmet Dursun da iyi bir devre arası çalışması yapmamasına rağmen toparladı. Son iki maçtır çok iyi oynuyor. O'nun da çok daha iyi şeyler yapacağına inanıyorum. Umarım Fenerbahçe maçında da bu ikili etkili olur.'' Bu arada, siyah-beyazlılar iki gün izin yapacak. Beşiktaş, Fenerbahçe maçının hazırlıklarına 11 Nisan Pazartesi günü başlayacak. 
     Öte yandan, Ankaragücü Teknik Direktörü Yılmaz Vural basın toplantısına gelmedi. 
     
</TEXT>
</DOC>
