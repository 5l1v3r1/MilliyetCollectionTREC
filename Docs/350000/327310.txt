<DOC>
<DOCNO> 327310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun26.html </URL>
<DATE> 2005/03/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Talat Ankara Protokolü'nün KKTC'ye etkileri değerlendirilmeli... 
</HEADLINE>
<TEXT>

     KKTC Başbakanı Mehmet Ali Talat, ''Kuzey Kıbrıs'ın dünyayla doğrudan ticarete başlamasından önce, Kıbrıs Rum bandıralı gemilerin Türk limanlarına girişini Türkiye'nin onaylamasının mümkün olmadığını'' söyledi. 
     Başbakan Talat, Türkiye'nin Ankara Protokolü'nü imzalamasının KKTC'ye etkilerinin ve uygulamada zarar vermeyecek şekilde düzenlenmesinin, görüşülüp değerlendirilmesi gerektiğini ifade etti. Bakanlar Kurulu toplantısına girerken gazetecilerin sorularını yanıtlayan Talat, Türkiye'nin Ankara Protokolü'nü imzalamasıyla ilgili bir soruya karşılık, Türkiye'nin müzakerelerinin sürdüğünü, ancak ne aşamada olduğunu henüz öğrenmediğini belirterek şöyle konuştu 
     ''Zaten beklenen buydu. Türkiye'nin ek protokolü imzalaması 17 Aralık'taki taahhüdüydü. Dolayısıyla bunu gerçekleştiriyor. Yani beklenen bir sonuçtu. Bunun bize olan etkilerini ve onların uygulamada bize zarar vermeyecek şekilde düzenlenmesini de tabii ki görüşmemiz, değerlendirmemiz gerekecek.'' 
     
     RUM BANDIRALI GEMİLERİN TÜRK LİMANLARINA GİRİŞİ 
     Mehmet Ali Talat, Rum bandıralı gemilerin Türk limanlarına girişi konusundaki bir soru üzerine de bunun doğrudan ticaret imkanıyla birlikte değerlendirilmesi gerektiğini söyledi. 
     Kıbrıs Rum bandıralı gemilerin Türkiye limanlarına yanaşmasının, Türkiye ile serbest ticaretin sadece Güney Kıbrıs'la olması anlamına geleceğine işaret eden Talat, şöyle devam etti 
     ''Kuzey Kıbrıs'la ticaret, dünyanın ticareti, doğrudan ticaret mümkün olmayınca, böyle bir düzenleme yapılması tabii ki kabul edilebilir bir durum değil. Üstelik Türk limanlarına Kıbrıs Rum bandıralı gemilerin yaklaşması yani taşımacılık gümrük birliği kapsamında değil. Çünkü taşımacılık hizmet sektörüne ait bir etkinliktir, hizmet sektörü gümrük birliği kapsamında değil. O bakımdan Kıbrıs'ın kuzeyine doğrudan ticaret gerçekleşmediği sürece sanıyorum ki Kıbrıs Rum bandıralı gemilerin Türk limanlarına yaklaşması konusunu Türkiye'nin onaylaması herhalde mümkün olmayacak.'' 
     
</TEXT>
</DOC>
