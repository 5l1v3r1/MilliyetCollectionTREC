<DOC>
<DOCNO> 323104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/spor/ykocaomer.html </URL>
<DATE> 2005/03/12/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Tenis Federasyonu ve Engelliler 
</HEADLINE>
<TEXT>



Türkiye Tenis Federasyonu Başkanı Azmi Kumova, federasyon başkanlığı seçimlerinden önce yayınladığı broşürde aynen şöyle diyordu "Bedensel Engelliler Spor Federasyonu ile bugüne kadar iyi olan ilişkilerimizi daha da ileriye götürüp, bu konuda daha fazla turnuva organize edilmesine katkıda bulunup, daha fazla engelli sporcunun tenis yapmasına olanak sağlamak." 
Şimdi buradan soruyoruz 
1 - Türkiye Tenis Federasyonu, Bedensel Engelliler Spor Federasyonu ile bırakın iyi ilişkiyi, bugüne kadar hangi konuda işbirliği yapmıştır 
2 - "Daha fazla turnuva organize edilmesine katkıda bulunacağız" sözü ne anlama geliyor Daha fazladan kasıt nedir Azmi Kumova, bugüne kadar Türkiye'de tek bir tekerlekli sandalye tenis turnuvası dahi yapılmadığını bile bilmiyor. 
3- "Daha fazla engelli sporcunun tenis yapmasına olanak sağlamak" diyorsunuz. Bunun için ne yapacaksınız Şu anda Türkiye'de kaç tane tekerlekli sandalye tenisçisi var biliyor musunuz Bir tekerlekli tenis sandalyesinin bedelini biliyor musunuz 
4 - Ülkemizdeki tenis kulüplerinden kaç tanesi tekerlekli sandalyeli sporcuların giriş, çıkış yapmasına, duş ve tuvalet ihtiyaçlarını gidermesine uygundur hiç araştırdınız mı 
Başkan olmak için, vaadlerde bulunmak dünya tarihi kadar eski. Ama 21. yüzyılda böyle yanlış ve anlamsız bilgiler vererek, "Haydi hep beraber bir hamle daha " demek de o derece ayıp. 
Kaldı ki, Azmi Kumova tekerlekli sandalye tenisi yerine, federasyonun ana görevi olan Türkiye'de tenis sporunun gelişmesine katkıda bulunsa, kulüplerle daha iyi geçinerek kavga ortamı yaratmasa, "Her şeyi ben yapacağım" diye Veteran Tenisçiler Birliği'ni ve Türk Tenisini Geliştirme ve Eğitim Vakfı'nı dışlamasa bizce daha hayırlı bir iş yapmış olur. TÜTEGEV'in kapatılmasından yalnız Azmi Kumova değil, yıllarca oradan maaş alan, paraları bitince de, "Bu vakfı fesih edelim" diyenler de sorumludur. 



</TEXT>
</DOC>
