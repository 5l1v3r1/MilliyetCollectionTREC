<DOC>
<DOCNO> 305278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/ekonomi/eko01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pazar yüzde 10 - 20 daralır' 
</HEADLINE>
<TEXT>


Renault Mais Genel Müdürü İbrahim Aybar, 2004 yılının otomobil sektörünün genelinde satışlar anlamında özel bir yıl olduğunu belirterek, "Bu yıl daralma bekliyoruz" dedi 

EKONOMİ SERVİSİ 

Renault Mais Genel Müdürü İbrahim Aybar, 2004 yılının otomobil sektöründe başarıyla geçen "sıradışı" bir yıl olduğunu belirterek, "2004 yılında, binek otomobil, hafif ticari araç ve otomobil ihracatında lider olduk. 2005 yılında daralma bekliyoruz" diye konuştu. 
Renault Mais 2004 yılı değerlendirme toplantısında Oyak Renault Genel Müdürü Alain Gabillet ile birlikte katılan Renault Mais Genel Müdürü İbrahim Aybar, 2004'te yapılan satışların yüzde 50.3'ünün ilk altı ayda gerçekleştiğini söyledi. 
2003'e oranla tüm sektörün, yaklaşık iki kat fazla binek ve hafif ticari araç satışı gerçekleştirdiğini belirten Aybar, pazar paylarını yüzde 16.3'e çıkardıklarını ve lider konumlarını sürdürdüklerini söyledi. 2004 yılında, toplam 130 bin 903 adet otomobil ihraç ettiklerini kaydeden Aybar, "2004'te 1.5 milyar dolar ihracat cirosuyla, Oyak Renault'nun ihracatı 6 yılda 5 milyar dolara ulaştı ve en fazla otomobil ihraç eden üretici unvanımız devam etti" dedi. 
2005'te sektörde binek otomobilde 350 - 400 bin, toplamda ise 550 - 630 bin satış gerçekleşeceğini öngördüklerini ifade eden Aybar, bu rakamlarla sektörde geçen yıla oranla, yüzde 10 ile yüzde 20 arası bir daralma gerçekleşeceğini vurguladı. 
Oyak Renault Genel Müdürü Alain Gabillet ise "Tam bir başarı yılını geride bıraktık" dedi. 5 kıtada, 100'den fazla ülkeye ihracat yaptıklarını vurgulayan Gabillet, Oyak Renault'un cirosunun ise yüzde 53'lük artışla 1.8 milyar euro'ya ulaştığını belirtti. 


</TEXT>
</DOC>
