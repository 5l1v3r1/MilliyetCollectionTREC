<DOC>
<DOCNO> 302540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yazar/guclu.html </URL>
<DATE> 2005/12/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci değişim programları 
</HEADLINE>
<TEXT>


Eğitimin temel amaçlarından biri de dünya insanı yetiştirmek. Yani dünyanın dört bir yanına gittiğinde, ayakları üzerinde duran gençler yetiştirmek, asıl hedeflerden birisi haline geldi. 
Peki, bu mümkün oluyor mu 
Evet demek çok zor. Ama böylesi gençlerimiz de yok değil. Bugün saat 20.00'de CNN Türk'te yayımlanacak Pozitif Eğitim'de, bunun çok güzel bir örneğini göreceğiz. İTÜ mezunu Prof. Dr. Semahat Demir, henüz 39 yaşında ve şu anda ABD'de, biyomedikal alanında, 5,6 milyar dolarlık bir fonun başkanlığını yapıyor. 
Dünyanın dört bir yanında, benzeri kilit noktalarda görev yapan binlerce insanımız var. Her ne kadar çok uzaklarda olsalar da gönülleri hep Türkiye'den yana. 
Bu yüzden dışarıya giden gençlerimizi kaybedilmiş değerler olarak görmemek gerekiyor. Hele hele beyin göçü olarak nitelendirmek yanlışların en büyüğü olur. 
Böylesi durumlarda, "Gitmeyip de burada kalsalardı ne olurdu " sorusunu sormak gerekiyor. 
Parlak beyinlerin pek çoğu ABD'ye gidiyor. Bizde böyle Avrupa'da, Çin'de, Hindistan'da ya da Japonya'da da farklı değil. Onlar da Amerika'ya gitmenin yollarını arıyorlar. Çünkü en iyi bilim altyapısı ABD'de. Öyle olduğu için de dünya bilimine katkı sıralamasında, açık ara birinciliği hiç kimseye kaptırmıyorlar. 
Türkiye, AB müzakere sürecinde ve sonrasında, bilime çok büyük kaynaklar ayırmak zorunda. Bu AB üyeliğinin önkoşullarından biri. Peki milyarlarca dolarlık bu kaynaklar nasıl değerlendirilecek Kendi bilimsel altyapımızı mı oluşturacağız Yoksa önceki yıllarda sıkça yapıldığı gibi en iyi beyinlerimizi yurtdışına mı göndereceğiz 
TÜBİTAK ve YÖK, bu konuda kafa kafaya verip sağlanacak ek kaynakların en iyi nasıl değerlendirilebileceğini konuşacağına, birbirini yemekle meşgul. O onu tanımıyor, diğeri de onu. Oysa hem Türkiye'de hem de dünyanın dört bir yanında çok iyi bilim adamlarımız var. Onların tek istedikleri, araştırma laboratuvarları, huzur, güven ve yaşamlarını insanca sürdürebilecekleri bir maaş. Bunu sağlamak da çok zor değil. Yeter ki istensin... 

Gençlere vizyon gerek 
Medyada genelde hep farklı gençler görüyoruz. Türkiye'nin ve dünyanın güncel sorunlarıyla yakından ilgilenmeyen duyarsız gençler, hep karşımıza çıkıyor ya da çıkarılıyor. Oysa sayıları hiç de azımsanmayacak bir grup genç de var ki, geleceğe yönelik olarak içimize su serpiyor. 
Öğrenci değişim programları çerçevesinde dün tüm gün jüri üyeliği yaptım. AFS benzeri bir kuruluş olan AİFS'nin lise öğrencilerine yönelik değerlendirme toplantısıydı. Burslu öğrenciler seçildi. 
Jüride kendi alanlarında değerli isimler vardı. Bugüne kadar benzeri onlarca jüriye katılmış ve on binlerce öğrenciye hocalık yapmış isimlerdi. Burslu öğrencileri seçerken hiç bu kadar zorlanmamıştık dediler. Görüş birliğine vardığımız konulardan birisi de yeni gelen nesillerin çok daha donanımlı olduklarıydı. 
15, 16, 17 yaşındaki bu liseli gençler, yurtdışına açılmak amacındaydılar. Çünkü, bir genç olarak kendilerini de, ülkemizi de dünya birinci ligine taşımak istiyorlar. Rahatlar, kararlılar, kendilerine güvenleri sonsuz ve ne istediklerini çok iyi biliyorlar. 
Ama nedense böylesi olanaklardan sadece belli illerimizdeki belli liselerin öğrencileri haberdar ve sadece onlar yararlanabiliyorlar. 
Kurum yetkilileri, başvuru duyurularını, tüm liselere yaptıklarını söylüyorlar. Sorun okul idarecilerinden ve öğretmenlerden kaynaklanıyor. Öyle öğretmeler var ki, onların önderliğinde, finallere birkaç öğrenci birden geldi. 
Özetin özeti Dünyaya açılmaktan değil de, asıl çok içimize kapanmaktan korkalım. Bu konuda hizmet veren kurum ve kuruluşlarla değişim programları ve bursları, ileride ayrıntılarıyla sizlerle paylaşacağız... 



</TEXT>
</DOC>
