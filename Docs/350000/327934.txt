<DOC>
<DOCNO> 327934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas11.html </URL>
<DATE> 2005/03/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İsimler dönemine göre farklılık gösteriyor... 
</HEADLINE>
<TEXT>

     Selçuk Üniversitesi SÜ Eğitim Fakültesi Tarih Eğitimi Anabilim Dalı Başkanı Prof. Dr. Nuri Köstüklü, ideolojik akım ve cereyanlarla farklılaşan isimlerin, zaman içinde batılılaşma hareketleri ile Çağdaş, Egemen ve Bora şeklinde değiştiğini söyledi. 
     Prof. Dr. Köstüklü, AA muhabirine yaptığı açıklamada, isim ve lakapların, kullanıldığı dönemdeki toplumun tercihlerini, değer yargılarını ve hayat felsefelerini anlamada önemli ipuçları sunduğunu belirtti. 
     Tanzimat'tan günümüze doğru Osmanlı-Türk toplumunda dalgalanmalar ve ideolojik kırılmaların oldukça yoğunlaştığını ifade eden Prof. Dr. Köstüklü, şunları kaydetti 
     ''Osmanlı'yı kurtarmaya yönelik İslamcılık ve Türkçülük gibi fikir hareketleri ile Tanzimat ve Meşrutiyet ile başlayan batılılaşma sürecine bağlı olarak sivil hareketlerin yaygınlaşması, toplumun isimler konusundaki tercihlerini doğrudan etkilemiştir. Bu konu, edebiyata bile malzeme olmuştur. Tanzimat ve Meşrutiyet dönemlerinde, o zamana kadar çok yaygın olmayan Bihter, Behlül, Neriman, Suzan, Aysel, Nalan, Bihruz gibi çoğu Farsça kökenli isimlerin moda olduğunu görüyoruz.'' 
     
     CUMHURİYET İLE HAKAN, GÖKHAN VE MURAT ÖNE ÇIKIYOR 
     Prof. Dr. Köstüklü, Cumhuriyet'in ilk yıllarında yeni doğan bebeklere Kemal, Alparslan, Hakan, Gökhan, Murat gibi Türkçülüğü çağrıştıran isimlerin verilmeye başlandığını vurgulayarak, bunun o dönemde çok uluslu yapıdan ''Milli Devlet''e gidişin, dolayısıyla da Türkçülüğün sosyal alana yansımasının sonucu olduğunu söyledi. 
     Daha sonra tek parti döneminde de Oktay, Okyay ve Önder gibi isimlerin görülmeye başlandığını kaydeden Prof. Dr. Köstüklü, şöyle devam etti 
     ''Sonraki dönemlerde ise çok partili siyasal sistemin hakim olmasıyla birlikte yeni doğan çocuklara Ecevit, Alparslan, Devrim, Özgür, Barış, Alperen, Kürşat, Mücahit gibi parti liderlerinin isimleri veya benimsediği ideolojiyi hatırlatacak isimler daha çok konmaya başlandı. Türk toplumunda çocuklara isim koymada örf ve inançlar da etkili oluyor. Çanakkale Şehitleri araştırmamızda o dönemde şehit olanların isimlerinin çoğunun Muhammed, Ali, Mustafa ve Ahmet olarak değiştiğini gördük. Bu isimlerin örf, adet ve inançlarda büyük bir yeri vardır.'' Prof. Dr. Köstüklü, bugün ise AB süreci içinde yoğun bir batılılaşma akımına kapılan Türkiye'de isimlerin yine bir değişim içine girdiğini vurgulayarak, şöyle dedi 
     ''İdeolojik akım ve cereyanlarla farklılaşan toplumumuzdaki isimler, zaman içinde batılılaşma hareketleri ile Çağdaş, Egemen, Önder ve Bora şeklinde değişti. Yabancı dizilerin de etkisiyle çok sayıda yabancı isim, Türkçe'ye girmeye başladı. İsimler, bundan sonraki dönemlerde de toplumun tercih ve değer yargılarındaki değişimlere bağlı olarak şekillenebilir.'' 
     
</TEXT>
</DOC>
