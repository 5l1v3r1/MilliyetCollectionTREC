<DOC>
<DOCNO> 304688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo18.html </URL>
<DATE> 2005/01/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İran basını Denizli'nin takımı Pas, futbolseverleri gole doyurdu... 
</HEADLINE>
<TEXT>

     İran basını, Mustafa Denizli'nin teknik direktörlüğünü yaptığı Pas takımının dünkü farklı galibiyetine geniş yer ayırdı. 
     Tahran Belediyesi'nin çıkardığı Hemşehri gazetesi, Pas takımının Berg-e Şiraz'ı 5-1 yenerek, ''futbolseverleri gole doyurduğunu'' yazdı. 
     Denizli'nin gerekli bütün detayları göz önüne alarak takımını teknik ve psikolojik açıdan iyi motive ettiği belirtilen haberde, ''Denizli'nin takımı Pas, bu hafta attığı gollerle bir rekora imza attı. Denizli, Pas takımına oynattığı atak futbolla, takımını psikolojik açıdan iyi motive ettiğini ve futboldan çok iyi anladığını herkese ispatladı'' denildi. 
     Muhafazakar Kudüs gazetesi ise ''Denizli'nin Pas takımıyla gol şenliği'' başlığını kullanarak, Pas'ın, ''pahalı teknik direktörü Denizli'' ile farklı bir skora imza attığını belirtti. 
     Pas Kulübü'nün spor gazetesi Pas-e Cevan Genç Pas de Pas'ın dünkü galibiyetini, ''Yeniden hayata dönüşün kutlu olsun'' manşetiyle verirken, seyircilerin, sonunda İran'da kaliteli bir teknik direktörü görebilme şansına eriştiklerini söylediklerini yazdı. 
     Spor gazetesi 90. Dakika da bugünkü sayısında, ''Denizli, Pas'a hoşgeldin'' manşetini kullandı. 
     
     ALDIĞI ÜCRET SORGULANIYOR 

     Bu arada aşırı muhafazakar Cumhuri İslami gazetesi, Denizli'nin transfer ücreti konusunu gündemde tutmaya devam ediyor. Gazetenin bugünkü haberinde, ''Mustafa Denizli'nin aldığı transfer ücreti ve aylık maaşına bir açıklık getirilirse, İslam Devrimi'ne yürekten inanan insanlarımızın kaygıları bir nebze bile olsa giderilebilecektir'' ifadesi kullanıldı. 
     Mustafa Denizli'nin sözleşme süresi konusunda yapılan net açıklamanın, aldığı transfer ücreti ve maaş konusunda da yapılmasının beklendiği belirtilen haberde, ''İran'da milyonlarca insanın yoksulluk sınırının altında yaşamaya çalıştığı, ayrıca güvenlik güçlerinin bünyesinde çalışanların bile mali sorunlarla boğuştuğu bir dönemde böyle bir transfer ücretinin bir yabancı teknik direktöre nasıl ödenebileceği sorusu halen gündemimizi işgal etmektedir'' denildi. 
     İran Birinci Futbol Ligi'nde dünkü maçtan sonra Pas takımı, puanını 19'a çıkararak 11'inci sıradaki yerini korudu. 16 takımın bulunduğu Birinci Lig'de Pas, gelecek cuma günü, son sıradaki Tahran takımı Peykan ile deplasmanda karşı karşıya gelecek. 

     
</TEXT>
</DOC>
