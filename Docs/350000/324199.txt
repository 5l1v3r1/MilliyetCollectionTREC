<DOC>
<DOCNO> 324199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas27.html </URL>
<DATE> 2005/03/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yalnızlıktan bunalıp mektupları çaldı, yakayı ele verdi... 
</HEADLINE>
<TEXT>

     İtalya'nın Modena kentinde yalnızlıktan bunalan elli yaşında bir kişinin, mektup hırsızlığı yaptığı ortaya çıktı. Zabıta ekiplerinin tesadüfen yakaladığı mektup hırsızının evinde yapılan aramada, yüzlerce mektup bulundu. 
     Hakkında suç duyurusunda bulunulan hırsızın bakımıysa sosyal hizmetler servisine havale edildi. 
     Modena'nın batı kesimindeki mahallelerde mektup ve gönderilerin bir süredir ortadan kaybolmasının da sebebi anlaşıldı. Yalnızlıktan bunalmış bir kişinin, semtteki apartmanları dolaşarak mahalle sakinlerinin posta kutularına bırakılan mektupları çalmayı bir alışkanlığa dönüştürdüğü bildirildi. 
     İtalya'nın ulusal haber ajansı ANSA'nın haberine göre, kimi kimsesi bulunmayan hırsız, kendisine mektup da gelmemesinin çaresini başkalarına gelen mektup ve kartpostalları çalmakta bulmuştu. Semt sakinlerinin postada yaşadıkları bu soruna ilişkin şikayetlerinin artmasıysa Modena Belediye Zabıtası'nı harekete geçirmişti. Sivil kıyafetlerle iz süren zabıta ekiplerinin, posta kutularındaki mektup ve kartpostalları çalan kişiyi dün akşam saatlerinde nihayet ele geçirdiği bildirildi. Elli yaşındaki İtalyanın evinde yapılan aramada, yüzlerce mektup ve kartpostal bulunduğu, mektupların kimisinin hiç açılmamış olduğu belirtildi. 
     Zabıta yetkilileri, hakkında suç duyurusunda bulunan kişinin yaşadığı yalnızlığın ve sosyal ilişki gereksinimini karşılayamamasının bu türden bir eyleme yönelmesinde etkili olabileceğini belirtiyorlar. 
     Zabıta ekiplerinden gelen istek doğrultusunda, kentteki sorunlu ve özürlülerle ilgilenen sosyal hizmetler servisinin bundan böyle mektup hırsızının bakımıyla da ilgileneceği açıklandı. 
     
</TEXT>
</DOC>
