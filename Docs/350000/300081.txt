<DOC>
<DOCNO> 300081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/guncel/gun10.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu mezar iddiasını TBMM araştıracak 
</HEADLINE>
<TEXT>


Diyarbakır'da bulunan toplu mezarın kaybolan köylülere ait olabileceği iddialarını 'inandırıcı' bulan TBMM İnsan Hakları Komisyonu harekete geçti 

ANKARA Milliyet 

TBMM İnsan Hakları Komisyonu, Diyarbakır'ın Kulp ilçesi Alaca köyünde bulunan toplu mezarın 1993'te kaybolan köylülere ait olabileceği iddialarını "inandırıcı bularak" harekete geçti. Komisyon, Kulp'ta 11 kişinin kemiklerinin bulunduğu yere gitmeyen ve köylülerin bunları getirmesini isteyen Kulp Savcısı hakkında Adalet Bakanlığı'na "görevi ihmal"den suç duyurusunda bulunulmasını ve Genelkurmay Başkanlığı'na olayla ilgili ne yapıldığının sorulmasını kararlaştırdı. 
AKP'li Mehmet Elkatmış başkanlığında dün toplanan komisyon ayrıca, 'Olay, örgüt içi hesaplaşma' diyen PKK'lı Arif Sakık ile "Çok şey biliyorum, ancak can güvenliğim yok" diyerek konuşamayan köylülerden M. Emin Akdeniz'le de yeniden görüşme kararı aldı. Komisyon üyelerinin hazırladığı raporda da, "Olayın Bolu'dan gelen General Yavuz Ertürk komutasındaki taburun operasyonu sırasında gerçekleştiği anlaşılmıştır" denildi. 

Kişisel eşyalar bulundu 
Elkatmış da toplantı öncesi, 11 köylünün yakınlarının iç hukuk yollarını tüketmeden Avrupa İnsan Hakları Mahkemesi'nde dava açtığını ve mahkemenin 1 trilyon lira tazminat ödenmesine karar verdiğini kaydetti. Elkatmış, savcılığın yeni bir soruşturma açtığını ifade etti. Elkatmış, olayla ilgili yeni bulguların ortaya çıktığını belirterek, bunların neler olduğunun sorulması üzerine, "Tütün tabakası, köylülere ait bazı giyim eşyaları" yanıtını verdi. 




</TEXT>
</DOC>
