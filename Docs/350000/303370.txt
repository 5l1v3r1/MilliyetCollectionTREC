<DOC>
<DOCNO> 303370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko36.html </URL>
<DATE> 2005/01/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Vestel TİM ihracatımızı 300 milyon dolar eksik gösterdi 
</HEADLINE>
<TEXT>

     Vestel Dış Ticaret, 2004 yılı ihracat rakamlarının 1.8 milyar dolar değil 2.1 milyar dolar olduğunu bildirdi. 
     TİM tarafından açıklanan, ''2004 Yılında En Çok İhracat Yapan Şirketler'' listesinin ardından, Vestel Dış Ticaret de bir basın açıklaması yaptı. 
     Listede, Vestel Dış Ticaret'in ihracatının 1 milyar 800 milyon dolar olarak gösterildiği kaydedilen açıklamada, oysa Vestel Dış Ticaret tarafından 2004 yılında 2 milyar 100 milyon dolarlık ihracat gerçekleştirildiği belirtildi. 
     Açıklamada, Ege Serbest Bölgesi'nde 2 bin 200 kişi ile dijital cihazlar üreten Vestel Komünikasyon'un Vestel Dış Ticaret tarafından gerçekleştirilen 300 milyon dolarlık ihracatının TİM tarafından kamuoyuna açıklanan listede gösterilmediği savunularak, ''Ege Serbest Bölge'de üretim yapan Vestel Komünikasyon, Ege Bölgesi Sanayi Odası üyesidir ve tam anlamıyla üretim yapan Türkiye'nin sayılı fabrikalarından biridir. Vestel Komünikasyon tarafından üretilen ve Vestel Dış Ticaret tarafından ihracatı yapılan dijital ürünlerin TİM'in listesinde gösterilmemesi nedeniyle kamuoyunun yanlış bilgilenmesini önlemek için bu açıklamayı yapmak istedik'' denildi. 
     Vestel Dış Ticaret'in 2004 yılında gerçekleştirdiği 2 milyar 100 milyon dolarlık ihracat ile yıllardır olduğu gibi bu yıl da yine Türkiye'nin ihracat liderliği için en güçlü adaylardan biri olduğu belirtilen açıklamada, ''Kesin ihracat rakamlarının açıklanmasıyla birlikte bu yıl da Türkiye'nin ihracat şampiyonu olacağımızı öngörüyoruz'' ifadesi kullanıldı. 
     
</TEXT>
</DOC>
