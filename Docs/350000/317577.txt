<DOC>
<DOCNO> 317577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy25.html </URL>
<DATE> 2005/02/22/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan Kıbrıs'ta çözüm istiyoruz, çözümsüzlüğü kabul etmiyoruz 
</HEADLINE>
<TEXT>

     Başbakan Recep Tayyip Erdoğan, Türkiye'nin, NATO'nun Irak Emanet Fonu'na 100 bin avro aktaracağını ve Iraklı güvenlik birimlerinin eğitimi için tesislerini açmayı sürdüreceğini bildirdi. 
     NATO zirvesinde Türkiye'yi temsil etmek üzere Brüksel'de bulunan Erdoğan, düzenlediği basın toplantısında, zirve çalışmaları ve ikili temasları hakkında bilgi verdi. 
     Erdoğan, zirvede devlet ve hükümet başkanlarının üzerinde ısrarla durdukları ve paylaştıkları konuların ağırlıklı olarak ''NATO-AB ilişkileri'', ''Afganistan'', ''Irak'', ''Ortadoğu'daki gelişmeler'', ''Akdeniz Diyalogu'' ve ''İstanbul İnisiyatifi'' gibi dosyalardan oluştuğunu bildirdi. 
     Afganistan'da İttifak'ın müşterek bir çalışma içinde olduğunu, Irak'ta NATO'nun kendi içinde farklı görüşler sergilediğini, Ortadoğu'da yeni sürecin barışa ulaşılması için değerlendirilmesi iradesinin yansıtıldığını belirten Erdoğan, NATO-Ukrayna Komisyonu toplantısında mevcut stratejik ilişkilerin geliştirilmesi konusunda görüş birliği sağlandığını söyledi ve ''NATO'nun asıl dinamizmini demokratik değerlerin oluşturduğu ısrarla vurgulandı'' dedi. 
     İngiltere Başbakanı Tony Blair ile yaptığı ikili görüşmede Türkiye'nin AB sürecine yönelik çalışmaları hakkında fikir alışverişinde bulunduğunu, bu yılın ikinci yarısında AB dönem başkanı olacak İngiltere'nin ''farklı bir önem'' arz ettiğini belirten Erdoğan, ''İngiltere, 17 Aralık öncesinde çalışmalarımıza gerekli desteği verenlerin önünde gelenlerden bir tanesiydi. Birlikte çalışmalarımızı sürdüreceğiz'' dedi. 
     
     ERDOĞAN BLAIR İLE KIBRIS'I GÖRÜŞTÜ 
     Erdoğan, bir soru üzerine, ''Blair ile Kıbrıs konusunu da görüştük. Neler yapılabileceğini gündeme getirdiler. Biz, bundan önceki süreçte ifade ettiğimiz gibi, hep olumlu yaklaştık ve şimdi de olumlu bir yaklaşım içindeyiz. Çözüm istiyoruz, çözümsüzlüğü kabul etmiyoruz, ama köklü çözüm olsun. En idealinin, BM nezdinde çözüm olacağını ifade ettik. Böylece taraflar adil ve kalıcı bir neticeyi yakalamış olacaktır. Garantör ülkeler de rahat edecektir'' dedi. 
     Başbakan Erdoğan, Danimarka Başbakanı Anders Fogh Rasmussen ile yaptığı ikili görüşmede de AB süreci konusunun ele alındığını, Rasmussen'in bu süreçte yakın ilgilerinin aynen devam edeceğini bildirdiğini belirtti. Başbakan Erdoğan, Rasmussen'in, önümüzdeki dönemde, işadamları grubuyla birlikte Türkiye'ye ziyarette bulunacağını açıkladı. 
     Zirve esnasında ABD Başkanı George Bush, Almanya Başbakanı Gerhard Schröder, Belçika Başbakanı Guy Verhofstadt ve İtalya Başbakanı Silvio Berlusconi gibi liderlerle de temaslarda bulunduğunu belirten Erdoğan, bir soru üzerine, zirve sırasında Kıbrıs konusunun gündemde yer bulmadığını ve bu konuda kendisine bir talep gelmediğini bildirdi. 
     Erdoğan, Ankara Anlaşması protokolünün imzalanmasına ilişkin çalışmaların da, Dışişleri Bakanı Abdullah Gül nezaretinde sürdürüldüğünü belirtti ve ''Çalışmalar sonuçlanınca konuyla ilgili kararımızı açıklayacağız'' dedi. 
     Irak'ta güvenlik birimlerinin eğitimi konusunda, NATO Emanet Fonu'na 100 bin avro taahhüt edildiğini belirten Erdoğan, ''Eğitim için tesislerimizi açmaya hazır olduğumuzu da bildirdik'' diye konuştu. 
     Erdoğan, Türkiye-ABD ilişkileri hakkında bir soruyu yanıtlarken, özetle şöyle konuştu 
     ''Bir ülke dünya genelinde verdiği kararlarıyla sempati veya antipati toplayabilir. Buna yönelik değişik ülkelerden değişik sesler çıkabilir. Fakat bu, özellikle Türkiye ile ABD arasındaki stratejik ortaklığımızı etkilemez. Hükümetler olarak aramız, münasebetlerimiz gayet iyidir. Başkan Bush ile, bu anlayışla görüşmelerimizi yaptık. Stratejik ortak durumunda olduğumuz, NATO içinde müttefikimiz olan bir ülke ile olumsuz bir zemin meydana getirmek gibi bir gayretimiz olamaz. Maalesef alakasız şeyler gündeme getiriliyor. Bunlar bana göre yanlış şeyler. Bunlar üzerine yoğunlaşmayıp, dostlarımızın adedini çoğaltma gayretine girersek çok daha isabetli olacak. Bugünkü görüşmemiz de dostça geçmiştir.'' Erdoğan, Ortadoğu konusunda, ''Her iki tarafın barışa yönelik attıkları adımlar bir fırsattır. Bu fırsatın, başta ABD tarafından olmak üzere iyi değerlendirilmesi gereğini biz de ortaya koyduk. Biz yapabileceğimizi yapmaya hazır olduğumuzu, elimizden geleni yapacağımızı söyledik, ama tarafların bizi talep etmesi önemli'' diye konuştu. 
     
</TEXT>
</DOC>
