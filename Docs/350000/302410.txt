<DOC>
<DOCNO> 302410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun14.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau'nun türbanla ilgili sözleri tartışılmaya devam ediyor 
</HEADLINE>
<TEXT>

     Almanya Cumhurbaşkanı Johannes Rau'nun, okullarda bütün dinlerin mensuplarına eşit davranılmasını isteyen sözleri tartışma konusu olmaya devam ediyor. Hıristiyan Demokrat Birlik Partisi'nden CDU Saarland Eyaleti Başbakanı Peter Müller, türbanın Hıristiyan sembolleriyle bir tutulamayacağını ileri sürerek, okullarda Müslüman öğretmenlere türban yasağı konulmasının doğru olduğunu savundu. 
     Rau'nun, okullarda türbanın yasaklanması durumunda diğer dini sembollerin de uzaklaştırılması gerektiği şeklindeki sözlerini eleştiren Müller, ''Böyle düşünen insanlar, temel hakların ve insan haklarının, Avrupa'daki Hıristiyanlık ve hümanizm mirasının bir parçası olduğunu unutuyorlar demektir. Ayrım çizgisi, Hıristiyanlıkla İslamiyet arasından değil, hoşgörü ile hoşgörüsüzlük ve köktendincilik ile özgürlük arasından geçmektedir'' şeklinde görüş belirtti. 
     Kamu hizmetinde çalışan insanların temel haklardan ve insan haklarından şüphe duymamaları gerektiğini ifade eden Müller, ''Bu nedenle kadının baskı altında tutulmasını ifade eden sembollerden kamu hizmetinde vazgeçilmesi gerekir'' dedi. 
     Vatikan'da görevli Kardinal Joseph Ratzinger de, Regensburger Dom kilisesinde yaptığı bir konuşmada, ''Müslüman bir kadına türbanı yasaklamazdım. Ancak haçların okullarda yasaklanmasını da hiçbir şart altında kabul edemeyiz. Hıristiyan inancı kamu kuruluşlarından uzaklaştırılırsa, barışçı şekilde birlikte yaşamın en önemli kaynaklarından birini kurutmuş oluruz'' diye konuştu. 
     Birlik 90 Yeşiller Partisi'nden Federal Meclis üyesi Volker Beck ise Rau'nun sözlerini savunarak, ''Rau, türban konusundaki görüşleriyle sadece çoğunluğun değil, Almanya'da yaşayan herkesin Cumhurbaşkanı olduğunu bir kez daha göstermiştir'' dedi. 
     Cumhurbaşkanı Rau, anayasadaki tarafsızlık ilkesi doğrultusunda okullarda tüm dinlere eşit davranılmasının şart olduğunu belirterek, Müslüman bir öğretmenin türban takamaması durumunda, diğer dini sembollerin de okullarda bulundurulmaması gerektiğini savunmuştu. 
     
</TEXT>
</DOC>
