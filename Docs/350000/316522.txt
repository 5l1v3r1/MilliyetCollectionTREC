<DOC>
<DOCNO> 316522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur17.html </URL>
<DATE> 2005/02/18/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Edirne'de su taşkınları yaşamı olumsuz etkiliyor... 
</HEADLINE>
<TEXT>

     Edirne'de kar erimesi ve son yağışlarla birlikte Tunca ve Meriç Nehri'nde meydana gelen taşkınlar, yaşamı olumsuz yönde etkilemeye devam ediyor. 
     Edirne'de hava sıcaklıklarında yaşanan artış ve son günlerde etkili olan yağışlar, Tunca ve Meriç Nehri'nin taşmasına neden oldu. 
     Edirne DSİ 11. Bölge Müdürlüğü yetkilileri, taşkınlar nedeniyle dünden itibaren Tunca Nehri'ndeki suların tarihi Yalnızgöz ve Kanuni köprülerinin üzerine çıkmasından dolayı Sarayiçi mevkisi ile Yeniimaret Mahallesi'ne bu köprülerden ulaşım yapılamadığını kaydettiler. Yeniimaret Mahallesi'ne Saraçhane ve Gazimihal köprülerinden ulaşılabildiği belirtildi. 
     Yunanistan'la Türkiye arasındaki kara sınır kapısı olan Pazarkule'ye ulaşımın sağlandığı Lozan Caddesi'nin de su taşkınlarından dolayı küçük araçlara kapalı bulunduğu bildirildi. 
     DSİ ekipleri, Küçükpazar, Saraçhane, Yeniimaret, Yıldırım ve Kirişhane mahallelerinde su baskınına uğrayan yerlerde, drenaj pompalarıyla su tahliyesi çalışmalarının devam ettiğini ifade ettiler. 
     Yetkililer, Meriç, Tunca ve Arda Nehri'nin su seviyesinin bugünden itibaren düşmeye başladığını ifade ettiler. 
     
     YAĞIŞLAR DURDU 
     Edirne Meteoroloji Müdürlüğü yetkilileri, son 24 saatte metrekareye 2.9 kilogram yağış düştüğünü bildirdiler. Bugün ve yarın yağışın beklenmediği ilde hava sıcaklığının 4 derece olduğu belirtildi. 
     Bu arada, Kırklareli Meteoroloji Müdürlüğü yetkilileri de son 24 saatte metrekareye 3.6 kilogram yağış düştüğünü ve yağışların azaldığını ifade ettiler. Hava sıcaklığının 6 derece olduğu ilde, bazı köylerde derelerin yatağından taştığı kaydedildi. 
     Tekirdağ Meteoroloji Müdürlüğü yetkilileri ise son 24 saatte 6.4 kilogram yağış düştüğünü, hava sıcaklığının da 6 derece olduğunu kaydettiler. 
     
</TEXT>
</DOC>
