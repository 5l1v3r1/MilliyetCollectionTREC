<DOC>
<DOCNO> 303977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun33.html </URL>
<DATE> 2005/01/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
KKTC'nin limanlarını Rumlara açması ortalığı karıştırdı 
</HEADLINE>
<TEXT>

     Güney Kıbrıs Rum yönetimi Dışişleri Bakanı Yorgo Yakovu, ''KKTC'nin, limanlarını Rumların ticari kullanımına açma kararının yasadışı ve tamamen temelsiz olduğunu'' iddia etti. 
     Yakovu, Rum haber ajansına yaptığı açıklamada, ''Sadece Rum hükümetinin bu limanların yasal olduğu kararını alabileceğini'' öne sürdü. 
     KKTC'yi ''işgal rejimi'' olarak niteleyen Yakovu, '' İşgal rejimi nin aldığı kararın hiçbir hukuki temeli olmadığını'' ileri sürdü. 
     Yakovu, ''Türkiye'nin Gümrük Birliği anlaşmasını imzalamaya zorlandığını, bu şekilde limanlarını Rum ticaret gemilerine açmak durumunda kalacağını'' söyledi. 
     Rum yönetimi sözcüsü Kipros Hrisostomidis de KKTC'nin, limanlarını Rum ticaretine açan kararını yorumlarken, Rum tarafının, ''Mağusa'nın kapalı bölgesinin Maraş eski sahiplerine verilmesi ve limanın Kıbrıslı Türklerle Rumlar tarafından ortak işletilmesi'' yönündeki önerisini hatırlattı. 
     Hrisostomidis, ''Bu önerinin geçerliliğini koruduğunu, Avrupa Birliği AB önünde bulunduğunu, ancak herhangi bir gelişme olmadığını'' söyledi. 
     KKTC Bakanlar Kurulu, dün akşam yaptığı toplantıda, KKTC limanlarının, Güney Kıbrıs ile Türkiye ve diğer ülkeler arasında yapılacak ticarette kullanılabilmesi yönünde bir karar almıştı. 
     
</TEXT>
</DOC>
