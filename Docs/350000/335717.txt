<DOC>
<DOCNO> 335717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/ekonomi/eko04.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emekliliği gençler tercih ediyor 
</HEADLINE>
<TEXT>


Bireysel emeklilik üyelerinin yüzde 43'ünü 25 - 34 yaş arası oluşturuyor. Vakıf Portföy Yönetimi Genel Müdürü Numan Tanrıöver, sisteme genç yaşta üye olanların daha k rlı çıkacağını söyledi 

Ayfer Yıldız 

Sosyal sigortalar yasa tasarısı kapsamında emeklilik yaşının kademeli artırılması, aylık bağlama oranının azaltılması yoluyla sosyal güvenlik açıklarının 2053 yılından itibaren sıfırlanması öngörülüyor. 2005 devlet yılı bütçesinden sosyal güvenlik kurumlarına 22 milyar YTL kaynak aktarıldı. Bir reform yapılmazsa sistemdeki açığın katlanarak artacağı belirtiliyor. 
Kişilerin emekli olduklarında ek bir gelir için şimdiden önlem alması gerektiğini belirten Vakıf Portföy Yönetimi Genel Müdürü Numan Tanrıöver, "Gençlerin önünde uzun bir dönem var. İmkanlarını zorlayarak, bireysel emeklilik sistemine üye olmalılar" dedi. 

Vergi avantajı 
Bireysel emeklilik sisteminde, asgari 10 yıl ödeme yapan ve 56 yaşını dolduranlar emeklilik hakkı elde ediyor. 
Bireyselin, sosyal güvenlik sisteminin tamamlayıcısı olduğunu belirten Tanrıöver, genç yaşta üye olanların az miktardaki paralarla yüksek gelire sahip olabileceklerini söyledi. 

İstikrarlı getiri 
Bireysel emeklilik sisteminin dünya örneklerinden yararlanılarak sağlam bir altyapı, etkin gözetim ve denetiminin oluşturulduğunu, üyelerin istedikleri takdirde şirket değiştirme hakları bulunduğunu anlatan Tanrıöver, ayrıca vergi avantajlarına da değindi. Bilindiği gibi ödenen katkı payları brüt maaşın yüzde 10'unu ve asgari ücretin yıllık tutarını aşmamak kaydıyla vergiden düşülebiliyor. 
Vakıf Portföy, Vakıf Emeklilik'in 7 adet fonunu yönetiyor. Vakıf Emeklilik'in üye sayısı da 33 bin 396'ya ulaştı. Numan Tanrıöver, üyelerin fon seçimi yaparken, gelecekte elde etmek istedikleri gelire göre tercihte bulunmalarını, şirket seçerken de istikrarlı getiriye dikkat etmelerini önerdi. 

Aylık ödeme yapıyorlar 
Üyelerin yüzde 77.9'u aylık, yüzde 6.2'si 3 aylık, yüzde 1.9'u 6 aylık, yüzde 14'ü yıllık ödeme yapıyor. Yüzde 79.6'sı Türk Lirası, yüzde 16.2'si dolar, yüzde 4.2'si de euro ile primlerini ödüyor. 
Portföy tercihlerinde de yüzde 48 oranında tahvil ve bonoyu tercih ediyorlar. Genel Müdür Numan Tanrıöver, ekonomideki büyümenin sürmesiyle birlikte bireysel üyelerinin, portföylerinde hisse senetlerine daha fazla yer vereceklerini söyledi. Ayrıca önümüzdeki dönemde özel sektör borçlanma tahvil ve bonolarının da gündeme gelmesi bekleniyor. 




</TEXT>
</DOC>
