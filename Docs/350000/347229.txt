<DOC>
<DOCNO> 347229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo30.html </URL>
<DATE> 2005/05/30/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
A Milli Takım, İstanbul'da toplandı... 
</HEADLINE>
<TEXT>

     A Milli Futbol Takımı, 2006 yılında Almanya'da düzenlenecek 18. Dünya Kupası Avrupa Elemeleri 2. Grup'ta Yunanistan ve Kazakistan ile yapacağı maçlar için İstanbul'da toplandı. 
     İstanbul BJK İnönü Stadı'nda 4 Haziran Cumartesi günü Yunanistan, 8 Haziran Çarşamba günü de deplasmanda Kazakistan ile karşılaşacak A Milliler, Polat Renaissance Otel'de biraraya geldi. 
     Milliler, ilk antrenmanlarını akşam saat 19.00'da Galatasaray'ın Florya Metin Oktay Tesisleri'nde yapacak. 
     A Milli Takım, yarın saat 19.00'da ve 1 Haziran Çarşamba günü saat 18.00'de aynı sahada çalışacak. Milli takım kafilesi, çarşamba günkü antrenmandan sonra Harbiye Açıkhava Tiyatrosu'nda, ''Yıldızların Altında'' müzikalini izleyecek. 2 Haziran Perşembe günü, Yunanistan maçının oynanacağı BJK İnönü Stadı'nda saat 20.00'de basına kapalı bir çalışma yapacak milliler, ardından BJK Nevzat Demir Tesisleri'ne geçecek ve maç gününe kadar çalışmalarını burada basına kapalı gerçekleştirecek. 
     A Milli Takım, Yunanistan maçından sonra BJK Nevzat Demir Tesisleri'ne dönecek ve 5 Haziran Pazar günü saat 10.30'da burada yapacağı antrenmanın ardından, saat 14.30'da uçakla Kazakistan'a gidecek. 
     Bu akşam çalışmalara başlayacak olan A Milli Takım'ın aday kadrosu şöyle 
     Rüştü Reçber, Ümit Özat, Tuncay Şanlı, Volkan Demirel, Serhat Akın, Serkan Balcı Fenerbahçe , Fatih Tekke, Gökdeniz Karadeniz, Tolga Seyhan, Hüseyin Cimşir, Erdinç Yavuz Trabzonspor , Bülent Korkmaz, Necati Ateş, Cihan Haspolatlı, Ayhan Akman Galatasaray , Okan Buruk, İbrahim Toraman, Koray Avcı Beşiktaş , Ömer Çatkıç Gençlerbirliği , Güven Varol Denizlispor , Emre Belözoğlu FC Inter , Yıldıray Baştürk Hertha BSC Berlin , Hamit Altıntop FC Schalke 04 , Halil Altıntop Kaiserslautern 
     Bu arada, yurdışında bulunan milli futbolcular Yıldıray ve Emre'nin kampa akşam saatlerinde katılacağı bildirildi. 
     Öte yandan, Milli Takımlar Teknik Direktörü Ersun Yanal'ın basın toplantısının ardından Şanlıurfa Bakkallar ve Bayiiler Odası Başkanı Mehmet Altun, Yanal'a başarılar dileyerek, yöresel içecek olan mıra kahve takımı hediye etti. 
     
</TEXT>
</DOC>
