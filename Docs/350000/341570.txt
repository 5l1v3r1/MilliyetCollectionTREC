<DOC>
<DOCNO> 341570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy36.html </URL>
<DATE> 2005/05/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Org. Büyükanıt K.Irak'tan gelen teröristler C4 patlayıcılarıyla geliyor 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, teröristlerin Türkiye’ye girişi ile ilgili olarak, "Maalesef girişleri devam ediyor. Biz de tedbirlerimizi artırdık" dedi. 
     Büyükanıt, teröristlerin Irak’ın kuzeyinden çok fazla miktarda C-4 patlayıcıyı getirdiğini söyledi. 
     Askeri birliklerde incelemelerini sürdüren Orgeneral Yaşar Büyükanıt, Batman’dan helikopterle Diyarbakır’a geldi. 
     Diyarbakır Valisi Efkan Ala’yı makamında ziyaret eden Orgeneral Büyükanıt, çıkışta gazetecilere yaptığı açıklamada, Kara Kuvvetleri’ne bağlı birliklerin bahar tertiplerini ve gelecek dönem çalışmalarını yerinde görmek üzere bölgede dolaştığını söyledi. 
     
     "KÖYE GERİ DÖNÜŞLER MEMNUNİYET VERİCİ 
     Van, Hakkari, Şırnak ve Batman’a gittiğini, bugün de Diyarbakır’ın kuzeyindeki birlikleri ve oradaki durumu gözlemlediklerini ifade eden Orgeneral Büyükanıt, şöyle konuştu 
     "Bugün Diyarbakır’ın kuzeyinde ve Lice’nin daha yukarısındaki arazi kesimlerine baktığımız zaman beni çok mutlu eden bir durumla karşılaştım. Şuanda köye dönüş olayı bazen basına yanlış yansıyabiliyor. Belki de biz iyi bilgilendiremiyoruz, bilmiyorum. Bu konuyu sayın valimle de paylaştım. Diyarbakır’ın kuzeyindeki boşalan köylerin yüzde 81’ine vatandaşlar geri dönmüş. Bu çok memnuniyet verici. Tarlalar sürülmüş, herkes işinde gücünde çalışıyor. 
     Bunun asker olarak ne önemi var Diyarbakır’ın en ücra köyünde vatandaş köyüne geri dönüyorsa demek ki burada güvenle yaşayabileceğine inanıyor ki geliyor. O güveni duymazsa gelmez. Yüzde 81’inin dolması insan olarak hoşumuza gidiyor. Orayı güvenli görmesi 
     de asker olarak hoşumuza gidiyor. Demek ki görevimizi bir miktar da olsa yapmışız. Bu köye dönüş olayı bazı çevreler tarafından çok istismar ediliyor. Ama durum öyle değil. Yıkık bir mezraya götürüp de sanki bütün köyler böyleymiş gibi topluma yansıtmak kamu vicdanını da yaralıyor, rahatsız ediyor." Orgeneral Büyükanıt, terörle mücadele konusundaki kararlığını her gittiği yerde dile getirdiğini vurguladı. 
     
     "GÜÇLÜ PATLAYICI" 
     Büyükanıt, bir gazetecinin, "Washington Post Gazetesi’nde terör örgütü mensuplarının yeniden Türkiye’ye girmeye başladığı yönünde haberler yer alıyor. Siz buna katılıyor musunuz" sorusunu ise şöyle yanıtladı 
     "Geçen sefer Diyarbakır’a geldiğimde burada size terör örgütünün Türkiye’ye giriş yaptıktan sonraki mevcudu, terörist başının yakalandığı 1999 yılındaki seviyeye çıktı demiştim. Bu büyük yankı uyandırdı. Bu bir gerçektir. Doğrudur. Maalesef girişler devam ediyor. 
     Biz de tedbirlerimizi artırdık. 
     Şimdi daha büyük bir tehlike var. Maalesef Kuzey Irak’tan gelen teröristler çok fazla miktarda C-4 dediğimiz çok güçlü patlayıcıyı da beraber getiriyor. C-4 maddesi piyasadan parayla satın alınacak bir malzeme değil. Daha önce kullandıkları TNT dediğimiz şeyler, bunlar taş ocaklarında kullanılıyor. Bunlar ticari olarak her yerden temin edilebilir. C-4 özel bir patlayıcıdır. Çok güçlü bir patlayıcıdır. Ben bunu ikaz ediyorum İleriki günlerde hem kırsal kesimde hem de metropollerde ve şehirlerde tehlikeli olabilir. Nitekim son zamanlarda üzerinde bu tür patlayıcı madde ile yakalanan bir hayli terörist de oldu. Bu konuda tüm kamuoyunu ve bölge halkını bilgilendirmek istiyorum." 
     
     "SPOR SAHASINDA SPOR YAPILIR" 
     Büyükanıt, "Fenerbahçeli olduğunuzu biliyoruz. Diyarbakırspor maçındaki olayları ve sonrasında yapılan yorumları nasıl değerlendiriyorsunuz" sorusu üzerine de koyu bir Diyarbakırsporlu olduğunu da vurgulayarak, "Ben iki takımı da birbiriyle katiyen mukayese etmek istemem. Nerede olursa olsun sporda böyle şeylerin olması iyi değil. Orası spor sahasıdır. Spor sahasında spor yapılır, dövüş yapılmaz" dedi. 
     Maçta çıkan olayların kendisini üzdüğünü, olayların Diyarbakırspor’a zarar verdiğini kaydeden Büyükanıt, şöyle devam etti 
     "İşte bu tür yayınların artmasına sebebiyet verir. Diyarbakır’ın Diyarbakspor’u nasıl ve herkesin el birliğiyle, gönül birliğiyle 1. 
     Lig’e çıkardığını hepimiz biliyoruz. Zarar verici davranışlardan kaçınmaları lazım. Ama bunun Türkiye’nin her yerinde olması lazım. Bu yalnızca Diyarbakır’da olmuyor. Başka sahalarda da oluyor. Büyük takımların da sahalarında oluyor. 
     Son yıllarda artık ailelerde özellikle bayanlar tribünlere gelmeye başladı. Bu olaylar aileleri tribünlerden çeker, kimse çoluğunu çocuğunu alarak böyle yerlere gitmez. Bu çok kötü bir şey." 
     
</TEXT>
</DOC>
