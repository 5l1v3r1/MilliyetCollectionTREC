<DOC>
<DOCNO> 337791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy16.html </URL>
<DATE> 2005/04/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Koç 2009'da turizmden 30 milyar dolar gelir bekliyoruz 
</HEADLINE>
<TEXT>

     Kültür ve Turizm Bakanı Atilla Koç, ''2009 yılında 30 milyon turist, 30 milyar dolar gelir bekliyoruz'' dedi. 
     Bakan Koç, çeşitli incelemelerde bulunmak ve açılışlara katılmak üzere geldiği Aydın'da, DSİ 21. Bölge Müdürü Halil İbrahim İndap'tan Çine Barajı inşaatıyla ilgili bilgi aldı. 
     Baraj için gerekli olan yaklaşık 80 milyon YTL'lik ödeneğin gelecek yıl sağlanacağını belirten Koç, Aydın şivesiyle ''ne etcez, ne etcez bu sene bu parayı bulcaz'' dedi. 
     Bakan Koç, Didim'in turizm kenti ilan edilmesinin ardından, Tarım ve Milli Savunma Bakanlıkları ile sorunlar yaşandığını belirterek, bunların en kısa sürede çözüleceğini ifade etti. Didim yat limanı için gerekli girişimlerin de sürdüğünü kaydeden Bakan Koç, şöyle konuştu 
     ''Kruvaziyer turizm, turizmin esaslarındandır. Bu kapsamda, Kuşadası Kongre Merkezi'nin temelini Haziran ayı içinde atacağız. Bu merkez, yaklaşık 50 milyon dolarlık bir yatırımdır. Turizmin çeşitlendirilmesi için, Türkiye'nin her tarafında çok büyük bir çalışma içerisindeyiz. 
     Bu yılın Mart ayında Türkiye'ye gelen turist sayısında, geçen yılın aynı dönemine oranla yüzde 40 artış oldu. Ortadoğu'da meydana gelen bazı gelişmeleri de göz önünde bulundurarak, birtakım önlemler alıyoruz. Ortadoğu'dan Türkiye'ye bir yöneliş var. Biz, Ortadoğu'dan gelecek olan turistler için vize uygulamasını geçici olarak sınırda uygulamaya başlayacağız. Uygulama, 1 Mayıs-30 Eylül tarihleri arasını kapsayacak. Bunun neticesinde Türkiye'de yeni bir turizm dalgalanması başlayacak. Bu konuyla ilgili olarak, 4-5 Mayıs'ta Dubai'de toplantı yapacağız.'' 
     
     2009 YILINDAKİ HEDEF 30 MİLYON TURİST 
     Ortadoğu'dan gelecek turistlerle birlikte yıllık yüzde 20 olan turizm artışının daha da yükselmesini beklediklerini ifade eden Kültür ve Turizm Bakanı Koç, şöyle devam etti 
     ''Antalya'da Başbakanımız Recep Tayyip Erdoğan'ın da katıldığı bir toplantıda, 2010 yılı için hedeflenen 30 milyon turist sayısını, ben, 2009 yılına çekiyorum. 2009 yılında 30 milyon turist, 30 milyar dolar gelir bekliyoruz. Suriye ve Yunanistan ile ortak çalışma içerisindeyiz. Turizmin, barışa büyük katkısı olacağına inanıyorum. Turizm, istikrar ve huzur istiyor. Bunu hep birlikte başaracağız.'' Bakan Koç, 2,5 aylık bakanlık görevi süresince 30 il ve bu illere bağlı ilçeleri gezdiğini, turizmle ilgili birçok projeyi hayata geçirmeye başladıklarını, Aydın'da da çok önemli gelişmelerin yaşandığını söyledi. 
     Bakan Koç, Söke, Koçarlı, Dalama, Yenipazar, Karacasu Afprodisias yol güzergahı için iyileştirme projesi hazırlayarak Pamukkale, Nysa, Efes, Kuşadası, Menderes Müzesi ve Afrodisias'ı destinasyon haline getirmek için çalışacaklarını kaydetti. 
     Son günlerde basında yer alan uyurken çekilen fotoğrafları için hizmet aşkı nedeniyle kendisine dört saat uykunun yettiğini belirten Koç'un, ''Bu dört saat uyku ile bazen gözlerim kapanıyorsa da çaresini buldum. Bundan sonra güneş gözlüğü takacağım'' demesi, salonda gülüşmelere neden oldu. 
     
</TEXT>
</DOC>
