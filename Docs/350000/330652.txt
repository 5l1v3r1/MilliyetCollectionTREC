<DOC>
<DOCNO> 330652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yazar/tamer.html </URL>
<DATE> 2005/04/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye tam üye olunca, AB'nin bio - çeşitliliği 2 katına çıkacak 
</HEADLINE>
<TEXT>

Lagendijk'in çağrısı üzerine Gökyiğit, 4 mayısta Avrupa Parlamentosu'nda biyolojik zenginliklerimizi anlatacak 

LONDRA 

Avrupa kıtasının bütünündeki endemik vatanı orada olan bitki çeşidi 3 binin altında. Sadece Türkiye'de ise şu ana kadar saptanmış tam 3022 değişik endemik bitki var. Yapılan çalışmalarla ülkemizde h l yeni bitki çeşitleri de keşfediliyor. Avrupa Birliği'ne tam üye olduğumuzda AB'nin biyolojik çeşitliliği, sayemizde 2'ye katlanmış olacak. 
Dünyada Türkiye'den başka hiçbir coğrafya yok ki, 3 farklı iklim üst üste düşsün. Hem Okyanus, hem Akdeniz, hem de kara iklimi birarada, bunların alt iklimleri de oluşmuş... Bazı bölgelerimizde Karayipler'dekine benzer iklim var. Örneğin Kahramanmaraş'ta hem Karadeniz'in fındığı, hem Akdeniz'in zeytini, hem de Orta Anadolu'nun büyük ağaçlarını görebiliyorsunuz. 
Bunları sizlere aktarmak için taa Londra'ya kadar gitmeme gerek yoktu tabii, ama yanınızda 80'lik delikanlı Nihat Gökyiğit olunca, Tekfen Filarmoni'nin AB üyesi bir ülkedeki ilk konserini dinlemeye gelmiş olsanız da doğanın - yeşilin nasıl katledildiğine ilişkin değerli bilgilerle donatılmamanız mümkün değil. 

Ağaç tarımı yapalım 
Tekfen Holding'in 3 kurucu ortağından biri ve halen Yönetim Kurulu Başkanı olan Gökyiğit, Avrasya ve Ortadoğu'nun otantik enstrümanları ve yerel melodilerini anlatırken, birden Türkiye'nin endemik bitki zenginliğine geçiş yapıp kafanızı karıştırıyor, hatta bununla da yetinmeyip Artvin'in Gürcistan sınırındaki maharetli arı nesline atlıyor, bu arada ormanlarımızın yok olmaması için Türkiye'de ağaç tarımının hızla büyüyen kesimlik ağaç üretimi geliştirilmesini hararetle tavsiye ediyor. İşin en ilginci de beraber olduğumuz 1.5 gün boyunca Tekfen Holding'in ihaleleri v.s. ile ilgili tek kelime anlatmaması. Müthiş amatör bir ruhla daldan dala anlatıyor... 
Son yıllarda 1 yapıp 100 gösteren, medyada boy göstermek için can atanların bombardımanından sürekli korunmaya, verilen bilgilerin abartılı ve yanıltıcı olabileceği endişesiyle anlatılanları genelde belli bir hata payıyla ve diken üstünde dinleyen bir gazeteci olarak Nihat Bey'i dinlemek öylesine farklıydı ki... Verdiği hiçbir bilgiyi kontrol etme gereği duymadan sizlere aktarmanın gönül rahatlığını yaşıyorum. 

4 mayıs'ta Strasbourg'da 
Gökyiğit, TEMA Vakfı Başkanı sıfatıyla, ülkemizin biyolojik üstünlüklerini ve tam üye olduğumuz takdirde AB'ye bu alandaki potansiyel katkımızı, 4 mayısta Strasbourg'da Avrupa Parlamentosu'nda düzenlenecek bir toplantıda anlatacak. Avrupa Parlamentosu AB - Türkiye Dostluk Grubu Başkanı Hollandalı Joost Lagendijk'in teklifi üzerine gerçekleşecek toplantıya Avrupa Parlamentosu'nun çevre, doğal tarım ve dış ilişkiler grubuna üye parlamenterler katılacaklar. 

Orkestrayı kaçırmayın 
Ben aslında pazar akşamı Tekfen Filarmoni'nin enfes konserinin ardından Nihat Gökyiğit'le vedalaşarak gruptan ayrıldım, ancak farklı birkaç toplantıya daha katılacağım için halen Londra'dayım. Londra yazılarımın Tekfen'le ilgili kısmını noktalarken defterlerinize şu tarihleri not düşmenizi istiyorum 
28 haziran İstanbul'da CERA Uluslararası Enerji Konferansı'nın açılış konseri30 haziran İzmir Müzik Festivali1 temmuz Bodrum Festivali3 temmuz Dünya Mimarlar Konferansı'nın Yedikule Zindanları'ndaki açılış konseri 
Avrasya ve Ortadoğu'nun otantik enstrümanlarının o ülkelerin seçkin solistleri ve flarmoni orkestrasıyla icra edildiği, Ermenistan'dan Azerbaycan'a, İsrail'den Ukrayna ve Yunanistan'a melodilerin akraba olduğu 3 denizin nağmelerini Karadeniz, Hazar Denizi ve Doğu Akdeniz denk düşürürseniz dinleyin. Örneğin Türk musikisinin o ünlü kıpır kıpır nihavent longasının, çok sesli klasik müziğe uyarlanmış halini bir filarmoni orkestrasından dinlemekten çok hoşlanacağınızdan eminim. 



</TEXT>
</DOC>
