<DOC>
<DOCNO> 341094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/spor/spo02.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa bebekleri 
</HEADLINE>
<TEXT>


Fenerbahçe, son olarak 22 yıl önce Türkiye Kupası'nı müzesine götürdüğünde takımdaki birçok oyuncu konuşmayı bile beceremiyordu. Gürsoy, Mahmut ve Semih gibi isimler de henüz dünyaya gelmemişti 


Fenerbahçe, Türkiye Kupası'nı en son müzesine götürdüğünde şu an takımda bulunan birçok futbolcu konuşmayı bile bilmiyordu. 
Son yılların en genç kadrolarından birine sahip bulunan Sarı - Lacivertli takımda, Gürsoy, Mahmut ve Semih gibi isimler kupa kazanıldığında henüz dünyaya gelmemişken, Tuncay Şanlı bir, kaleci Volkan ve Recep, Önder Turacı, Servet, Selçuk, Kemal ile Serhat iki yaşındaydı. Serkan Balcı ise henüz 2 aylıktı. 
Takımdaki yerli oyuncuların çoğu Fenerbahçe'nin, Mersin İdmanyurdu'nu geçerek zafere ulaştığı 1983 yılını hatırlamıyor. 
22 yıllık hasreti bitirmek için gün sayan Fenerbahçeli oyuncular bu yüzden Teknik Direktör Daum'un adeta gözünün içine bakıyor. Galatasaray maçında ilk on birde yer almak ve tarihi zaferde pay sahibi olmak için antrenmanlarda olağanüstü gayret gösteren Sarı - Lacivertli futbolcular, ayaklarına kadar gelen kısmeti bu kez tepmek istemiyor. 


Oyuncuların yaŞları Van Hooijdonk 36 Rüştü Reçber 32 Fabio Luciano 30 Ümit Özat 29 Deniz Barış 28 Alex de Souza 28 Marcio Aurelio 28 Mehmet Yozgatlı 26 Murat Hacıoğlu 26 Marcio Nobre 25 Selçuk Şahin 24 Servet Çetin 24 Recep Biler 24 Serhat Akın 24 Önder Turacı 24 Gürhan Gürsoy 18 Kemal Aslan 24 Volkan Demirel 24 Tuncay Şanlı 23 Semih Şentürk 22 Mahmut H. Erdoğdu 22 Serkan Balcı 22 

Olimpiyat provası 

YUSUF KOBAL 

Fenerbahçe, Galatasaray ile oynayacağı kupa finalinin provasını dün akşam Atatürk Olimpiyat Stadı'nda yaptı. Sakatlığı geçen Anelka takımla birlikte taktik antrenmanda yer alırken, Galatasaray maçında oynayabileceği açıklandı. Diyarbakır deplasmanında sakatlanan ve dünkü idmanda takımdan ayrı çalışan Selçuk'un finalde oynamasında sakınca olmadığı bildirildi. Fenerbahçe'nin Brezilyalı oyuncuları trafik korkusu nedeniyle stada antrenmandan çok önce geldi. Bu arada iki taraftar kaleci Rüştü ve kaptan Ümit'e çiçek verdi. 


Christoph Daum'a Deportivo kancası 

Sezon sonunda sözleşmesi bitmesine rağmen Sarı - Lacivertliler ile yeni mukavele imzalamayan Fenerbahçe Teknik Direktörü Christoph Daum'a Deportivo La Coruna'nın talip olduğu ileri sürüldü. İspanyol kulübünün, Alman teknik adamı takımın başına getirmek için harekete geçtiği, sportif direktörü Ricardo'nun da Daum ile görüşerek kendisine cazip bir teklif yaptığı iddia edildi. 

Yönetimden markaj 

Galatasaray ile oynanacak Türkiye Kupası finali öncesi Fenerbahçe Yönetimi, futbolcuları yakın markaja aldı. Samandıra Tesisleri'nden bir an bile ayrılmayan ve Sarı - Lacivertli takımın tüm sorunları ile tek tek ilgilenen yöneticiler, futbolcuların motivasyonunu artırmak için yoğun çaba harcıyorlar. Başkan Aziz Yıldırım'ın kupanın kazanılması halinde süper prim vaadinde bulunduğu da öğrenildi. 


</TEXT>
</DOC>
