<DOC>
<DOCNO> 348884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun27.html </URL>
<DATE> 2005/06/04/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
İspanya'da onbinlerce kişi, ETA ile yapılacak anlaşmaya karşı yürüdü... 
</HEADLINE>
<TEXT>

     İspanya’nın başkenti Madrid’te binlerce kişi, sosyalist hükümetin, ayrılıkçı ETA örgütüyle yapacağı olası müzakereye karşı yürüyüş yaptı. 
     Terör Kurbanları Derneği’nin TKD düzenlediği ve ana muhalefetteki Halk Partisi’nin PP desteklediği yürüyüşe, iktidardaki Sosyalist İşçi Partisi PSOE "İktidar terörizme karşı politikasını değiştirmeyeceğini açık bir şekilde belirtmiştir. Bu bir siyasi gösteridir" gerekçesiyle katılmadı. 
     "Onlar için, herkes için, benim adıma müzakereye hayır" ana sloganıyla başlayan ve 250 bin kişinin katıldığı açıklanan yürüyüşte, TKD üyeleri, PP milletvekilleri, İspanya’nın eski Başbakanı Jose Maria Aznar da yer alırken, TKD ve PP’nin organizasyonuyla ülkenin dört bir yanından insanlar otobüslerle Madrid’e getirildi. 
     Sık sık Başbakan Zapatero ve ETA karşıtı sloganların atıldığı gösterinin amacının, ETA’ya "silah bırakma" çağrısı yapan Zapatero hükümetinin, "barış sağlamak adına" örgütle müzakereye gideceği iddialarının ortaya çıkmasını protesto etmek olduğu belirtildi. 
     Başbakan Jose Luis Rodriguez Zapatero, bu iddiaları parlamentoda yalanlamıştı. 
     Bu arada Zapatero, bugün yaptığı açıklamada, "Tüm terör kurbanları her zaman İspanyolların kalbinde ve hafızasında yer alacaklar. Teröre karşı mücadelede en büyük bedeli jandarmamız ödemiştir" dedi. 
     Hükümete dışarıdan destek veren komünist görüşlü Solda Birlik Partisi Genel Başkanı Gaspar Llamazares de PP’yi "Terör kurbanlarının arkasına sığınarak politika yapıyor" diyerek suçladı. 
     PP’den Ignacio Astarlao ise "Hükümet, bir gün olsun tavrını sona erdirip terör kurbanlarının sözüne kulak vermeli" dedi. 
     İspanya’nın kuzeyindeki Bask Bölgesi’nin bağımsızlığını isteyen ayrılıkçı ETA örgütü, bugüne kadar yaptığı eylemlerde yüzlerce kişinin ölümüne yol açtı. 
     
</TEXT>
</DOC>
