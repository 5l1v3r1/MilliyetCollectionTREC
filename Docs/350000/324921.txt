<DOC>
<DOCNO> 324921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonyas11.html </URL>
<DATE> 2005/03/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Prof. Sağlıker, tıp literatürüne giren 2. Türk bilim adamı oldu 
</HEADLINE>
<TEXT>

     Tuncay DAĞLI DHA 

      ÇUKUROVA Üniversitesi Tıp Fakültesi Nefroloji ve Hipertansiyon Bilim Dalı Öğretim Üyesi Prof. Dr. Yahya Sağlıker, kronik böbrek hastaları ile ilgili yaptığı bilimsel çalışmayla adını tıp literatürüne yazdırdı. Behçet Hastalığı'yla ilgili Behçet Sendromu' literatürlerde yer alan ilk Türk bilim adamı Hulusi Behçet'ten sonra, Sağlıker Sendromu'nu da literatüre geçirten Prof.Dr. Yahya Sağlıker elde ettiği başarıya, tam 5 yıl emek verip, yurt genelinde 8 bin kilometre yol katedip, cebinden 8 bin dolar harcayarak ulaştı. 
     Kronik böbrek hastalarına gerektiği zamanda müdahale edilmeyip, en uygun zamanda en uygun ilacın verilmemesiyle hastada ortaya çıkan fiziki bozuklukları ifade eden Sağlıker Sendromu'yla ilgili makale, geçen ay ABD'nin en önemli tıp dergilerinden Seminars in Nephrology'de yayınlandı. Başarısının gelecek kuşak Türk bilim adamlarına örnek olmasını isteyen 13 yıllık profesör 58 yaşındaki Yahya Sağlıker, Ulusal Böbrek Vakfı ve Ulusal Hipertansiyon Derneği'nin kurucu başkanlığı, Uluslararası Üremik Toksisite Derneği Genel Başkanlığı'nı da yürütüyor. 
     
     BİLİNİYORDU AMA İLK KEZ BEN DERLEDİM 
     Sendroma kendi adını verdiğini söyleyen Prof.Dr. Yahya Sağlıker, hastalığı şöyle anlattı 
     "Sendrom, kronik böbrek hastalarına gerektiği zamanda müdahale edilmeyip, en uygun zamanda en uygun ilacın verilmemesiyle ortaya çıkıyor ve hastada bir takım fiziki bozukluklar meydana geliyor. Yani unutulmuş, tıbbi yetersizlik ya da doktor ihmali sonucu oluşmuş bir sendromdur. Bu nedenle hastanın kemikleri eğrilir, büzülür, kırılır, boyları kısalıp cüce kalırlar. Ayrıca kafatasında bazı değişiklikler ortaya çıkıp, yüz şekli, çene ve burun yapısı bozulur. Bu olay her tıp kitabında yazar ama bu zamana kadar hiç bir bilim adamı konu üzerine eğilip, bu şekilde derleyip, toplayıp tıp dergilerinde yayınlanmasını sağlamamış.'' 
     
     ÇALIŞMA 5 YIL SÜRDÜ 
     Çukurova Üniversitesi Tıp Fakültesi Balcalı Hastanesi'nde bu hastalığa yakalanan bir hastayı ilk kez 2000 yılında dikkatini çektiğini belirten Prof.Dr. Yahya Sağlıker 5 yıl süren araştırma ve incelemesini şu şekilde anlattı 
     "Tedavi için gelen bir hastanın yüzünün kemiği ve şekli değişmişti. Bu münferit olabilirdi ama bir kaç ay sonra böyle bir hasta daha geldi. Bunun üzerine bu tür hastaların sayısının daha fazla olabileceğini düşündüm ve ilk kez 2000 yılında uluslararası bir tıp kongresinde bildiri olarak sunduktan sonra yurt içi ve yurt dışındaki bir çok bilimsel toplantıda da meslektaşlarıma çalışmalarımı anlattım. Diğer bilim adamlarının da ilgi gösterdiğini görünce, kendimi bu çalışmaya adadım ve önce 81 ilin ilgili sağlık kurumlarına ve Hindistan, Pakistan, İran, Mısır, Avustralya, ABD ve AB ülkelerine e-mail atarak, Eğer bu tür hastalar sizin orada da varsa kendi imkanlarımla oraya gelip, onları muayene ve tedavi edeceğim' dedim. Türkiye'de 26 merkezden bu sendroma yakalanmış hasta olduğuna dair yanıt geldi. Bunun üzerine eşimi, doktor olan kızımı ve kliniğimdeki özel hemşiremi de yanıma alıp bu hastaları tek tek buldum ve hem araştırma çalışmalarımı yürüttüm, hem de onların tedavisiyle ilgilendim. Bu şekilde tüm tatil günlerimi kullanarak özel otomobilimle 5 yıl boyunca 8 bin kilometre yol kat edip, cebimden 8 bin dolardan fazla para harcadım. Elde ettiğim bilgiler doğrultusunda kronik böbrek hastalarının tedavi ihmali sonucu böyle bir sendroma yakalandıklarını kesin olarak tespit ettim ve İtalya, Bulgaristan, Pakistan ve Avustralya'daki bilimsel kongrelerde meslektaşlarıma bunu anlattım. Hindistan, Romanya, Meksika ve Slovenya'dan da bu konuyla ilgili bilgi aktarmam için kongre davetleri aldım. İleriki günlerde buralardaki toplantılara da katılacağım. Bu arada her gittiğim yerde ilgi ve merakla karşılanınca yıllarca herkes tarafından bilinen ancak hiç bir bilim adamının bir bütün olarak ele alıp, tespit edemediği sendroma kendi adımı vermemin doğru olacağını düşündüm. Sendromla ilgili tüm bilgi ve belgelerin yer aldığı makalem 2004 Eylül ayında ABD'deki Seminars in Nephrology adlı tıp dergisinde 8 sayfa yer aldı. Ayrıca 60'a yakın internet sitesinde de yayınlandı.'' Prof.Dr. Sağlıker, daha çok geri kalmış, gelişmemiş bölgelerde yaşayan insanlarda ortaya çıktığını belirttiği sendromun binlerce yıldan beri var olduğunu ancak bugüne kadar hiç kimse tarafından tanımlanmadığını ifade ederken bir Türk bilim adamı olarak adının tıbbi bir terim halinde literatüre geçmesinden memnunluk duyduğunu belirtti. Prof.Dr. Sağlıker bir çok Türk bilim adamının yayınladığı makalelerle literatürlerde yer aldığını ancak adı tıbbi bir terim olarak anılan ikinci Türk bilimi adamı olduğunu da sözlerine ekledi. 
     
     REKTÖR LİTERATÜRDEKİ İKİNCİ TÜRK 
     Prof.Dr. Yahya Sağlıker'in adıyla anılmaya başlanılan sendromun Çukurova Üniversitesi için de önemli olduğunu söyleyen Rektör Prof.Dr. Alper Akınoğlu, gelecekte tüm tıp doktorları tarafından bu sendromun aynı şekilde anılıp, kullanılmasının kendileri için gurur kaynağı olacağını söyledi. Ancak, Prof.Dr. Sağlıker'in Sağlıker Sendromu'nu tespit edip kendi adını vermesinin Behçet Hastalığı'ndan farklı yanı bulunduğunu ifade eden Prof.Dr. Akınoğlu, şunları söyledi 
     "Prof.Dr. Yahya Sağlıker hocamız, kendi adıyla anılan bir sendromla tıp literatürüne girdi. Önemli bir durum bu. Uluslararası tıp literatürüne hastalığın farklı yanını bularak kendi adıyla geçen Hulusi Behçet'ten sonra ikinci kez bir Türk, bu kez kendi adını verdiği sendromla literatüre girmiştir. Hulusi Behçet, Behçet hastalığının belirtilerini, gelişimini ve etkilerini tüm yönleriyle bulmuş ve tanımlamıştı. Bu yüzden bu hastalık onun adıyla anılıyor. Sağlıker Sendromu ise kronik böbrek hastalığının insan vücudunda yarattığı farklı bir etkisinin tespitidir. Behçet kadar büyük olmasa da uluslararası tıp literatürüne geçmesi ve yayınlanması büyük başarıdır.'' 
     
</TEXT>
</DOC>
