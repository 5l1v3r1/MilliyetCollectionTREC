<DOC>
<DOCNO> 329084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas16.html </URL>
<DATE> 2005/03/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiltere'den dünyayı deprem ve göktaşlarına karşı koruyacak proje 
</HEADLINE>
<TEXT>

     LONDRA, DHA 

      İNGİLİZ bilim adamlarının deprem, tsunami ve dev volkanik patlamalar gibi doğal afetlerin yanı sıra uzaydan gelebilecek tehlikelere karşı da önlem alınmasını sağlayacak bir küresel erken uyarı sistemi üzerinde çalıştığı bildirildi. 
     İngiltere Başbakanı Tony Blair'ın talimatı üzerine hazırlıklarına başlayan Doğal Tehlike Çalışma Grubu, dünyayı olası göktaşı ya da kuyruklu yıldız çarpmalarına karşı da koruyacak projenin maliyetinin 100 milyon sterlini 270 milyon YTL bulacağını söyledi. 
     
     TEMMUZ AYINDAKİ G8 ZİRVESİNDE DESTEK ARANACAK 
     26 Aralık'ta Güney Asya'yı vuran, 300 bin kişinin öldüğü deprem ve tsunami felaketinin ardından Başbakan Blair'in hazırlanmasını istediği proje, Temmuz ayında İskoçya'da yapılacak olan G8 zirvesinde sunulacak ve katılımcı liderlerden projeye destek vermeleri istenecek. 
     Projeyi hazırlayan ekibin başında bulunan Profesör David King, İngiliz The Times gazetesine yaptığı açıklamada, "Deprem, tsunami, volkan ve dünyaya yakın gök cisimleri gibi bütün fiziki ve doğal tehlikeleri kapsayacak, sınırları olmayan bir erken uyarı sistemi kurmalıyız" dedi. 
     Erken uyarı sisteminin, okyanuslara kurulacak tsunami alarm cihazları, küresel sismik algılayıcılar, aktif yanardağlara yönelik daha gelişmiş izleme teknikleri ve dünyaya çarpması muhtemel gök cisimlerinin takibini kapsayacağı belirtildi. 
     
</TEXT>
</DOC>
