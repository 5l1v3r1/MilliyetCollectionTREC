<DOC>
<DOCNO> 303482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur38.html </URL>
<DATE> 2005/01/04/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Mehmetçik, Kabil'de görev almaya hazır... 
</HEADLINE>
<TEXT>

     Afganistan'da Uluslararası Güvenlik ve Yardım Kuvveti ISAF-VII harekatına katılarak, Kabil Çok Uluslu Tugay KÇUT Komutanlığı görevini 6 ay süreyle üstlenecek 28'nci Mekanize Piyade Tugayı hazırlıklarını tamamladı. 
     Ay sonunda KÇUT Komutanlığı'nı devralacak 28'nci Mekanize Piyade Tugayı, Mamak'taki 4'ncü Kolordu Komutanlığı ve Ankara Garnizon Komutanlığı içinde yer alan eğitim tesislerinin kapılarını basın kuruluşlarına açtı. 
     KÇUT Komutanlığı'nın Afganistan'a ulaşmasının ardından tugay komutanlığını yürütecek olan 28'nci Mekanize Piyade Tugay Komutanı Tuğgeneral Ümit Dündar, kolordu karargahında düzenlenen toplantıda, KÇUT komutanlığının tarihçesi, vazifeleri, sorumluluk sahası, teşkilat yapısı, personel durumu, görevleri ve sivil-askeri işbirliği konuları hakkında bilgi verdi. 
     Türkiye'nin ISAF'a 20 Haziran 2003'te katıldığını anımsatan Tuğgeneral Dündar, Ağustos 2003'ten itibaren NATO liderliğinde devam eden ISAF'ın 6'ncı dönemine Türkiye'nin 298 personelden oluşan Afganistan Türk Görev Kuvvet Komutanlığı ile destek verdiğini kaydetti. Tuğgeneral Dündar, 11 Şubat 2005'te başlayacak ISAF'ın 7'nci döneminin komutasını İstanbul'da konuşlu bulunan 3'ncü Kolordu Komutanlığı'nın üstleneceğini belirterek, Kabil'de görev yapmakta olan KÇUT Komutanlığı görevinin ise 28'nci Mekanize Piyade Tugay Komutanlığı'nca 27 Ocak 2005 tarihinde devralınacağını ve ağustos ayında da devredileceğini bildirdi. 
     
     SORUMLULUK SAHASI 4380 KİLOMETREKARE 
     Tugayın sorumluluk sahasının kuzeyden güneye 65, doğudan batıya 90 kilometre uzunluğunda 4380 kilometrekarelik bir alanı kapsadığını ifade eden Tuğgeneral Dündar, KÇUT'un tugay karargahı, karargah bölüğü, muhabere bölüğü, Alman piyade taburunun bünyesindeki bir piyade bölüğü, bir piyade taburu ve milli destek ünitesinin Türk Silahlı Kuvvetleri'nce TSK oluşturulacağını belirtti. Tuğgeneral Dündar, bunun dışında 1 Alman taburu, 1 Norveç taburu, 1 Fransız taburu, 1 İngiliz bölüğü, 1 Kanada keşif bölüğü, İtalya liderliğinde bir istihkam birliği, Türk helikopterlerinin de bulunduğu bir helikopter birliği ile destek birliklerinden de tugay bünyesinde görev alacağını kaydetti. 
     Tugayın karargah teşkilatında ise tugay komutanı, kurmay başkanı, adli müşavir, personel, istihbarat, lojistik, mebs, ihale ve maliye şubeleri, muayene unsurları, sivil-asker işbirliği ünitelerinin TSK personelince sevk ve idare edileceğini vurgulayan Tuğgeneral Dündar, Almanya'nın tugay komutan yardımcılığını, Fransa'nın kurmay başkan yardımcılığını, Norveç'in harekat ve eğitim şubelerini, İtalya'nın istihkam şubesini, Danimarka'nın da irtibat şubesini üstleneceğini anlattı. 
     KÇUT Komutanlığı'nda 26 ülkeden 3800 personelin görev yapacağını belirten Tuğgeneral Dündar, bu personelin 1 general, 93 subay, 131 astsubay, 83 uzman erbaş, 11 sivil, 581 erbaş ve er olmak üzere toplam 900'ünün TSK tarafından karşılanacağını bildirdi. 
     Tuğgeneral Dündar, ISAF-VII kapsamında Afganistan'da görev alacak 1421 personelin ise 900'ünün KÇUT Komutanlığı, 323'ünün ISAF VII Karargahı ve 198'inin de diğer birliklerde görev alacağını belirtti. Tuğgeneral Dündar, KÇUT Komutanlığı'nda TSK'nın 1 general, 39 subay, 24 astsubay, 1 uzman erbaş ve 5 tercüman olmak üzere toplam 70 personelle, 15 yabancı ülkenin de 83 personelle görev yapacağını kaydetti. 
     
     ''EN ÖNEMLİ GÖREVİMİZ PARLAMENTO SEÇİMLERİ'' 
     Tuğgeneral Dündar, şöyle konuştu 
     ''KÇUT Komutanlığı, Afganistan'da görev yapacak kuvvetlerin bekasını sağlamak, sorumluluk sahası içerisindeki güvenli ortamı muhafaza etmek maksadıyla Kabil'deki kritik nokta ve bölgelerin emniyetini sağlamak, devriye faaliyetleri icra etmek, bölge halkıyla irtibatı sürdürmek, BM'ye silahsızlanma, eski Afgan ordusu personelini terhis etme ve terhis edilen personeli yeniden topluma kazandırma sürecinde yardım sağlamak, Afgan hükümeti ve uluslararası kuruluşlara insani yardım ve doğal afet kapsamında yardım sağlamak, Afgan ordusuna eğitim desteği verme görevlerini icra edecektir. 
     Afganistan'da görev yapacağımız sıradaki en önemli faaliyetimiz, ülkenin geleceği açısından kritik öneme haiz olan ve Nisan 2005'te yapılması planlanan parlamento seçimleridir. 
     Karargah ve birliklerin barış gücü harekatına yönelik eğitimlerine devam edilmektedir. Birliklerin göreve yönelik hazırlıkları intikal tarihine kadar tamamlanacaktır.'' 
     
     PİYADE ER EKER ''GÖNÜLLÜ GİDİYORUM'' 
     Tuğgeneral Dündar, konuşmasının ardından Kabil'de görev alacak karargah ve piyade taburu personelini tugay tören alanında denetledi. 
     Tören alanında, personelin Kabil'deki görev sırasında kullanacağı HK-33 otomatik piyade tüfeği, RPG-7 roketatar, Nikon dürbün, Kanas keskin nişancı tüfeği, Bixi makinalı tüfek, gece görüş ve GPS cihazları, Baykuş termal kamera, MK-19 bombaatar, 81 milimetrelik havanın yanı sıra, personelin giyeceği gündüz ve gece nöbet kıyafetleri ile yaya devriye ve toplumsal olaylara müdahale kıyafetleri de sergilendi. Sergide, narkotik ve patlayıcı madde aramada kullanılacak iki köpek ile 14 kişiden oluşan bir devriye timi de hazır bulundu. 
     Kabil'deki Türk tugayında görev alacak TSK personeli, gazetecilerin sorularını da yanıtladı. Üsteğmen Ali Çelik, TSK'yı Kabil'deki çok uluslu güç içinde en iyi şekilde temsil edeceklerini ifade ederken, Astsubay Serkan Ulucan da Atatürk'ten miras kalan Afgan-Türk dostluğunu en üst seviyeye çıkarmak ve Afganistan'da daha huzurlu bir ortam yaratmak için çalışacaklarını kaydetti. Böyle bir milli görevin içinde yer almaktan büyük mutluluk duyduğunu belirten Astsubay Ulucan, eşinin hamile olduğunu ve 6 ay sonra döndüğünde çocuk sahibi olacağını söyledi. Piyade Er Mahmut Eker, Afganistan'a gönüllü olarak gittiğini belirtirken, Piyade Er Eşref Fidan da Afganistan'da görev yapacağı için gururlu ve heyecanlı olduğunu kaydetti. 
     
     EĞİTİM TESİSLERİ 
     KÇUT Komutanlığı karargahının gezilmesinin ardından, ''Barış Gücü ve Meskun Mahallerde Muhabere Eğitim Alanı'' tanıtıldı. 
     Daha önce Bosna-Hersek ve Kosova gibi yerlere gidecek personele bölgenin şartlarına göre eğitimin verildiği alanda, bu sefer temsili burkalı kadınlar ve erkeklerinin bulunduğu bir sokak canlandırıldı. Sokakta alışveriş yapan ve gezinen insanlarla devriyeye çıkacak bir timin nasıl irtibat kurduğu sergilendi. 
     Jandarmanın toplumsal bir olaya müdahale gösterisinin ardından, askeri karakola yapılacak bombalı bir saldırı sonrasında alınan önlemler de gösterildi. Meskun mahalde muharebe eğitim tesisinde de operasyon düzenlenen bir binaya pencerelerden ve roketle açılan delikten nasıl girildiği gözler önüne serildi. 
     
     DEVİR-TESLİM 27 OCAK 2005'TE 
     KÇUT Komutanlığı'nı devralacak Türk barış gücü tugayı için Mamak'taki garnizonda 14 Ocak Cuma günü uğurlama töreni yapılacak. Piyade taburu hariç tüm tugay karargahı 14 Ocak-22 Ocak tarihleri arasında Kabil'e intikal edecek. Türk karargahı, 23 Ocak-26 Ocak tarihleri arasında 6'ncı KÇUT Karargahı personeli ile birlikte çalışarak, görev başı eğitimi alacak. Türkiye, KÇUT Komutanlığı sorumluluğunu 27 Ocak 2005'te, Kabil Havaalanı'nın sorumluluğu da 1 Şubat 2005'te devralınacak. 
     ISAF-VII'nin sorumluluğu ise 11 Şubat 2005'te NATO liderliğindeki Eurocorps'tan 3'ncü Kolordu Komutanlığı tarafından üstlenilecek. ISAF-VII'nin komutanlığı da temmuz ayı içerisinde İtalya'ya devredilecek. 
     
</TEXT>
</DOC>
