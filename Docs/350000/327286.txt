<DOC>
<DOCNO> 327286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun02.html </URL>
<DATE> 2005/03/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bişkek tam bir ''ölü kente'' dönüşmüş durumda, halk tedirgin... 
</HEADLINE>
<TEXT>

     Kırgızistan'da seçimlerin ardından çıkan olaylar ve yağma hareketleri, başkent Bişkek'i tam bir ''ölü kente'' büründürmüş durumda. 
     Kentteki mağazaların çok büyük çoğunluğunun camlarının kırıldığı, içerideki malların hepsinin yağmalandığı ve çatılarının aşağıya indirildiği, duvarlarının yıkıldığı gözleniyor. Sağlam kalan az sayıda dükkan da kapalı durumda, kentte açık işyeri görmek imkansız gibi. 
     Halk da endişe, şaşkınlık ve tedirginlik dolu ifadelerle yağmalanmış dükkanların önünde toplanarak olup bitenleri izliyor. Etrafta, yağmalanan mağazalardan arta kalan eşyaları yükleyip götüren kişiler dikkat çekiyor. Bir Kırgız kadının, buralardan topladığı eşyaları biraz ötede tezgah kurarak sattığı gözlendi. 
     Bu arada çok sayıda yabancı gazeteci, Bişkek sokaklarında çekimler yapıyor. 
     Kentin en büyük alışveriş merkezi olan, Türklere ait Beta Stores, yağmadan ilk ''nasibini alan'' yer olmuş. Bina, etrafındaki kırık cam parçaları, yakılmış, duvarları indirilmiş ve malları tamamen boşaltılmış mağazalarıyla tam bir harabeye dönüşmüş durumda. 

     
</TEXT>
</DOC>
