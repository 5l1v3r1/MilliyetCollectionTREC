<DOC>
<DOCNO> 340292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur42.html </URL>
<DATE> 2005/05/06/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
CHP'li Kılıçdaroğlu "Ülkemizi satmak gibi bir laf kullanmadım" 
</HEADLINE>
<TEXT>

     CHP İstanbul Milletvekili Kemal Kılıçdaroğlu, " Ülkemizi satmak gibi bir ifade tarafımdan hiç kullanılmamıştır" dedi. 
     Kılıçdaroğlu, yaptığı yazılı açıklamada, Başbakan Recep Tayyip Erdoğan’ın, 3 Mayıs Salı günü yapılan grup toplantısında kendisine atfen "anamuhalefet partisinin bir mensubu, Meclis’te çok çirkin bir değerlendirme yaptı. Ülkemizi satmak gibi bir ifade...Bu ülkenin bir evladı ise önce AK Parti’den özür dilemek zorundadır" dediğini hatırlattı. 
     Başbakan Erdoğan’ın sözleri üzerine tutanakları incelediğini belirten Kılıçdaroğlu, " ülkemizi satmak gibi bir ifade tarafımdan hiç kullanılmamıştır. Kuşkusuz insanların yaptıkları hatalar nedeniyle özür dilemeleri bir erdemdir. Ama kullanmadıkları bir sözcük nedeniyle özür dilemeleri de kimseden beklenmemeli" dedi. 
     Kendisi gibi, "her parlamenterin ülkenin bir evladı olduğunu", bu gerçeği bilmesi için kişinin Başbakan olması gerekmediğini kaydeden Kılıçdaroğlu, "Bilmem, Sayın Başbakan acaba bu söylemi dolayısıyla bir özür dileme gereği duyacak mı " diye sordu. 
     
</TEXT>
</DOC>
