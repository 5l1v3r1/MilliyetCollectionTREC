<DOC>
<DOCNO> 313945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas16.html </URL>
<DATE> 2005/02/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kate Moss'un ''Nü''sü açık artırmada... 
</HEADLINE>
<TEXT>

     İngiliz manken Kate Moss'un hamileyken çağdaş ressam Lucian Freud tarafından yapılan bir ''nü'' tablosu bu akşam Londra'daki ünlü Christie's müzayede salonunda satışa konacak. 
     Christie's uzmanları, ressam Freud'un ünlü mankeni hamileyken resmettiği ve kasım ayında New York'ta teşhir edilen''Nü 2002'' adlı çalışmanın 3,5 milyon sterline yaklaşık 5 milyon avro satılmasının beklendiğini belirttiler. 
     İngiliz medyası, Kate Moss'un da muhtemel alıcılar arasında bulunduğunu yazdı. 
     Ünlü manken 2 yıl önce ilk bebeğine hamileyken 82 yaşındaki Freud'a poz vermişti. 
     Gerçek ölçülerdeki portrede karnı hafifçe şişmiş İngiliz manken, bir yatağa uzanmış, başı omzuna yakın ve bir kolu yastığa konmuş şekilde resmedilmiş. 
     Tablo, daha önce ismi açıklanmayan yabancı bir koleksiyoncu tarafından 2,75 milyon sterline yaklaşık 3,8 milyon avro satın alınmıştı. 

     
</TEXT>
</DOC>
