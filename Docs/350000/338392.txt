<DOC>
<DOCNO> 338392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun10.html </URL>
<DATE> 2005/04/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere'de 1997'den bu yana en yoksul kesimin geliri azaldı... 
</HEADLINE>
<TEXT>

     İngiltere'de, 5 Mayıs'ta yapılacak genel seçimler öncesinde, İşçi Partisi'nin iktidara geldiği 1997'den bu yana en yoksul kesimin gelirinin azaldığı ve bu kesimin daha fazla sosyal yardıma ihtiyaç duyduğu belirtiliyor. 
     İngiltere'de yoksullukla ilgili sayılar ilk bakışta olumlu görünüyor. 8 yıl önce Tony Blair'in başbakanlık görevine getirilmesinden bu yana yoksulluk sınırının altında yaşayan İngilizlerin sayısı 13,8 milyondan 12 milyona düştü. Ancak tablo, İngilizlerin yüzde 10'unu oluşturan en yoksul kesim için olumlu değil. 
     Son resmi rakamlara göre, en yoksul kesimin vergiler, sosyal yardımlar ve konut masrafları çıktıktan sonraki geliri 2001-2004 arasındaki dönemde yüzde 3,3 yaklaşık 560 avro azaldı. 
     İngiltere'de son 30 yıldaki en düşük işsizlik oranının yakalanmasına rağmen, en yoksul kesim toplumdan ayrı yaşıyor. Bu kesimin en büyük gelir kaynağı hala devlet yardımları ve vergi iadesi. Bu gelirler, bu kesimin gelirinin yüzde 'ünü oluşturuyor. 
     Ekonomi uzmanları, en yoksul kesimin daha da yoksullaşmasının nedeni olarak, bu kişilerin çocuk sahibi olmak istememesini ve bu nedenle ailelere verilen yardımları alamamasını gösteriyor. 
     3 yıldır Londra'da yaşayan 49 yaşındaki Vivi Boge, hükümetten aldığı ayda 320 avro ve gazete satışından kazandığı 200 avroyla yaşadığını anlatıyor. Boge, bekarken ev bulmanın daha zor olduğunu ve bekarlara daha az sosyal yardım yapıldığını söylüyor. 
     Mali Tetkik Enstitüsü uzmanlarından Allisa Goodman, hükümetin vergi ve kamu yardımı reformu konusunda çocuklu ailelere ve emeklilere çok cömert davrandığını belirterek, diğer kesimlere bu kadar cömert davranılmadığını vurguluyor. 
     İngiltere'de yoksulluk sınırının altında yaşayan çocukların sayısının 1996-1997'de 4,2 milyon olduğu, bu sayının 2003-2004'te 3,5 milyona indiği, yoksulluk sınırının altındaki emeklilerin sayısının aynı dönemde 2,8 milyondan 2 milyona düştüğü belirtiliyor. 
     
     SAĞLIK 
     İngiltere'de halkı en çok endişelendiren sorunların başında hastanelerin kalitesi ve sağlık hizmetleri geliyor. 
     Halka ücretsiz sağlık hizmeti verilmesini sağlayan ulusal sağlık sisteminin yeniden canlandırılması için Tony Blair hükümetinin çok çalıştığı belirtiliyor. 
     Ulusal sağlık sisteminin 1980'li yılların sonunda çok kötü durumda olduğu biliniyor. O dönemde 2 yıldan uzun süredir tedavi olmayı bekleyen hastaların sayısının yaklaşık 100 bin olduğu sanılıyor. 
     2000 yılında 125 bin kişinin ameliyat olmak için 9 aydan uzun süre sıra beklediği, bugün sıra bekleyenlerin sayısının 100 kadar olduğu belirtiliyor. 
     İşçi partisi yetkilileri, 5 Mayıs'taki seçimde yeniden göreve gelmeleri halinde 2008'de sağlığa Avrupa ülkeleri ile kıyaslanabilecek bir bütçe ayırmayı planladıklarını söylemişlerdi. 
     Parti yetkilileri, yeniden seçilmeleri halinde, hiçbir hastanın konsültasyondan sonra hastanede tedaviye başlamak için 18 haftadan fazla beklemeyeceğini sağlayacakları sözünü verdi. 
     
</TEXT>
</DOC>
