<DOC>
<DOCNO> 309226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy17.html </URL>
<DATE> 2005/01/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
CHP'li Ketenci Sorunumuz, bu partiyi 13 yıldır başarısız yönetenlerle 
</HEADLINE>
<TEXT>

     CHP İstanbul milletvekili Ahmet Güryüz Ketenci, hafta sonu yapılacak olağanüstü kurultayın, partiyi 13 yıldır yönetenlere ''Artık yeter deme'' kurultayı olduğunu söyledi. Ketenci, ''Bizim, partimizin tarihiyle, ilkeleriyle sorunumuz yok. Sorunumuz, bu partiyi 13 yıldır başarısız yönetenlerle '' dedi. 
     Ketenci, 14 CHP milletvekili ile TBMM'de basın toplantısı düzenledi. Sözlerine, ''Soruyoruz sizlere partimizde olağanüstü kurultay mı var, yoksa olağanüstü hal mi diye başlayan Ketenci, Genel Başkan Deniz Baykal'ın yetkisini kullanarak yaptığı kurultay çağrısına uyarak, kurultay yarışına hazırlandıklarını söyledi. Genel Başkan Baykal'ın, kurultayın ''olağanüstü hal'' kurultayı olduğunu yalnız topluma değil tüm dünyaya anlatmaya çalıştığını öne süren Ketenci, şöyle konuştu 
     ''Önce kendisini eleştirenleri, başarısız olduğunu söyleyen herkesi suçladı. Milletvekillerinin CIA ile işbirliği yaptığını, Pentagon'dan kendisi aleyhine belge istediklerini söyledi. Yetmedi, 'CHP kuşatılıyor' dedi. Yetmedi, 'Türkiye'nin bağımsızlığını kurultayımız belirleyecek' dedi. Bunlar da yetmedi, 'ölümünün normal yollardan olmayabileceğini' iddia etti. 
     Kurultayımıza daha 4 gün var... Genel Başkanımızın ağzından, bizim kurultayımızın dünyanın geleceğini belirleyeceğini duyarsak şaşmayacağız. 
     Evet, Genel Başkan hedef saptırıyor. Genel Başkanın kurultayı çağırma gerekçelerinin hiçbiri kurultayımızın gündeminde yoktur. Çünkü, gerekçeler tartışılırsa bunların Genel Başkanın paranoyaları olduğu ortaya çıkacak, balon sönecektir. 
     Bu defa Genel Başkanın istediği olmayacak. Çünkü CHP delegeleri 'artık yeter' diyor başarısızlığa isyan ediyor. 
     Partimiz ve ülkemiz bir komployla karşı karşıya ise devletin kurumlarına konuyu götürmek gerekmez mi Bu iddiaların kaynağı devletin istihbarat kurumları mı Yapılacak kurultaya bu kurumların temsilcileri gelip, biz delegelere açıklama yapacaklar mı 
     Şayet bu iddialarınız genel bilgilerden ibaretse sizin çıkardığınız şu kuşkulu sonuçları, neden başka kimse veya kimseler göremiyor Siz muhalefet lideri olarak devlet protokolünde 4. sıradasınız. Devlet sizi ve partimizi korumada yetersiz mi kalıyor '' 
     
     ''KİMSEYLE SORUNUMUZ YOK'' 
     Ketenci, Baykal'ın kendisini, bir dev kurum olan CHP ile özleştirme gayreti içinde olduğunu ve kendisine karşı olmanın CHP'ye ve onun ilkelerine karşı olmak anlamına geldiğini savunduğunu öne sürerek, ''Bu düşünce, sağlıklı ve doğru bir düşünce de değildir. Böyle bir düşünceyi bütün gücümüzle reddediyoruz. CHP, Atamızdan toplumumuza emanet bir kurumdur. Koca bir çınardır. Kendisini bu kurumla özdeşleştirmeye hakkı yoktur. Hiç kimsenin de böyle bir hakkı yoktur'' dedi. 
     Ketenci, sözlerini şöyle tamamladı 
     ''Bizim partimizle bir sorunumuz yok. Ne tarihiyle, ne tarihi gelişimiyle, ne ilkeleriyle, ne de ilkelerinin tarihi gelişimiyle. 
     Biz bir aileyiz ayrılamayız. Bize göre yargıda kanıtlanmadıkça her CHP'li ahlaklıdır, erdemlidir, bağımsızdır, kimsenin güdümüne girmez Atatürk ilkelerine herkesten çok duyarlıdırlar. Ve fikri hür, irfanı hür, vicdanı hür insanlardır. 
     Genel Başkanımızın da bunu böyle bilmesi ve ifade etmesi gerekirken, kendi evlatlarını yer gibi partililerini çok basit ve bayağı kelimeler kullanarak itham etmesi çok düşündürücüdür. 
     Bizler kurultaya, Kavga için değil, uzlaşmak için kızmak için değil, katkıda bulunmak için yıkmak için değil, yaşatmak için geliyoruz. Problem yaratmak için değil, çözüm üretmek için sorun olmak için değil çözümün bir parçası olmak için geliyoruz. Ders vermeye değil, umut vermeye geliyoruz. Korku yaratmaya değil, uyuyan devi uyandırmaya geliyoruz.'' Ketenci, bir soru üzerine kurultaya ilişkin ciddi kaygıları bulunduğunu ve geçen kurultayda yaşanan usulsüz ve olumsuzlukların bu kurultayda da yaşanmasından kuşku duyduğunu söyledi. 
     Kendilerini destekleyen delege sayısının sorulması üzerine Ketenci, ''Kurultayı kazanacak kadar'' yanıtını verdi. 
     
</TEXT>
</DOC>
