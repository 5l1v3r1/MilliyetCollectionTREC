<DOC>
<DOCNO> 320565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/siyaset/asiy.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İki 'hapishane kuşunun' sohbeti 
</HEADLINE>
<TEXT>


10 yılını hapiste geçiren Güney Afrika Devlet Başkan Yardımcısı Zuma, "Erdoğan ve ben hapishane kuşuyuz" diye konuştu 

Abdullah Karakuş Pretorya 


Başbakan Recep Tayyip Erdoğan'ın Güney Afrika ziyaretinin ilk gününde "cezaevi muhabbeti" yaşandı. Değişik zamanlarda fikir ve düşünce suçundan toplam 10 yıl hapis yatan Devlet Başkan Yardımcısı Jacop Zuma, Erdoğan'a, "Sen de cezaevinde yattın, ben de yattım. İkimiz de hapishane kuşuyuz" dedi. 
Afrika turunun 3. gününde Güney Afrika'nın idari başkenti Pretorya'da temaslarda bulunan Erdoğan, Zuma ile ortak basın toplantısında, bir gazetecinin Zuma'nın da fikir ve düşünce suçundan hapis yattığını anımsatması üzerine, "Onunki biraz daha ağır" diye konuştu. "İkimiz de tabir caizse hapishane kuşu olarak şakalaşıyoruz" diyen Zuma da şöyle devam etti 

O da şiir mahk mu 
"Kendisi bana, benim içeride geçirdiğim acıların daha uzun sürdüğünü söyledi ama ben inanıyorum ki içeride fikirlerimizden dolayı yattığımız en kısa süre bile çok uzundur. Özellikle demokrat olduğunuzdan ve dünyayı daha iyi bir yere götürme arzunuzdan dolayı hapse atılmışsanız, o insana ağır geliyor. Muhatabınızın da sizin gibi düşüncelerinin arkasında durduğu için hapis yattığını bilmek, fikirlerinin arkasında duracağını bilmek anlamına geliyor, güven ilişkisi oluşturuyor. Demokratikleşme konusunda söyleyeceklerinin arkasında durduğunu biliyorsunuz." 
Erdoğan da bu ifadelere katıldığını belirterek, "Bunlar yaşamın, hayatın anlamlı cilveleridir" şeklinde konuştu. Zuma'nın hapis cezasına çarptırılmasında, yaptığı konuşmaların yanı sıra okuduğu şiirlerin de etkisinin olduğu belirtildi. 
Erdoğan, Devlet Başkan Yardımcısı Zuma ile Özgürlük Anıtı'nı ziyaret ederken, şehitlere saygı için ayakkabılarını çıkardı. Erdoğan, Pagan inanışına göre düzenlenen dini töreni de izledi. Anıtın önünde şiir okuyan Lebangong Mashile adlı kadınla Erdoğan'ı tanıştıran Zuma, "Seni bir şairle tanıştırmak istiyorum. O da şiirlerini okuduğu için hüküm giydi" dedi. Mashile ise, "Ben de şiirlerimi okuyarak özgürleştim" karşılığını verdi. 
Emine Erdoğan'ın Etiyopya'daki Abebech Gobena yurduna önceki günkü ziyaretinde cebinden bağışladığı paranın bin dolar olduğu belirtildi. Başbakanlık kaynakları, yardımın miktarı konusundaki sorulara, "yüklü bir miktar" yanıtını vermişti. 

Nükleer santral ve altın işbirliği 

Görüşmeler sonucunda, Güney Afrika'nın geliştirdiği PBMR Çakıl Yataklı Modüler Nükleer Reaktör'ün Türkiye'de uygulanmasına ilişkin çalışma grubu kuruldu. Erdoğan, "Barışı tehdit edecek çalışma içinde olmayız" dedi. Altın gibi madenlerin çıkarılmasına ilişkin çalışma grubu da kurulacak. 


</TEXT>
</DOC>
