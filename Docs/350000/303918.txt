<DOC>
<DOCNO> 303918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yasam/ayas.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nöbet dönüşü tecavüze uğradı 
</HEADLINE>
<TEXT>


27 yaşındaki hemşire, gece nöbetini tamamlayıp hastaneden çıkmıştı. Yaklaşan biri, bıçak zoruyla götürdüğü boş arazide tecavüz etti. Polis, saldırganı arıyor 

OSMAN KARA İstanbul 

Çalıştığı SSK Okmeydanı Eğitim Hastanesi'ndeki nöbetini bitiren hemşire N.T., dün gece 23.00 sıralarında Kağıthane'deki evine gitmek üzere O - 1 Karayolu üzerindeki Okmeydanı durağına geldi. Otobüs gelmeyince taksiye binmek için duraktan ayrılıp, yürümeye başlayan hemşirenin yanına yaklaşan kimliği belirsiz bir kişi, genç kızı bıçak zoruyla karayolunun kenarındaki çalılıklara götürdü. Kendisine direnen N.T.'nin kafasına ve yüzüne taşla vurduktan sonra tecavüz eden saldırgan, genç kızın üzerindeki 100 YTL'yi de alarak kaçtı. 
Genç kız, kendine gelince çalıştığı hastaneye geri döndü. Hemşire tedaviye alınırken, hastane personeli durumu polise bildirdi. 

35 yaşlarında ve sakallı 
Adli Tıp'taki muayenesinde hemşirenin tecavüze uğramadan önce bakire olduğu, vücudunda darp izleri bulunduğu, burnunun ve el parmaklarından 3'nün kırıldığı tespit edildi. 
SSK Okmeydanı Eğitim Hastanesi Kardiyoloji Servisi'nde 3 ay önce çalışmaya başladığı öğrenilen T. ifadesinde, kendisine tecavüz eden kişinin, 30 - 35 yaşlarında, 1.65 boylarında, kirli sakallı ve esmer olduğunu, üzerinde kot pantolon bulunduğunu söyledi. Hemşirenin elbiseleri de delil olarak incelemeye alındı. 

Nöbet saatleri değişebilir... 

Hemşire ifadesinde, "Bağırdım ama kimse duymadı. Burnuma taşla vurunca bayıldım. Ayıldığımda tecavüze uğradığımı anladım" dedi. Başhekimlik, nöbet saatlerini değiştirmek için harekete geçti. 


</TEXT>
</DOC>
