<DOC>
<DOCNO> 303243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/siyaset/siy05.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümete de güvenmeliler' 
</HEADLINE>
<TEXT>


ANKARA Milliyet 


AKP Grup Başkan Vekili Faruk Çelik, dün TBMM'deki odasında gazetecilerin yeni yılını kutladı. Çelik, kutlama sırasında yaptığı açıklamada, üniversite hocalarının en fazla orduya güvendiği sonucuna varan anket çalışmasını eleştirerek, bunun üniversitelerin bilimden uzaklaştığı ve ideoloji yuvası haline geldiğini gösterdiğini savundu. Orduya herkesin güvendiğini, ancak demokratik dönemlerde bu tür açıklamalar yapılmasının doğru olmadığını savunan Çelik, "Başımız dara düştüğünde elbette biz de ordumuza güveniyoruz. Üniversitelerin hükümete de güvenmesi gerek. Ordu, Türkiye'nin ortak değeridir. Orduyu, bayrağı, dini kimse istismar etmeye kalkmasın" dedi. 



</TEXT>
</DOC>
