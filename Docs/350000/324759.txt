<DOC>
<DOCNO> 324759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko35.html </URL>
<DATE> 2005/03/18/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TBB Bankacılıkta 2002 yılındaki iyileşme 2004'te tersine döndü 
</HEADLINE>
<TEXT>

     Türkiye Bankalar Birliği TBB , bankacılık sektörünün aktif karlılığı ve özkaynak karlılığında 2002 yılından itibaren gözlenen iyileşmenin 2004 yılında tersine döndüğünü, aktif karlılığı ve özkaynak karlılığı rasyolarında 2003 sonuna göre düşüş gerçekleştiğini bildirdi. 
     TBB'nin, Türkiye'de Finansal Sektör ve Bankacılık Sistemi Mart 2005 raporundaki verilere göre, döviz cinsinden ve dövize endeksli aktifler de dahil edildiğinde bankaların döviz pozisyonu 2004 Aralık itibariyle 1 milyar 865 milyon dolar olarak belirlendi. 
     Net faiz gelirlerinin operasyon gelirlerine katkısı arttı. Bu gelişmede faiz oranlarındaki düşüş önemli rol oynadı. Faiz gelirleri içinde kredilerden sağlanan faiz gelirlerinin payı artma eğilimi gösterdi. 
     Sermaye piyasası işlemlerinin faaliyet gelirlerine olan katkısı ise azalıyor. 
     Finansal hizmetlere olan talebin artması yanında daha önce ücretsiz olarak verilen hizmetlerin fiyatlandırılmasının da etkisiyle ücret ve komisyon gelirlerinin faaliyet gelirine katkısı iyileşiyor. 
     Bankaların sorunlu kredileri için cesaretli bir şekilde karşılık ayırmaya devam ettiği de vurgulandı. 
     TBB raporundaki değerlendirmede, ''Bankacılık sektörü aktif karlılığı ve özkaynak karlılığında 2002 yılından itibaren gözlenen iyileşme 2004 yılında tersine dönmüş, aktif karlılığı ve özkaynak karlılığı rasyolarında 2003 yılı sonuna göre düşüş gerçekleşmiştir'' denildi. 
     Rapora göre, aktif karlılık yüzde 2.2'den yüzde 2.1'e, özkaynak karlılığı yüzde 15.8'den yüzde 13.8'e geriledi. 
     Finansal Yeniden Yapılandırma Programı'ndaki FYYP gelişmelere de yer verilen raporda, Şubat 2005 itibariyle 219'u 35 grup büyük ölçekli firma, 110'u da küçük ölçekli firma olmak üzere toplam 329 firmanın FYYP kapsamına alındığı ve 311'i ile Finansal Yeniden Yapılandırma Sözleşmesi FYYS bağıtlandığı kaydedildi. 
     Rapora göre, yeniden yapılandırılan borç tutarı 5 milyar 738 milyon dolar oldu. 
     
     ELEKTRONİK BANKACILIK 

     Türk bankacılık sisteminin ileri düzeyde bilgi teknolojisine sahip olduğu belirtilen raporda, bankaların vizyonunda önemli bir yer tutan elektronik bankacılık faaliyetlerinin hizmet kalitesinin yükseltilmesi ve maliyet tasarrufu sağlaması amacıyla hızla büyüdüğü vurgulandı. Bu doğrultuda son yıllarda çağrı merkezi, internet bankacılığı ve müşteri ilişkileri yönetimi konularında önemli uygulamalar ve yatırımlar gerçekleştirildiği kaydedilen rapora göre, toplam kredi kartı sayısı 2004 sonu itibariyle 26 milyon 681 bin 128 olarak belirlendi. Aynı dönem itibariyle ATM sayısı 13 bin 544, POS sayısı ise 912 bin 118'e ulaştı. Banka kartı sayısı da 43 milyon 84 bin 994'e yükseldi. 
     
     İMKB'DEKİ TİCARET BANKALARI 

     TBB'nin ''İMKB'de İşlem Gören Ticaret Bankaları'' raporuna göre ise Aralık 2004 itibariyle Borsa'da işlem gören 11 ticaret bankası, 3 bin 135 şube ve 66 bin 734 personel ile sektördeki şubelerin yüzde 51'ine, personelin yüzde 52'sine sahip bulunuyor. 
     İMKB'de işlem gören 11 ticaret bankasından yedi tanesi İMKB Ulusal-100 endeksine dahil. Bu yedi bankanın İMKB Ulusal-100 endeksi içindeki ağırlıkları 31 Aralık 2004 tarihi itibariyle, Eylül 2004 tarihine göre 4 puan artarak, yüzde 36 olarak gerçekleşti. 
     2004 Aralık ayı itibariyle hisse senedi piyasasında işlem hacmi 20,9 katrilyon lira olarak gerçekleşirken, bu miktarın yüzde 57'sine karşılık gelen 11,9 katrilyon liralık işlem, bankalar ve özel finans kurumları alt sektörünün hisseleri aracılığıyla gerçekleşti. Bankalar ve özel finans kurumlarının toplam işlem miktarı içindeki payı yüzde 61 oldu. 

     
</TEXT>
</DOC>
