<DOC>
<DOCNO> 348932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo17.html </URL>
<DATE> 2005/06/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Milli maç öncesi iki ülkenin federasyon başkanları dostluk yemeği yedi 
</HEADLINE>
<TEXT>

     Türkiye ile Yunanistan A milli futbol takımları arasında bu akşam yapılacak 18. Dünya Kupası Eleme Grubu maçı öncesinde iki ülke futbol federasyonu başkan ve yöneticiler, İstanbul Boğazı'nda birlikte dostluk yemeği yedi. 
     Ortaköy'de bir restoranda gerçekleştirilen yemekten sonra basın toplantısı düzenleyen Türkiye Futbol Federasyonu Başkanı Levent Bıçakcı, Yunanistan Futbol Federasyonu Başkanı Vassilis Gagatsis'in UEFA Tahkim Kurulu'nda kendisinin üyesi olduğunu söyledi. 
     Gagatsis ile uzun yıllardır arkadaş olduklarını belirten Bıçakcı, ''Bugün de dostluğumuzun devam edeceğini, sahada iyi bir mücadele olmasını dilediğimizi, iyi oynayanın ve şanslı olanın kazanmasını karşılıklı olarak dile getirdik. Onlar bizi Atina'da çok iyi şekilde ağırladılar. Biz de onları en iyi şekilde ağırlayacağız. Kendilerine bol şans diliyorum'' diye konuştu. 
     Konuk federasyon başkanı Gagatsis ise, bu ana kadar olan dostluğun tarif edilemez şekilde iyi olduğunu vurgulayarak, ''Türkiye Futbol Federasyonu ile olan ilişkilerimiz, dostluğumuz her fırsatta ispat edilecektir. Bu dostluk Atina'da yapılan müsabakada gerçekleşti. Bugün de gerçekleşecek. Müsabaka sonunda da gerçekleşeceğine eminim. Müsabaka sonucu ne olursa olsun, dostluğumuzu ve kardeşliğimizi bozamaz. Arkadaşız, komşuyuz, futbolun iyiliği için uğraşmaya devam edeceğiz. Bu gece iyi olan kazansın'' şeklinde konuştu. 
     Basın toplantısının ardından Levent Bıçakcı, Gagatsis'e Türk Milli Takımı forması hediye etti. 
     Yemeğe UEFA Asbaşkanı Şenes Erzik, UEFA Delegesi Gerhard Kapel, UEFA Güvenlik Şefi Volter Gag, Türk ve Yunanistan Futbol Federasyonu yönetim kurulu üyeleri katıldı. 
     
</TEXT>
</DOC>
