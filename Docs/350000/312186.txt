<DOC>
<DOCNO> 312186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/dunya/dun01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Şam ve Tahran'a uyarı 
</HEADLINE>
<TEXT>


ABD Başkanı, Kongre önündeki konuşmasında Suudi Arabistan ve Mısır'a 'demokrasi' çağrısı yaptı, İran ve Suriye yönetimlerinden ise "teröre desteği kesmelerini" istedi 

YASEMİN ÇONGAR Washington 


ABD Başkanı George W. Bush, Şam'ı "teröre desteğini tümüyle kesmesi ve özgürlüğe kapı açması" için uyarırken, Tahran'a da teröre ve nükleer silahlanmaya karşı kararlı mesaj gönderdi. 
İkinci görev döneminin ilk "Ülkenin Durumu" konuşmasında, Kongre önünde, iç politikaya ağırlık veren Bush'un dünyaya mesajları 4 konuda yoğunlaştı. 
1. Hedef ülkeler "Geniş Ortadoğu'da barış için, teröristleri barındıran ve kitle imha silahları peşinde koşan rejimlerle mücadeleyi sürdürmeliyiz" diyen Bush, bu kapsamda Şam'ı ve Tahran'ı hedef seçti. Suriye'ye kararlı bir dille, yürürlükteki yaptırımları da hatırlatarak çağrı yapan Bush, İran'ın nükleer silahlanmasına karşı Avrupa ile işbirliğinden söz ederek tehditk r ifadelerden kaçındı. 
Bush, İran halkına, "Siz özgürlük peşinde oldukça, Amerika da sizin yanınızda olacak" diye seslendi. 
2. Irak'ta devam "Irak'ta başarılı olacağız, çünkü Irak halkı, pazar günü dünyaya gösterdiği gibi kendi özgürlüğüne değer veriyor" diyen Bush, "yapay bir takvim" açıklamayacaklarını ve Irak güvenlik güçleri görevi devralana dek bu ülkeden çekilmeyeceklerini söyledi. 
3. Filistin'e yardım Bush, İsrail - Filistin barışı için daha fazla diplomatik çaba işareti verdi ve Filistin Yönetimi'ne 350 milyon dolarlık mali yardım planını açıkladı. 
4. Kahire ve Riyad'a çağrı Dünyada özgürlüğün yaygınlaştırılması hedefini vurgulayan Bush, ABD'nin dost saydığı 2 baskı rejimi Suudi Arabistan ve Mısır'a ilk kez açıkça "demokratikleşme" çağrısı yaptı. 


</TEXT>
</DOC>
