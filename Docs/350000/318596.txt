<DOC>
<DOCNO> 318596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo14.html </URL>
<DATE> 2005/02/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Fatih Tekke Avrupa'dan transfer teklifleri alıyorum... 
</HEADLINE>
<TEXT>

     Trabzonspor'un milli futbolcusu ve takım kaptanı Fatih Tekke, bu yıl bordo-mavili takımın öncelikli hedefinin şampiyonluk olduğunu söyledi. 
     A.A muhabirinin sorularını yanıtlayan Fatih Tekke, ligde şu ana dek attığı 17 golle en başarılı sezonunu yaşadığını belirterek, ''Benim öncelikle görevim, takım adına gol atmak. Bu yıl aslında çok gol pozisyonuna giremiyoruz ama buna rağmen en çok gol attığım dönemi yaşıyorum. Futbolcuların böyle çıkışları olabiliyor. Önemli olan bunu sürdürmek. Bunun için de sonuna kadar çaba harcayacağım'' dedi. 
     Fatih, deplasman maçlarında daha fazla gol atmasının, rakip takımların kendi sahalarında savunma güvenliğini fazla ön planda tutmamasından kaynaklandığını da ifade ederek, ''Trabzon'daki maçlarda defans yapıyorlar ve fazla açılmıyorlar'' diye konuştu. 
     Trabzonspor'un daha önce şampiyonluk yarışında fazla hesaba katılmadığını da belirten Fatih, şöyle konuştu ''Bizim belli bir hedefimiz var. Bu hedef öncelikle şampiyonluğa ulaşmak. Bu olmazsa da 2. olarak Avrupa Şampiyonlar Ligi'ne katılmak. Şu ana kadar herşey yolunda. Maçlar gitgide zorlaşıyor. Rakiplerimiz puan kaybetmiyor. Puan kaybederlerse onları geçeceğimizi düşünüyorum ve puan kayıplarını bekliyoruz.'' 
     
     ''AVRUPA'DAN TEKLİFLER ALIYORUM'' 
     Fatih, Trabzonspor ile olan sözleşmesinin sürdüğünü ve bordo-mavili kulüpte olmaktan mutluluk duyduğunu söyledi. 
     Bazı Avrupa kulüplerinin doğrudan kendisine transfer önerileri getirdiğini ifade eden Fatih, öncelikle kulübünün çıkarlarını ön planda tuttuğunu vurgulayarak, şöyle devam etti 
     ''Avrupa'da Beşiktaş'dan Nihat, Galatasaray'dan Emre var. Trabzonspor'dan da benim gitmem sevinilecek bir olay olur. Açıkçası kulübümün de çıkarlarına uygun olursa Avrupa'da oynamak isterim. Fakat gideceğim kulüp sıradan değil, Trabzonspor'u en iyi şekilde temsil edebileceğim, bana yakışır bir kulüp olmalı. Aslında Avrupa'ya transferimle ilgili benim elimde olan birşey de yok. Teklif geldiğinde, kulübüm değerlendirmeyi yapar. Böyle bir durum olursa gitmeme izin vereceklerini düşünüyorum. Bunu sözleşme yenilerken yöneticilerimizle konuşmuştuk. Fakat bu transfer bu yıl da olabilir, 2 yıl sonra da.'' Fatih, öneri aldığı kulüplerin isimlerini açıklayarak spekülasyonlara yol açmak istemediğini bildirdi. 
     
     ''MİLLİ TAKIM'IN ÜZERİNDEKİ BASKI KALDIRILMALI'' 
     Milli Takımlar Teknik Direktörü Ersun Yanal'a yönelik eleştirileri de değerlendiren Fatih Tekke, A Milli Takım'ın üzerindeki baskının kaldırılması gerektiğini söyledi. 
     Toplumun duyarsızlığından yakınan Fatih, şöyle devam etti 
     ''Ülkenin değerlerine kimse sahip çıkmıyor. Bugün iyiyseniz herkes yukarı kaldırıyor, yarın kötüyseniz herkes aşağıya indiriyor. Artık televizyona çıkan 4-5 kişinin fikirleriyle bazı insanları kral yapıyoruz, bazılarını rezil ediyoruz. Övgü ve yergi anlamında doğru tepkiler göstermemiz lazım.'' A Milli Futbol Takımı'nın 2006 Dünya Kupası'na katılacağına inandığını da belirten Fatih, ''Takımın üzerinden baskı kaldırılırsa bunu başaracağımızı daha rahat söyleyebilirim. Aksi takdirde bunu söyleyemeyeceğim'' dedi. 
     
</TEXT>
</DOC>
