<DOC>
<DOCNO> 324991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/ykocaomer.html </URL>
<DATE> 2005/03/19/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Semra Aksu'nun ayıbı 
</HEADLINE>
<TEXT>



Semra Aksu, 15 yıldır h l rekoru kırılamayan 400 metre engelli bayanlardaki büyük atletimiz. Milli formamızı yıllarca başarıyla taşımış bir bayan sporcumuz. Şimdilerde İzmir Büyükşehir Belediyesi Kültür ve Sosyal İşleri Dairesi Başkanı. 
6 Mart Pazar günü Beşiktaş Jimnastik Kulübü, İzmir'de, İzmir Büyükşehir Belediyesi Gençlik ve Spor Kulübü ile Tekerlekli Sandalye Basketbol Lig maçı oynanıyor. İki takımımız Türkiye Birinci Ligi'nin en iyi iki takımı. İzmir Büyükşehir Belediyesi Gençlik ve Spor Kulübü zor bir maçtan sonra Beşiktaş Jimnastik Kulübü'nü bir basket farkla 51 - 49 yenmeyi başarıyor. Protokol tribününde Büyükşehir Belediye Başkanı Aziz Kocaoğlu'nun yanında İzmir Valiliği Özürlüler Dairesi Koordinatörü Rıza Mutkillioğlu, Semra Aksu gibi görevleri icabı orada bulunan insanlarımız da var. 
Maçın her derbide olduğu gibi sinirli havası içinde bir ara Beşiktaş oyuncularından Can Polat Çolak ve Aytaç Ercan, İzmir Büyükşehir Belediyesi Gençlik ve Spor Kulübü'nden bir oyuncu ile protokol tribününün önünde tartışmaya başlıyorlar. Tartışma biraz büyüyünce tribünden Beşiktaşlı oyunculara bir el hareketi ile "Hadi be topallar" diye bir ses yükseliyor. Bu sesin sahibi ne yazık ki eski Milli sporcumuz Türkiye rekortmenimiz Semra Aksu. 
Maç bitiyor, Büyükşehir Belediye Başkanı Aziz Kocaoğlu, Beşiktaşlı sporcuları tebrik ederken, Aytaç, "Başkanım bize sizin yanınızda hakaret edildi" diyor. Kendileri de "Zannetmiyorum öyle bir şey olacağını" diye cevap veriyor ve konu kapanıyor. Ama bizce bu konu yeni açılıyor. 
Tribün terörü için, sporda şiddet yasaları çıkarıp, bu kadar reklamlarla herkes karınca kararınca sportmenliğe bir katkıda bulunurken, hem de resmi bir belediye görevlisi ve eski bir milli sporcunun engelli insanları böyle aşağılayacak şekilde davranmasını kabul etmemiz mümkün değil. 
Girmeye çalıştığımız Avrupa Birliği'nde, benzeri bir olayda bu sözleri sarf eden yetkilinin altından sandalyesinin nasıl gittiğinin kendisi bile farkına varmazdı. 
Şimdi gözler Büyükşehir Belediye Başkanı Aziz Kocaoğlu'nda. Bakalım bir soruşturma açıp, tarafların ifadelerini aldırıp, bu sözleri dolayısıyla Semra Aksu'ya ne yapacak 
Kendisine ne ceza verilirse verilsin, bizlerin ve engelli sporcuların gözünde artık Türkiye rekortmeni Semra Aksu sportif anlayışa sahip, sevecen bir sporcu olarak yaşamayacaktır. Taa ki hatasını anlayıp kamuoyunun önünde özür dileyene kadar. 



</TEXT>
</DOC>
