<DOC>
<DOCNO> 344979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun29.html </URL>
<DATE> 2005/05/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İngiltere Türkiye ile müzakereler Ekim'de başlayacak 
</HEADLINE>
<TEXT>

     İngiltere’nin AB’den sorumlu Bakanı Douglas Alexander, Türkiye’nin katılım müzakerelerinin, bazı AB ülkelerinde yapılacak Avrupa Anayasası referandumlarının olası olumsuz sonuçlarından etkilenmeyeceğini ve müzakerelerin ekim ayında başlayacağını söyledi. 
     AB Dönem Başkanlığı’nı 1 Temmuz’da Lüksemburg’dan devralacak İngiltere’nin, 3 Ekim’de Türkiye’nin katılım müzakerelerini başlatacağını belirten Alexander, konunun Avrupa Anayasası’nın onay sürecindeki aksaklıklarla bağlantılı olmadığı ve Türkiye ile müzakerelerin başlangıcının sorgulanamayacağı mesajı verdi. 
     Alexander, referandumların AB’nin genişlemesini değil, anayasayı konu aldığını hatırlattı. 
     AB Genel İşler Konseyi çerçevesinde bulunduğu Brüksel’de basına konuşurken, "eğer ortada onaylanacak bir anayasa kalırsa" İngiltere’de de referandum yapılacağını belirten Douglas Alexander, temkinli ifadelerle Fransa ve Hollanda’daki referandumlardan olumlu sonuç çıkmasını temenni etti. 
     İngiltere’nin, anayasa referandumunu gelecek yıl yapması öngörülüyor. 
     
</TEXT>
</DOC>
