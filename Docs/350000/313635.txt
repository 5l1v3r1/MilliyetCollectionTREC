<DOC>
<DOCNO> 313635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/guncel/agun.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler doğuda mahsur, batıda tatilde 
</HEADLINE>
<TEXT>


Van'da mahsur kalan 100 öğrenci ile vatandaşları, Köy Hizmetleri ekipleri ile köylüler kurtardı. Bitlis'te öğretmenler mahsur kalıp okula gidemedi, İstanbul'da ise okullar 1 gün daha tatil edildi 

DOĞAN HABER AJANSI 

Van'a 30 km uzaklıktaki Hıdır köyünde taşımalı eğitim gören yaklaşık 100 öğrenci ve vatandaşlar, kar nedeniyle köyde mahsur kaldı. Köy Hizmetleri ekipleri, köy yolundaki saman yüklü bir kamyonu kurtardı. Kara takılan gazetecileri de kurtaran ekipler, köy yolunu ulaşıma açtı ve öğrenci ve vatandaşlar yollarına devam etti. 
BİTLİS'in Hizan ilçesinde, 9 öğretmen yolların kapalı olması nedeniyle görevli oldukları köylere gidemedi. İlçe Milli Eğitim Müdürü M. Sait Bulduk, yolların en kısa sürede açılmasını beklediklerini söyledi.KARADENİZ ve Doğu Anadolu bölgeleriyle Bursa'da 1155 köy yolunun kapalı olduğu bildirildi. En düşük hava sıcaklığı, -23 dereceyle Ağrı'da yaşandı.BOLU Dağı'nda etkili olan tipi ulaşımı aksattı. Ekipler zincirsiz TIR'ların yolda kalmasını önlemek için greyderlerle eşlik etti. 
İstanbul'daki ilköğretim okulları ve liseler kar nedeniyle bugün de tatil edildi. İstanbul Valisi Muammer Güler, "Amacımız eğitimin kesintisiz sürmesi, ancak çocuklarımızın can ve mal emniyetlerini tehlikeye atmadan devam etmesi çok daha önemli" dedi. İstanbul'da, Doğuş, Bahçeşehir, Yeditepe, Marmara, İstanbul Ticaret, Beykent ve Fatih üniversiteleri de bugün tatil edildi. 



Kendini sağlama aldı 

Samsun DHA 
Samsun'da kar nedeniyle kayganlaşan yolda bir kamyon yoldan çıkarak yan yattı. Sürücüsü Dursun Öztürk ise kamyon içinde çekicinin gelmesini bekledi. 

Hafta sonu kar yok 

METEOROLOJİ İstanbul Bölge Müdürü Mustafa Yıldırım, kar yağışının etkisini azaltarak perşembeye kadar süreceğini, cumadan itibaren sıcaklığın artacağını söyledi. Hafta sonu kar beklemediklerini belirten Yıldırım, "Ancak perşembeye kadar don ve buzlanma uyarılarımız sürüyor. Halen sıcaklık mevsim normallerinin 5 - 6 derece altında" dedi. 

Uçak değil para uçtu 

İSTANBUL'U etkisi altına alan kar yağışı yüzünden havayolu şirketlerinin 2.5 milyon dolar zarara uğradığı kaydedildi. Yetkililer, kar temizleme çalışmalarında 100 bin YTL'lik yakıtın yanı sıra, 100 bin YTL'lik buz çözücü ve diğer malzemeler için gider oluştuğunu kaydetti. THY yetkilileri, yaklaşık 2 milyon dolarlık bir kayıp yaşadıklarını ifade etti. Onur Havayolları Yönetim Kurulu Başkan Yardımcısı Şahabettin Bolukçu da, "Özel havayolu şirketlerinin de 500 bin dolarlık kaybı oldu" dedi. 


</TEXT>
</DOC>
