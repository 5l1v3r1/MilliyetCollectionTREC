<DOC>
<DOCNO> 336597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun04.html </URL>
<DATE> 2005/04/25/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
ABD'deki Ermeniler Bush'un açıklamasından tatmin olmadı... 
</HEADLINE>
<TEXT>

     Amerika Ermeni Ulusal Komitesi ANCA , ABD Başkanı George W. Bush'un bu yıl da 24 Nisan açıklamasında ''soykırım'' sözünü kullanmamasını, ''sözünü tutmamak'' olarak değerlendirdi ve ABD'deki Ermeniler'den, Beyaz Saray'a Bush'u kınayan mektup ve fakslar göndermelerini istedi. 
     ANCA, Bush'un açıklamasının yapılmasından hemen sonra bir açıklama yayınlayarak, ''rekor sayıda, 210 Amerikalı kongre üyesinin çağrısını umursamayan Başkan Bush, bir kez daha, 24 Nisan'daki yıllık açıklamasında Ermeni soykırımını soykırım olarak niteleme sözünü tutmadı'' ifadesini kullandı. 
     ANCA Başkanı Aram Hamparian, Başkan Bush'un 24 Nisan açıklaması için, ''baştan savma ve örtülü'' nitelemesinde bulundu. Ermeniler, ABD Başkanı George W. Bush'un, 2000 yılında Beyaz Saray'a seçilmeden önceki seçim kampanyası sırasında Michigan'da Ermenilere, sözde soykırım iddialarını tanıma sözü verdiğini iddia ediyor. 
     
</TEXT>
</DOC>
