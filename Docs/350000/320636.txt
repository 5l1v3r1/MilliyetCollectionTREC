<DOC>
<DOCNO> 320636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun19.html </URL>
<DATE> 2005/03/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Şiiler ve Kürtler anlaşmaya doğru... 
</HEADLINE>
<TEXT>

     Irak'ta 30 Ocak'ta yapılan seçimlerin ardından hükümet kurma çalışmaları sürerken, dün akşam başkent Bağdat'ta yapılan görüşmelerle ilgili olarak Şiiler, pazarlıklarda ilerleme olduğunu söyledi. 
     Dava partisinin ileri gelenlerinden Cevad El Maliki, dün akşam Bağdat'ta yapılan toplantıyla ilgili olarak, ''Kürtler taleplerine ilişkin garantiler istedi, biz de onlara ortaklığın gerekliliği konusunda ısrar ettik. Bunu anladıklarını ve ilerleme kaydettiğimizi düşünüyorum'' dedi. 
     Her iki tarafın da endişeleri bulunduğunu belirten El Maliki, partilerin yarın bir kez daha bir araya geleceğini ve gelecek hafta da ''yoğun görüşmeler'' beklediklerini kaydetti. 
     El Maliki, Şii İttifakı'nın, Irak Kürdistan Yurtseverler Birliği IKYB lideri Celal Talabani'nin devlet başkanı olması ve geçici anayasa konusunda onay verdiğini, ayrıntıların gelecek hafta yapılacak görüşmelerde ele alınacağını söyledi. 
     Seçimlere katılmayan Sünnilerle Şii temsilcileri arasında bir görüşmeden söz eden El Maliki, ''Kurulacak kabinede Sünnilere kilit mevkiler vermeye hazırız'' dedi ve Sünnilerin anayasanın kaleme alınmasına katılmakla ilgilendiğini söyledi. 
     Bağdat'ta dün gece yapılan görüşmeye katılan Şii yetkili Rim Talib Rayes, görüşmenin yararlı geçtiğini, Iraklı Kürtlerle anlaşma yapmaya yaklaşmakta oldukları izlenimi edindiğini söyledi. 
     Rayes, ''Onlara, hassas Kerkük meselesinin kalıcı anayasanın yazılmasına kadar beklemesinin ve sorunu referanduma taşımanın gerekli olduğu izah ettik'' dedi. Şii yetkili, anlaşma halinde ulusal meclisin gelecek hafta toplantıya çağrılabileceğini ve meclisin anayasal boşluğu önlemek için çalışmaya başlamasının acil olduğunu söyledi. 
     Iraklı Kürtler, ittifak yapmak için Kerkük kentini, Irak'ın federal sistemi kabul etmesini ve geçici anayasanın kalıcı anayasaya temel oluşturmasını istiyor. 
     Geçici anayasa, başbakanı oybirliğiyle seçecek olan ve 3 kişiden oluşan başkanlık konseyinin, milletvekillerinin üçte ikisi tarafından seçilmesini öngörüyor. Şiiler, ya 77 milletvekillinden oluşan Kürt grubu ya da yine aday olan eski Başbakan İyad Allavi'nin 40 kişilik listesiyle ittifak yapmak zorunda. 
     
</TEXT>
</DOC>
