<DOC>
<DOCNO> 320839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur51.html </URL>
<DATE> 2005/03/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türk-İş'in işyerlerini terk etmeme eylemi başladı 
</HEADLINE>
<TEXT>

     Türk-İş üyeleri, Türk-İş Başkanlar Kurulu'nun kararı doğrultusunda SEKA İzmit işletmesi işçilerine destek vermek için ülke genelinde işyerlerini terk etmeme eylemine başladı. 
     Türk-İş üyeleri, saat 17.30'da mesai süresinin dolduğu işyerlerini terk etmeyerek, eyleme başladılar. Mesai süresinin daha sonra dolacağı işyerlerinde de Türk-İş üyeleri o saatte başlayacaklar. 
     Türk-İş Genel Başkanı Salih Kılıç ve konfederasyonun yönetim kurulu üyelerinin saat 19.00'da Basın-İş Sendikası'nın örgütlü bulunduğu Başbakanlık Basımevi'ni, saat 20.00'de de Demiryol-İş Sendikası'nın örgütlü olduğu Behiçbey Tren İstasyonu'ndaki TCDD Lokomotif Bakım Atölyesi'ni ziyaret etmeleri bekleniyor. 
     Türk-İş Genel Merkezi de eylemin koordinasyonunun sağlanması amacıyla sabaha kadar açık olacak. 
     Tüm yurtta gerçekleştirilecek eylem, Türk-İş Genel Merkezi'nde oluşturulacak ''İzleme Komitesi'' tarafından takip edilecek. 
     Bu arada, Basın-İş Sendikası'nın örgütlü bulunduğu Sivas Türk Telekom işyerinde, işverenin bir genelge yayımlayarak, ''personel eyleme katıldığı takdirde, şirketin huzur, sükun ve çalışma düzeninin bozulacağı'', ayrıca, ''katılanlar hakkında yasal ve disiplinsel yönlerden işlem yapılmak zorunda kalınacağı'' duyuruldu. 
     
</TEXT>
</DOC>
