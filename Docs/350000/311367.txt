<DOC>
<DOCNO> 311367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy21.html </URL>
<DATE> 2005/02/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Unakıtan Yargının kararını her iki taraf olgunlukla karşılayacaktır 
</HEADLINE>
<TEXT>

     Maliye Bakanı Kemal Unakıtan, SEKA'ya İzmit İşletmesi'nin kapatılması konusunda her iki tarafın da savunmalarının mahkemeye verdiğini hatırlatırken, ''yargının vereceği kararı, her iki taraf olgunlukla karşılayacaktır'' dedi. 
     Maliye Bakanı Kemal Unakıtan, düzenlediği basın toplantısında, İzmit İşletmesi'ndeki giydirilmiş işçilik ücretinin ortalama 2.5 milyar lira olduğunu, buna karşılık verimliliğin özel sektörün dörtte birinde kaldığını, işletmenin özel sektörün 3 katı enerji kullandığını kaydetti. 
     Unakıtan, bu örnekleri verimli olmayan bir işletmeye misal vermek için söylediğini, işçileri mağdur etmek gibi bir şey için yapmadığını söyledi. 
     İzmit İşletmesi'nin 1998 yılında kapatılması kararı verildiğini ancak baskılarla aynı yıl içinde bu kararın geri alındığını ifade eden Unakıtan, iptal ile birlikte 1998 yılından bu yana her sene zarar ödenmek durumunda kalındığını belirtti ve ''Ama artık bu faturaları milletin ödememesi lazım'' dedi. 
     İzmit İşletmesi'nde üretim olmadığını hatırlatan Unakıtan, işçilerin de ''oturalım, devlet bize para versin'' zihniyetinde olmayacağını belirtti. 
     
     İŞÇİLERİN DURUMU 

     Unakıtan, buradaki işçilerden bir kısmının SEKA'ya ait Taşucu İşletmesi'nde istihdam edilebileceğini, bir kısmının İzmit'te bir süre ile çalışabileceğini anlattı. 
     SEKA Taşucu'nda çalışmak üzere 40 işçinin başvurduğunu, ancak bunların baskılar nedeniyle bu müracaatlarını geri çektiklerini söyleyen Unakıtan, işçilerin kıdem ve ihbar tazminatları ödenmek suretiyle sözleşmelerinin feshedileceğini, bunların müracaatları halinde geçici olarak istihdam edilebileceklerini kaydetti. Unakıtan ayrıca, bu işçilerin 8 ay boyunca iş kaybı tazminatı haklarının da bulunduğunu söyledi. 
     İşçilerin mağdur edilmemesi ile ilgili problemin, kendi işleri olduğunu da söyleyen Maliye Bakanı, kimsenin işçileri, yanlış bilgilendirme suretiyle özelleştirme politikası karşıtı durumuna düşürmemesini de istedi. 
     
</TEXT>
</DOC>
