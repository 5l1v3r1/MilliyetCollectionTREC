<DOC>
<DOCNO> 338181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo15.html </URL>
<DATE> 2005/04/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
NBA'de Nets'i geçen Miami Heat seriyi 3-0'a taşıdı 
</HEADLINE>
<TEXT>

     ABD Profesyonel Basketbol Ligi Play-off serisine TSİ bu sabaha karşı yapılan 3 maçla devam edildi. 
     Doğu Konferansı'nı ilk sırada tamamlayan Miami Heat, New Jersey Nets'i deplasmanda 108-105 yenerek, seride durumu 3-0'a taşıdı. 
     Heat'in dev pivotu Shaquille O'Neal'in 25 sayı ve 6 ribauntla takımının en skorer olduğu karşılaşmada Dwayne Wade 22 sayı, 10 ribaunt ve 8 asistle oynadı. 
     Eddie Jones'un Nets potasına 20 sayı attığı maçta, Udonis Haslem 14 sayı ve 19 ribauntla ''double double'' yaparak takımının skoruna katkı sağladı. 
     Play-off'larda bir üst tura çıkma şansını iyice yitiren New Jersey Nets'te Vince Carter, 36 sayı, 10 asist ve 9 ribauntla ''trible double'' kaçırdı. 23 sayı ve 8 ribauntla sahadan ayrılan Richard Jefferson'un çabaları galibiyet için yeterli olmadı. 
     
     DALLAS 3. MAÇTA İLK GALİBİYETİNİ ALDI 
     Batı Konferansı'nın güçlü takımlarından Dallas Mavericks, Play-off serisinde Houston Rockets ile yaptığı 3. maçta ilk galibiyetini almayı başardı. 
     Houston'daki Toyota Center'da yapılan maçta rakibine 106-102 üstünlük sağlayan Dallas Mavericks, seride durumu 2-1'e taşırken, Alman forvet Dirk Nowitzki oyunuyla göz doldurdu. 
     Nowitzki'nin 28 sayı attığı karşılaşmada, Michael Finley 20 sayı, Jerry Stackhouse ise 18 sayı bularak takımlarını galibiyete taşıdı. 
     Houston Rockets'in ünlü oyuncusu Tracy McGrady, Alman oyuncuya 28 sayıyla cevap verirken takım arkadaşlarından Bob Sura 21 sayı ve 11 ribauntla ''double double'' yaptı. 
     Rockets'ta 20 dakika sahada kalan ve hiç sayı atamayan Ryan Bowen'ın kötü performansı gözlerden kaçmadı. 
     NBA Play-off serisinin bir diğer maçında Indiana Pacers, Boston Celtics karşısında 99-76 üstünlük sağlayarak, 2-1 öne geçti. 
     Indiana Pacers'ta Play-off maçları sonrası basketbolu bırakacağını açıklayan 40 yaşındaki Reggie Miller, 33 sayı ve 7 ribauntla maçın en skoreri oldu. Celtics'te ise Paul Pierce 19 sayıyla maçı tamamladı. 
     Play-off serisine TSİ yarın sabaha karşı yapılacak 3 maçla devam edilecek. 
     
</TEXT>
</DOC>
