<DOC>
<DOCNO> 308529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonyas05.html </URL>
<DATE> 2005/01/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cinsel Sağlık Danışma Hattı'na büyük ilgi... 
</HEADLINE>
<TEXT>

     Avrupa Seksüel Fonksiyon Bozuklukları Birliği'ne ESDA bağlı olarak Türkiye'de Aile Sağlığı Araştırma Derneği'nce ASAD yaklaşık 2.5 yıl önce kurulan ''Cinsel Sağlık Danışma Hattı''nı, bugüne kadar 61 bin kişi aradı. 
     ASAD Başkanı ve İstanbul Üniversitesi Cerrahpaşa Tıp Fakültesi Üroloji Anabilim Dalı Androloji Bölüm Başkanı Prof. Dr. Halim Hattat, danışma hattına başvurular hakkında AA muhabirine yaptığı açıklamada, 2002 yılı Temmuz ayında kurulan hattın 24 saat aranabildiğini söyledi. 
     Hattın büyük bir yoğunluk yaşadığını ve kuruluşundan 15 Ocak 2005 tarihine kadar 61 bin 156 kişi tarafından arandığını anlatan Prof. Dr. Hattat, tüm aramaların dijital sekreterya tarafından yanıtlandığını bildirdi. 
     Prof. Dr. Hattat, şunları kaydetti 
     ''Arayanlar tercihleri doğrultusunda istedikleri konular hakkında bilgi alabilmekte, bunun yanı sıra her gün 10.00-13.00 ve 17.00-19.00 saatleri ile cumartesi günleri 10.00-13.00 saatleri arasında başvuran kişilere isim ve adres sorulmadan uzman doktorlar tarafından bire bir danışmanlık hizmeti verilmekte. 
     İnsanların yüzde 90'ının doktorlarıyla, yüzde 60'ının partnerleriyle dahi konuşamadıkları cinsel sorunlarını, ancak gizlilik içinde bir telefon hattındaki doktorla konuşabildiği gözlemlenmekte.'' ''Cinsel Sağlık Danışma Hattı''nda görev yapan doktorların, görüştükleri hastaları gerekirse Türkiye çapında 23 üniversitede görevli uzmanlarla temasa geçirdiklerini ifade eden Prof. Dr. Hattat, bu şekilde, örneğin hattı Konya'dan arayan bir kişinin İstanbul, Ankara gibi kentlere gitmesine gerek kalmadan kendi ilindeki uzmanlara başvurup muayene ve tedavisinin yaptırabildiğini söyledi. 
     
     DANIŞMA HATTINA BAŞVURU NEDENLERİ 
     Prof. Dr. Hattat, danışma hattında görev yapan doktorların bugüne kadar 20 bin 350 aramayı cevaplandırdığını dile getirerek, ''Hattı arayanların yüzde 87'sini erkekler, yüzde 13'ünü ise kadınlar oluşturuyor. 18-40 yaş grubundaki insanlarımız, bilgilenmeye daha çok ihtiyaç duyuyor'' diye konuştu. 
     Dünyada 40 yaşın üzerindekilerde yüzde 52 olan cinsel fonksiyon bozukluklarının Türkiye'de yüzde 69 oranında görüldüğünü de vurgulayan Prof. Dr. Hattat, bunların yüzde 33.2'sinin hafif, yüzde 27.5'inin orta, yüzde 8.5'inin ise şiddetli düzeyde olduğuna işaret etti. 
     Prof. Dr. Halim Hattat, ''Cinsel Sağlık Danışma Hattı''na başvuru nedenlerine ilişkin de şu bilgileri verdi 
     ''Erkekler en çok erken boşalma, sertleşme problemi, penis boyu ve libido azalması, kadınlar ise vajinismus cinsel korku , orgazm problemleri ve cinsel isteksizlik konularında hatta başvuruyorlar. 
     Hattı arayanların yüzde 32'si erken boşalma, yüzde 23'ü sertleşme problemi, yüzde 8'i penis boyu, yüzde 5'i libido azalması, yüzde 5'i vajinismus, yüzde 4'ü kadın orgazm bozukluğu, yüzde 3'ü hamilelik ve doğum kontrolü, yüzde 2'si ilk gece korkusu, yüzde 2'si mastürbasyon, yüzde 2'si kısırlık, yüzde 2'si kızlık zarı konusunda bilgi istiyor.'' 
     
     BAŞVURULARIN ÇOĞU METROPOLLERDEN 
     ''Cinsel Sağlık Danışma Hattı''nı arayanların yüzde 62'sinin metropollerden, yüzde 38'inin ise diğer şehirlerden olduğunu belirten Prof. Dr. Hattat, başvurularda Marmara Bölgesi'nin yüzde 36 oranıyla ilk sırada geldiğini bildirdi. 
     Prof. Dr. Hattat, İç Anadolu Bölgesi'nin yüzde 17, Ege Bölgesi'nin yüzde 13, Akdeniz Bölgesi'nin yüzde 11, Karadeniz Bölgesi'nin yüzde 9, Doğu Anadolu Bölgesi'nin yüzde 6, Güneydoğu Anadolu Bölgesi'nin ise yüzde 5 oranlarıyla Marmara'yı takip ettiğini anlatarak, ayrıca hattın, 3 büyük kentten sonra en çok Antalya, Bursa, Konya, Adana, Mersin ve Denizli ile yurtdışında Almanya'dan arandığını sözlerine ekledi. 
     
</TEXT>
</DOC>
