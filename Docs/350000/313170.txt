<DOC>
<DOCNO> 313170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo09.html </URL>
<DATE> 2005/02/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Houston Rockets, sahasında Lakers'ı yenmeyi başardı... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 4 maçla devam edildi. 
     Batı Konferansı Güneybatı Grubu takımlarından Houston Rockets, sahasında ligin güçlü ekiplerinden Los Angeles Lakers'ı 103-102 yenmeyi başardı. 
     Ligde 28. galibiyetini alan Rockets'ta Çinli dev pivot Yao Ming, 23 sayı ve 8 ribauntla takımının en skorer oyuncusu olurken, geçen yıl Orlando Magic'te ligin en fazla sayı atan oyuncusu olan Tracy McGrady, 21 sayı ve 7 asistle maçı tamamladı. 
     Los Angeles Lakers ise ünlü yıldızı Kobe Bryant'ın oynamadığı maçta 21. yenilgisini aldı. 
     Lakers'ta 22 sayı, 12 ribaunt ve 8 asistle trible-double kaçıran Lamar Odom'un yanı sıra 21 sayı ve 6 asistle oynayan Chucky Atkins, takımlarının yenilgisini engelleyemedi. 
     
     NOWITZKI, DOUBLE-DOUBLE YAPTI, MAVERICKS GALİP GELDİ 
     Batı Konferansı Güneybatı Grubu'nda San Antonio Spurs'un ardından 2. sırada yer alan Dallas Mavericks, deplasmanda Toronto Raptors'u Alman forvet oyuncusu Dirk Nowitzki'nin iyi oyunuyla 122-113 yendi. 
     Mavericks'te 7 oyuncu çift haneli rakamlara ulaşırken Alman forvet, 30 sayı, 11 ribaunt ve 6 asistle takımına galibiyeti getiren oyuncu oldu. Rakip potaya 23 sayı gönderen Micheal Finley ve 18 sayıyla maçı tamamlayan Josh Howard, galibiyete katkı sağladı. 
     Ligin iddiasız takımlarından Toronto Raptors'ta 29 sayı ve 8 ribauntluk performans sergileyen Chris Bosh'un çabaları yeterli olmadı. 
     Ligde günün diğer karşılaşmalarında Philadelphia 76'ers, Los Angeles Clippers'ı 106-104 yenerken, Allen Iverson 28 sayıyla maçın en skoreri oldu. Boston Celtics'ten Paul Pierce, attığı 32 sayıyla takımının deplasmanda Minnesota Timberwolves'ı 103-100 yenmesinde önemli rol oynadı. 
     
</TEXT>
</DOC>
