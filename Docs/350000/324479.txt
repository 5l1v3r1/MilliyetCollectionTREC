<DOC>
<DOCNO> 324479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo17.html </URL>
<DATE> 2005/03/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Trabzonspor'da futbolculara ödeme... 
</HEADLINE>
<TEXT>

     Trabzonspor Yönetim Kurulu, Beşiktaş maçı öncesi futbolculara yaklaşık 400 bin YTL'lik ödeme yaptı. 
     Kulüp Genel Saymanı Yüksel Şimşek, A.A muhabirine yaptığı açıklamada, Futbol Federasyonu'ndan naklen yayın gelirleri konusunda günü geçmiş olan 2 milyon YTL'ye yakın alacakları olduğunu, ancak bunun dün sadece 300 bin YTL'sini alabildiklerini söyledi. 
     Şimşek, 300 bin YTL ile diğer borçlarını ödediklerini belirterek, ''Denizlispor primi ve transfer taksitleri olmak üzere futbolculara yaklaşık 400 bin YTL borcumuz vardı. Bu borcu da bugün yönetici arkadaşlarımızın katkısıyla ödedik'' dedi. 
     Futbolculara verdikleri sözleri aksatmadan yerine getirmeye çalıştıklarını anlatan Şimşek, ödemelerde bir sorun yaşanmaması için ellerinden geleni yaptıklarını kaydetti. 
     Şimşek, kulüp olarak 10 milyon dolarlık borçları bulunduğunu da belirterek, ''Borsayla birlikte nisan ayı sonunda bu borcumuzu ödeyerek, borçsuz bir kulüp olacağız'' dedi. 
     
</TEXT>
</DOC>
