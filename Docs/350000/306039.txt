<DOC>
<DOCNO> 306039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/yazar/dundar.html </URL>
<DATE> 2005/01/13/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"İnsan hakları sicilini düzelt de gel " 
</HEADLINE>
<TEXT>


Şaka değil, aynen böyle demeliyiz, Irak'a yığınak ve istihbarat uçuşları için İncirlik'i kullanmak isteyen Amerikan Merkez Kuvvetler komutanına... 
Hatta yıllar yılı Kongre İnsan Hakları Komisyonu'ndan gelen heyetlere hesap vermiş bir ülkenin parlamentosu olarak Irak'a bir delegasyon gönderip işkence iddialarını inceletmeliyiz. 
İncirlik'te üslenme taleplerine, o heyetin hazırlayacağı rapora göre karar verileceğini söylemeliyiz. 

Amerika totalitarizme gidiyor. İşin kötüsü kendisiyle birlikte dünyayı da sürüklüyor. 
Şu "Alberto Gonzales dosyası"na bakın 
Bu Teksaslı yargıç, Bush'un adli danışmanıydı. 
2002 başında Başkan için bir rapor hazırlamış ve "Savaş esirleri için geçerli olan Cenevre Sözleşmesi eskidi" demişti. 
Gonzales'e göre "Bu sözleşme terör zanlıları için kullanılamaz"dı. 
Bu cevazdan iki ay sonra Başkan Bush, El Kaide üyelerine uluslararası yasaların uygulanmayacağını açıkladı. 
Ve önce Küba'daki Guantanamo askeri üssünde mahkemeye çıkarılmadan aylardır hapiste tutulan terör zanlılarına, sonra Irak'taki Ebu Gıreyb Cezaevi'ndeki tutsaklara işkence yapıldığı haberleri patladı. 
İşkenceciler, bu zulüm seanslarını neşeli fotoğraflarla belgelerken cüreti, Gonzales'in elinden çıkan genelgelerden alıyordu. 
O genelgelerden biri 2002 yazında hazırlanmıştı ve sorgu sürecinde nelerin işkence sayılacağına dair tanımı değiştiriyordu. 
Bu genelgeye göre sadece "zanlının ölümüne ya da bir organını kaybetmesine yol açan fiziksel acı"lar "işkence" sayılacaktı. 
Dolayısıyla Iraklı ve Afgan tutsaklara uygulanan, köpeklere parçalatma, soyarak aşağılama, gözaltında tecavüz gibi yöntemler işkenceden sayılmayacaktı. 

Teksaslı yargıç bu sicille yargılanmalıydı aslında... 
Ne oldu dersiniz 
Bush tarafından bakanlığa aday gösterildi. 
Hem de Adalet Bakanlığı'na... 
Gonzales'e bakanlık teklifi, onay için Senato'ya geldiğinde Demokratların ağır eleştirileriyle karşılandı. Sadece sivil toplum örgütleri değil, emekli askerler de Amerika'yı risk altına soktuğu gerekçesiyle tepki gösterdi. Ama Bush, bunlardan zerrece etkilenmedi. 

İhlaller bununla da bitmiyor. 
Times gazetesi ABD Savunma Bakanlığı'nın Iraklı direnişçilere karşı "ölüm mangaları" kurduğunu öne sürdü. Kürt ve Şii savaşçılardan oluşacak bu mangalar El Salvador'da solcu gerillalarla mücadelede olduğu gibi, ayaklanmanın liderlerini ortadan kaldırmakla görevliydi. 
Newsweek dergisine göre ise ABD, Irak'taki direnişçilere karşı peşmergeler ve Şii militanlardan oluşan "vurucu timler" kurmayı planlıyordu. 
Irak, seçime değil iç savaşa doğru gidiyor. Ve sıkışan Amerika, can havliyle Ankara'nın kapısını çalıyor. 
Ama yağma yok. 
Irak operasyonuna alet olmaya daha başta "Hayır" diyen Meclis, bataklığın ayan beyan ortaya çıktığı şu aşamada, değil İncirlik'i kullandırmak, ABD ile yan yana görünmekten bile kaçınmalıdır. 



</TEXT>
</DOC>
