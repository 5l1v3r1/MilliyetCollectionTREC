<DOC>
<DOCNO> 347690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/axspo03.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'in işi bitti 
</HEADLINE>
<TEXT>


Galatasaray'da teknik direktör bilmecesi dün resmen çözümlendi. Belçikalı teknik adamın menajeri Harun Arslan, Florya'ya giderek, iki yıllık sözleşme imzaladı. Gerets 10 Haziran'a kadar İstanbul'a gelecek 

HALİL ÖZER 

Galatasaray, Belçikalı Teknik Direktör Gerets ile resmi sözleşmeyi dün imzaladı. Gerets'in Türk menajeri Harun Arslan dün Florya'ya giderek, Sarı - Kırmızılı yöneticilerle iki yıllık sözleşme imzaladı. Gerets'in anlaşmasında bir yıllık opsiyonun da yer aldığı bildirildi. Tecrübeli teknik adamın, Galatasaray'dan alacağı yıllık rakamın ise 800 ile 1 milyon Euro arasında olduğu bildirildi. 
Gerets, Galatasaray yönetimi ile yaptığı sözleşmeye özel anlaşma şartları da koydurdu. Belçikalı çalıştırıcı, yeni sezonda takımı şampiyonluğa ulaştırıp, UEFA Kupası'nda yarı finale kadar yükseltmesi durumunda özel prim alacak. Aynı sistem yeni sezonda da devam edecek ve Şampiyonlar Ligi'nde de yarı finale kadar tur atlanması halinde Gerets'e özel bir ödeme yapılacak. 
10 Haziran'a kadar İstanbul'da olması beklenen Galatasaray'ın yeni teknik patronunun, yöneticilerle yapılan ilk görüşmede B.B.Ankaraspor'a kiralanan Ümit Karan ve forma şansı bulamayan Hakan Yakın'ın mutlaka takımda kalmasını istediği iddia edildi. 
Belçikalı teknik adam, maç kasetlerini izledikten sonra Sarı - Kırmızılı yöneticilerle toplantılar yaparak, gidecek - kalacak isimleri belirleyecek. Tecrübeli hocanın vereceği rapor doğrultusunda yabancı transfer için de hemen girişimlere başlanacak. 

Bir devrin sonu 

Galatasaray forması altında UEFA, Süper Kupa ve birçok şampiyonluk yaşayan Arif Erdem ile Hakan Ünsal'ın dün kulüple yolları resmen ayrıldı. Sportif Direktör Bülent Tulun, dün iki futbolcuyla bir araya gelerek, "Bu takımın başarılarında büyük emekleriniz var. Her şey için teşekkür ediyoruz" dedi. Arif Erdem, hiç kimseye kırgın olmadığını söylerken, bir-iki yıl daha futbol oynamaya devam edeceğini açıkladı. Tecrübeli oyuncu, "Sadece Hagi'nin samimi olmamasına kırıldım. Bir gün ayrılacaktım. O gün geldi" dedi. Hakan da isimlerinin hep güzel şeylerle anılacağını belirterek, "Futbola devam" diye konuştu. 

Veda bile etmedi 

RAŞİT ALTUN 

Rumen hoca, yöneticilerin kendisine veda töreni hazırlığı yaptığını öğrenince sessiz sedasız şekilde tatile gitti. Hiçbir yönetici ve kulüp çalışanına haber vermeden biletini alan Hagi, İspanya'ya uçtu. Hagi'ye, menajerlik yapan Popescu da eşlik etti. Bu arada Hagi'nin yöneticilerle yaptığı son görüşmede 300 bin dolar alacağını mutlaka istediği bildirildi. 

Cim-Bom'da huzursuzluk 

Galatasaray'da sular bir türlü durulmuyor. Önce Hagi'nin istifası, ardından muhalefetin ayaklanması ve son olarak da yönetim içindeki gerginlik keyifleri iyice kaçırdı. Başkan Özhan Canaydın'ın yeni sezonda futbol şubesini kaldırıp, Milan, Inter ve Real Madrid gibi kulüplerde uygulanan "Tek adamlı sisteme" dönme hazırlığı yapması yönetimde huzursuzluk yarattı. Canaydın'ın, futbolla ilgili tüm yetkiyi Sportif Direktör Bülent Tulun'a devretme planının, bazı yöneticileri istifanın eşiğine getirdiği iddia edildi. 

İmzası an meselesi 

Sarı-Kırmızılılar, Denizlisporlu Ersen Martin ile son pürüzleri gidermeye çalışıyor. Beşiktaş cephesi ise golcüden ezeli rakibiyle temasa geçmesi nedeniyle vazgeçti 

Transfer çalışmalarını yoğun bir şekilde sürdüren Galatasaray, Denizlisporlu Ersen Martin'in transferinde artık son aşamaya geldi. 
Sarı - Kırmızılılar, İstanbul'a gelen golcü futbolcuyla dün de pazarlık masasına oturdu. Ufak pürüzlerin giderilmesinin ardından resmi sözleşmenin imzalanacağı açıklandı. Ersen Martin'in, Galatasaray forması giyebilmek için fedak rlık yapmaya hazır olduğu bildirildi. 
Galatasaray ile Ersen Martin arasında devam eden görüşmeler, Beşiktaş cephesinin tepkisini çekti. 
Teknik Direktör Rıza Çalımbay'ın, eski öğrencisine Sarı - Kırmızılı kulüple görüşmesi nedeniyle kızgın olduğu ve bu transferden vazgeçtiği açıklandı. 
Denizlispor Futbol Şube Sorumlusu Turgut Dalaman, Beşiktaş ile kulüpler düzeyinde devam eden görüşmelerin sona erdiğini açıkladı. Dalaman, "Beşiktaş son anda 'hocamız istemiyor' diyerek bu transferden vazgeçti. Biz kendilerine 'evet' demiştik. Bu kararları hiç etik değil" dedi. 


</TEXT>
</DOC>
