<DOC>
<DOCNO> 330358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun44.html </URL>
<DATE> 2005/04/05/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İsrail askerleri 5 Filistinli polisi döverek gözaltına aldı 
</HEADLINE>
<TEXT>

     İsrail askerlerinin Batı Şeria'nın El Halil kentinde 5 Filistinli silahsız polisi döverek gözaltına aldığı bildirildi. 
     Olaya tanık olan AP fotoğrafçısı, 12 İsrail askerinin Filistinli polislere yaklaşarak, bölgeyi terk etmelerini istediğini, polisler bunu reddedince de dövmeye başladıklarını söyledi. 
     Polislerden birinin yere düştüğünde de tekmelendiği, birine ise tüfek dipçiğiyle vurulduğunu belirten fotoğrafçı, daha sonra polislerin elleri kelepçelenerek bir ordu cipine bindirilip bölgeden uzaklaştırıldıklarını kaydetti. 
     Olaya tanık olan onlarca Filistinli, İsrail askerlerine taş ve şişe atarak olayı protesto edince, İsrail askerlerinin topluluğa göz yaşartıcı gaz ve ses bombaları attığı bildirildi. 
     El Halil polis şefi Avni Samara, polislerin kentin Filistinlilerin kontrolündeki bölgede bulunduklarını, İsraillilerle yapılan anlaşmaları ihlal etmediklerini söyledi ve olayı protesto etti. 
     Oslo'da 1997'de yapılan anlaşma uyarınca El Halil kenti ikiye bölünmüş ve bir bölümünün güvenliği Filistinlilerin kontrolüne verilmişti. Dövülen polisler de olay sırasında Filistinlilerin kontrolüne verilen bölgedeydi. 
     
</TEXT>
</DOC>
