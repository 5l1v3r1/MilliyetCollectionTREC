<DOC>
<DOCNO> 314861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun16.html </URL>
<DATE> 2005/02/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Denktaş'tan Annan'a prestij ve Papadopulos'a 'dur' girişimi 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, BM Genel Sekreteri Kofi Annan'ın prestijini korumak ve Rum yönetimi lideri Tasos Papadopulos'a ''dur'' demek girişim başlatacağını açıkladı. 
     Serdar Denktaş, ''Papadopulos'un kimseyi dikkate almayan, uzlaşmaz tavrına son verilmesi gerektiğini'' belirtti ve bu yönde girişim başlatacağını söyledi. Bakan Denktaş, ''Bu böyle gidemez. Birileri artık buna 'dur' demeli'' dedi. 
     Papadopulos'un Annan'ın çağrısını reddetmesinin kabul edilemez bir yaklaşım biçimi olduğunu kaydeden Denktaş, bu tavrın Papadopulos'un çözümsüzlük pozisyonunu devam ettirdiğinin göstergesi olduğunu söyledi. 
     Serdar Denktaş şöyle devam etti 
     ''Bu sorumsuz, kimseyi tanımaz tavır BM Genel Sekreteri Annan'ı zora sokmuş, prestijini sarsmıştır. Aslında sarsılan sadece Genel Sekreter'in prestiji değil Güvenlik Konseyi'nin de prestijidir. Tüm dünyanın destek verdiği bir çözüm planını reddeden Papadopulos'un artık bu tavrını sürdürmesine daha fazla izin verilmemelidir. Papadopulos'un bazı Güvenlik Konseyi daimi üyesi ülkelerden aldığı destek nedeniyle elinde tuttuğunu sandığı güç tersine çevrilmelidir. Bunu da Güvenlik Konseyi daimi üyesi ülkeler yapmalıdır. Sarsılan prestijlerini kurtarmalıdırlar. Bunun başka yolu yoktur.'' ''Bu gerçeği dikkate alarak Güvenlik Konseyi daimi üyesi ülkelerin büyükelçileriyle görüşme talep edeceğini'' ifade eden Serdar Denktaş, ''Papadopulos'u yeniden müzakere sürecine çekebilmek için neler yapılması gerektiği yönünde geliştirdiği stratejiyi büyükelçilere aktarıp, bunun artık böyle devam edemeyeceğini, görevin Güvenlik Konseyi'nin daimi üyelerine düştüğünü söyleyeceğini'' belirtti. 
     ''Onlara öncelikle 'Genel Sekreter'in prestiji sizin prestijinizdir' diyeceğim. Güvenlik Konseyi hemen, zaman kaybetmeden Papadopulos'u şiddetle kınamalı ve onu Genel Sekreter Kofi Annan'ın istekleri doğrultusunda hareket etmeye zorlamalıdır'' diyen Denktaş, Papadopulos'un daha fazla oyun oynamasına izin verilmemesi gerektiğini söyledi. 
     Bakan Denktaş, Kıbrıs Türk tarafının adada adil ve kalıcı bir çözüme ulaşılmasından yana olduğunun altını çizerek, ''Biz bu yönde irade sahibiyiz. Rum tarafının daha fazla Kıbrıs'ta çözümü reddeden uzlaşmaz tavrını sürdürmesine izin verilmemeli'' dedi. 
     
</TEXT>
</DOC>
