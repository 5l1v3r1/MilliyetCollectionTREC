<DOC>
<DOCNO> 306383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun10.html </URL>
<DATE> 2005/01/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Salgın şimdilik önlendi, Avustralya Başbakanı camide dua etti 
</HEADLINE>
<TEXT>

     Deprem ve tsunaminin vurduğu Endonezya'nın Açe bölgesinde salgın riskinin şimdilik bertaraf edildiği bildirildi. 
     BM'nin felaketzede ülkeler için atadığı özel koordinatör Margareta Wahlström, Sumatra adasının kuzeyini ziyaret ettikten sonra yaptığı açıklamada, ''Şimdilik salgın riski yok'' dedi ve gevşememek gerektiğini belirtti. 
     ''Tehdit hep var, çünkü insanlar kötü sağlık şartları altında kümeler halinde yaşıyorlar'' diyen koordinatör, Endonezya'da sağlık altyapısının zayıfladığını, lakin uluslararası yardımların salgınların başgöstermesini önlediğini kaydetti. 
     
     AVUSTRALYA BAŞBAKANI CAMİDE DUA ETTİ 
     Bu arada, Avustralya Başbakanı John Howard, güneydoğu Asya'yı Noel'de vuran deprem ve tsunamide ölenler için Sydney'de camiye giderek dua etti. 
     Muhafazakar başbakan, cuma namazında gittiği camide müminlere hitaben konuşurken, ''Aramızdaki ayrılıklar önemli değil. Bu farklar, insani bakış açısıyla diğerleriyle hemdert olunduğunda önemini yitirir'' dedi. 
     Pazar günü de felaket kurbanları için kiliseye giderek dua edecek olan Howard, ''Böyle bir felakete bunca geniş ölçüde ve cömertçe karşılık verildiğini ömrümde hiç görmedim'' diye konuştu. 
     Tsunami felaketinde 15 Avustralyalı öldü, 18'i kayboldu. Toplam ölü sayısı ise 163 bini geçti. 
     
     AÇE EYALETİNE BİNLERCE ASKER DAHA 
     Öte yandan, Endonezya ordusunun, deprem ve tsunami felaketinin vurduğu Açe eyaletine, yardım çalışmaları için 7-8 bin asker daha göndereceği bildirildi. 
     Yarbay Ahmed Yani Basuki, Açe'deki iyileştirme çabalarına yardım amacıyla bölgeye 10 tabur asker ve 2 tabur harp okulu öğrencisi göndereceklerini söyledi. 
     Basuki, askerlerin, Sumarta adasının kuzey ucundaki Açe'ye 18-19 Ocak'ta hareket edeceğini belirtti. 
     Yaklaşık 30 yıldır ayrılıkçıların bağımsızlık için savaştığı Açe'de 30-40 bin kadar asker bulunuyor. 
     Bu askerlerin çoğu 26 Aralık'taki deprem ve tsunami felaketine kadar ayrılıkçı Özgür Açe Haraketi'ne karşı operasyonlar düzenliyordu. 
     
</TEXT>
</DOC>
