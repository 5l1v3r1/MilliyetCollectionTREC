<DOC>
<DOCNO> 323943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun03.html </URL>
<DATE> 2005/03/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şiilerle Kürtler hükümet konusunda anlaşmak üzere... 
</HEADLINE>
<TEXT>

     Iraklı Şiilerle Kürtlerin, yeni hükümetin oluşturulması konusunda anlaşmaya varmak üzere oldukları bildirildi. 
     Irak meclisinde çoğunluğa sahip Şii ittifakının üyesi Muhammed Bahr El Ulum, Reuters'a yaptığı açıklamada, Kürtlerle, geçici anayasaya uygun biçimde, Kerkük meselesi dahil olmak üzere genel ilkeler üzerinde birkaç gün içinde bir deklarasyon imzalamayı beklediklerini söyledi. 
     Üst düzey bir Iraklı Kürt yetkili de Kerkük'ün statüsü sorununun, bu tür meselelerin yeni anayasa hazırlanana kadar beklemesi gerektiğini öngören geçici anayasaya göre ele alınmasını kabul ettiklerini kaydetti. 
     Yetkili, ''Birleşik Irak İttifakı ile bu ilkeler üzerinde anlaşma var'' dedi. 
     Irak'ta hükümet kurmak için gereken üçte iki çoğunluğa sahip olan Şiilerle Kürtlerin, anlaşmaya varamamasının, ülkeyi siyasi bir belirsizliğin içine sokabileceği, güvenliğin sağlanması ve ülkenin yeniden inşası çalışmalarının daha da ertelenmesine yol açabileceği belirtiliyor. 
     
</TEXT>
</DOC>
