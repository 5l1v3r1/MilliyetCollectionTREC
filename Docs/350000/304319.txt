<DOC>
<DOCNO> 304319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/soneko03.html </URL>
<DATE> 2005/01/07/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Otomotive AB destekli kalifiye eleman... 
</HEADLINE>
<TEXT>

     Çukurova bölgesindeki otomotiv ana ve yan sanayiinin ihtiyaç duyduğu nitelikli işgücünü yaratabilmek ve sürekli istihdam edilmelerine olanak sağlamak amacıyla Avrupa Birliği AB desteğiyle hazırlanan ''Aktif İşgücü Programı Projesi'' başlatıldı. 
     Türkiye İş Kurumu İŞKUR tarafından yönetilen, Türkiye Bilimsel Araştırmalar Kurumu TÜBİTAK ile Adana ÜSAM'ın Üniversite-Sanayi Ortak Araştırma Merkezi desteklediği 205 bin 643 Euro maliyetli projenin finansmanın yüzde 79'unu AB, yüzde 21'lik bölümünü ise TEMSA finanse ediyor. 
     ÜSAM Proje Koordinatörü Prof. Dr. Atike Nazik, ÇÜ Mithat Özsan Amfisi'nde düzenlenen tanıtım toplantısında, otomotiv ana ve yan sanayinde çalışanlardan oluşacak 140 kişinin proje çatısı altında teorik ve uygulamalı eğitileceğini bildirdi. 
     ÇÜ Rektörü Prof. Dr. Alper Akınoğlu da ÜSAM'ın amacının üniversite ile sanayi arasındaki işbirliğini güçlendirmek olduğunu belirterek, ''Bu projede ÜSAM'ın da yer alması bizleri mutlu etti. Üniversite-sanayi işbirliğinde her zaman varız'' dedi. 
     Akınoğlu, üniversitenin dışa açılan bir kapısı haline gelen ÜSAM'ın bu işbirliğine süreklilik kazandırmak istediklerini kaydetti. 
     TEMSA Genel Müdürü Mehmet Buldurgan ise AB ülkelerine ihracatın artışıyla yetişmiş insan gücüne de ihtiyaç duyulduğunu, bu açıdan personelin eğitimi konusunda artan bir çaba içerisinde olduklarını vurguladı. 
     Buldurgan, Türkiye'de ihracata yönelmiş olan otomotiv ana ve yan sanayinin ihtiyaç duyduğu yetişmiş insan gücünün ancak üniversiteler, mesleki eğitim kuruluşları ve araştırma merkezleri ile işbirliği yapılarak sağlanacağını vurguladı. 
     Mehmet Buldurgan, Türkiye'nin geçmişte yaşadığı krizlere de dikkati çekerek, ''İç piyasadaki tıkanma bizim gibi birçok sanayiciyi dışa açılmaya zorladı. Bu süreçte yabancı firma ile ortaklık sayısını artırdık. Markamızı oluşturduk. Şimdi aldığımız sonuçlar bizi mutlu ediyor'' dedi. 
     Tanıtım toplantısına, ÇÜ öğretim üyeleri, projeden faydalanacak işçiler ile diğer davetliler katıldı. 
     
</TEXT>
</DOC>
