<DOC>
<DOCNO> 348674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo51.html </URL>
<DATE> 2005/06/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Galatasaray Yabancılar giderse, transfer yaparız... 
</HEADLINE>
<TEXT>

     Galatasaray Kulübü Sportif Direktörü Bülent Tulun, şu an için matematiksel olarak yabancı futbolcu transferi yapmalarının mümkün olmadığını belirterek, ''Ancak yabancılarımızdan giden olursa transfer yapmayı düşünüyoruz'' dedi. 
     Yeni teknik direktör Eric Gerets'in medyaya tanıtımının ardından basın mensuplarının transferlerle ilgili sorularını yanıtlayan Tulun, yabancı transferinin yapılıp yapılmayacağı şeklindeki soru üzerine, ''Galatasaray'ın matematiksel olarak yabancı almaya hakkımız yok. Elimizdeki yabancılardan giden olursa onların yerine koymayı düşünüyoruz'' dedi. Bülent Tulun, 15 Eylül'de UEFA Kupası maçı oynayacaklarını ve 31 Ağustos tarihine kadar kadro listesini UEFA'ya bildirme haklarının bulunduğunu kaydederek, ''Bugünden bütün transferlerimizi bitirmemizi istiyorsanız, medya yazacak bir şey bulamaz. Galatasaray'da transfer 12 ay sürer'' diye konuştu. 
     
     ALTAN, ERSEN MARTİN VE FAHRİ 
     Bülent Tulun, Altan ile görüştüğünü ve şifai olarak anlaştığını da kaydederek, ancak sonra ikinci bir menajerin ortaya çıkıp hak iddia ettiğini söyledi. Altan'a ''İşini hallet öyle gel'' dediklerini belirten sportif direktör Tulun, ''Birden fazla menajer ile görüşmeyiz. Biz menajerler kavgası içinde olmayız'' dedi. 
     Ersen Martin'in mukavelesi süren bir oyuncu olduğunu vurgulayan Tulun, bu futbolcuyla karşı karşıya gelmediğini, el sıkışmadığını ve hiçbir taleplerinin olmadığını söyledi. 
     Bülent Tulun ayrıca, Çaykur Rizespor Kulübü ile futbol şubesi sorumlu yöneticisi Fatih Gökşen'in Fahri'nin transferi için görüştüğünü anlatarak, ''Gökşen, yönetim kuruluna bu futbolcunun bonservis bedelinin 2 milyon dolar olduğunu belirtti. Ancak yönetim bunu çok buldu ve şu anda bu bonservis bedelini ödeyemeyeceğini bildirdi, o yüzden Fahri ile ilgilenmiyoruz'' diyerek sözlerini tamamladı. 
     
</TEXT>
</DOC>
