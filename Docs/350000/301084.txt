<DOC>
<DOCNO> 301084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonsiy06.html </URL>
<DATE> 2004/12/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Dışişleri Bakanlığı, deprem bölgesindeki vatandaşlarımız için devrede 
</HEADLINE>
<TEXT>

     Dışişleri Bakanlığı, Güney Asya'yı vuran depremin hemen ardından ilgili temsilciliklerine talimat göndererek, bölgede bulunabilecek Türk vatandaşlarının akıbetlerine ilişkin bilgi talep etti. 
     Dışişleri Bakanlığı Sözcüsü Namık Tan'dan edinilen bilgiye göre bakanlık, deprem haberleri ulaşır ulaşmaz Dışişleri Bakanı ve Başbakan Yardımcısı Abdullah Gül'ün talimatıyla harekete geçti. 
     Sözcü Tan, ilgili ülkelerdeki temsilciliklere gönderilen talimatla çeşitli amaçlarla bölgede bulunan Türk vatandaşları ve Türk temsilciliklerinde görevli personelin akıbetlerinin kurulmuş olabilecek kriz merkezleri ve yerel makamlar vasıtasıyla öğrenilmesinin istenildiğini bildirdi. 
     Dışişleri Bakanlığı bu talimatıyla ilgili ülkelerin herhangi bir insani yardıma ihtiyacı olup olmadığının araştırılmasını, Türkiye'nin elinden gelen her türlü yardımı yapmaya hazır olduğu mesajının iletilmesini de istedi. 
     Sözcü Tan, gelen ilk bilgiler çerçevesinde Türk temsilciliklerinde çalışan personelin durumunun iyi olduğunu belirtti. Tan, Türk vatandaşlarının hepsinin can sağlığı ve güvenliklerinin öncelikleri olduğunu söyleyerek, bakanlık olarak bu konuda ellerinden gelen tedbirleri alacaklarını ve kamuoyunu bilgilendirmeye devam edeceklerini kaydetti. 
     
</TEXT>
</DOC>
