<DOC>
<DOCNO> 302965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun08.html </URL>
<DATE> 2005/01/03/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Kerry, yenilgiyi savaşa bağladı 
</HEADLINE>
<TEXT>

     ABD başkanlık seçimindeki yenilgisinden sonra ilk defa röportaj veren Demokrat Parti başkan adayı John Kerry, ABD Başkanı George W. Bush'un, ''savaş zamanı başkanı'' olma avantajı ve kendisinin seçmenlerle iyi iletişim kuramaması yüzünden yenildiğini savundu. 
     Newsweek dergisine demeç veren Kerry, ''Yaralarımı yalayıp, bir kayanın arkasına saklanmayacağım veya ortadan kaybolmayacağım. Öğreneceğim'' dedi. 
     Hayal kırıklıklarına uğrayan ve bununla başa çıkmayı öğrendiğini söyleyen Kerry, hayatında daha önce de arkadaşları, evliliği gibi kayıpları olduğunu belirtirken, savaş zamanı hiçbir ABD başkanının seçim kaybetmemesini, yenilgisinin en büyük nedeni olarak gösterdi. Kerry, ikinci olarak ise seçmenlerle çok iyi iletişim kuramamış olduğunu da kabul etti. 
     Kerry, gelecekle ilgili planlarından bahsetmekten kaçınırken, Demokrat Partili eski bir Kerry danışmanı da Newsweek'e, Senatörün 2008 seçiminde yeniden başkan adayı olacağını kaydetti. 
     
</TEXT>
</DOC>
