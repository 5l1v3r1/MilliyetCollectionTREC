<DOC>
<DOCNO> 312939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur11.html </URL>
<DATE> 2005/02/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Tokat atan babasının kulağını kesti 
</HEADLINE>
<TEXT>

     Mehmet BULUT DHA 

GAZİANTEP'te 25 yaşındaki İbrahim Yavuz, işsiz gezdiği için bağıran annesini dövmeye kalkınca, araya girip kendisini tokatlayan 55 yaşındaki babası Mehmet Yavuz'un sağ kulağını kesti. 
     Vatan Mahallesi'nde oturan 5 çocuk annesi 52 yaşındaki Ayşe Yavuz, işsiz gezen oğlu İbrahim'e, "Baban hem yaşlı, hem iş bulamıyor. Sen gençsin. Artık bir iş bul, borçlarımızı ödeyelim'' dedi. Buna sinirlenen İbrahim tartıştığı annesini eliyle itip, dövmeye kalktı. Bu durumu gören baba Mehmet Yavuz da, oğlunu engelleyip, tokatladı. Öfkeli evlat, babasının kulağını bıçakla kesip, kaçtı. 
     Gaziantep Devlet Hastanesi'ne götürülen baba Yavuz'un, kopmak üzere olan kulağına 8 dikiş atıldı. Oğlundan şikayetçi olmayan baba, düşüp, betona çarpınca kulağının kesildiğini öne sürdü. Evlerinin kira olduğunu belirten baba Mehmet Yavuz, "Bu olayın nedeni oğlum değil, işsizlik. Hepimiz işsiziz. Ev kiramızı bile ödeyemez hale geldik. Biri bir laf etse ters anlıyoruz. Oğlum da bu durumda. Tartışma sırasında iş çığrından çıktı. Ne ben, ne oğlum böyle olmasını istemezdik. Bu nedenle kendisinden şikayetçi değilim'' dedi. 
     Babanın şikayetçi olmamasına rağmen, onun kulağını kesip kaçan İbrahim Yavuz'u arayan polis, soruşturmayı sürdürüyor. 
     
</TEXT>
</DOC>
