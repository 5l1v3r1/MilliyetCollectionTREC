<DOC>
<DOCNO> 313298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko06.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı 2004'te yüzde 30 büyüdü 
</HEADLINE>
<TEXT>


2004'te 2.3 milyar dolarlık ciroyla yüzde 30'un üzerinde büyüyen Eczacıbaşı Topluluğu bu yıl yatırıma odaklanacak 


Eczacıbaşı Topluluğu, 2004 yılını 2.3 milyar dolar ciro ve 370 milyon dolar ihracatla kapatırken, bu yılki hedeflerini daha yüksek tuttu. Eczacıbaşı Topluluğu CEO'su Dr. Erdal Karamercan, özellikle pazarlama ve satış stratejilerine yoğunlaştıkları, çeşitli yapısal değişimleri başlattıkları 2004'ü başarılı geçirdiklerini söyledi. 
Karamercan, "2004'ü 2.3 milyar dolar ciroyla kapattık, bu yüzde 30'u aşkın bir büyümedir" dedi. Geçen yıl ihracatlarının yüzde 40'ın üzerinde artarak 370 milyon doları aştığını belirten Karamercan, bu yılki hedeflerinin ise 450 milyon dolar olduğunu açıkladı. 
"Sabit kıymet yatırımları açısından 2004'e göre yüzde 80 artışla bu yıl 150 milyon dolar civarında yatırım hedefliyoruz" diyen Karamercan, Levent'te konut, ticari alan, ofis ve eğlence merkezinden oluşan Kanyon Projesi'nin bu yıl sonundan itibaren aşamalı olarak faaliyete geçeceğini anlattı. Bu yıl yurtdışı yatırımlara ağırlık vereceklerini belirten Karamercan, şunları söyledi 
"Rusya'da seramik sağlık gereçleri ve karo üretimiyle ilgili yatırım başlattık. İrlanda'daki yeni karo fabrikamız mart ayında faaliyete geçecek. Seramik sağlık gereçleri ve karoda Bozöyük ve Tuzla'daki tevsi yatırımlarımız sürüyor. İhracattaki hızlı artış nedeniyle küvet üretim tesisimizin kapasitesini iki katına çıkartıyoruz. İlaç üretim kapasitemizi de özellikle ihracat ağırlıklı olarak tevsi ediyoruz. Kaynak teknolojisinde, kapasitemizi ilk aşamada yüzde 50 oranında artıracak yeni yatırımı da Gebze'de başlattık." 

Orta Asya'yı araştırıyor 
Temizlik k ğıtları sektöründe yurtdışında üretim yapmayı istediklerini belirten Karamercan, "Kazakistan, Türkmenistan, Tacikistan, Özbekistan, Gürcistan, Azerbaycan gibi ülkeleri şu anda araştırıyoruz. Bu üretim projemiz, büyük olasılıkla Kazakistan merkezli olacak ama pazarlama projemiz bütün bu ülkeleri kapsıyor. Oralarda büyük potansiyel var" diye konuştu. 
Karamercan, temizlik k ğıtları yatırımına bu yıl başlamaları durumunda, 2005 yatırım bütçelerinin 150 milyon doların üstüne çıkacağını vurguladı. 




</TEXT>
</DOC>
