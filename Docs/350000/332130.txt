<DOC>
<DOCNO> 332130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun24.html </URL>
<DATE> 2005/04/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Pakistanlı diplomatı kaçıranlar fidye istedi... 
</HEADLINE>
<TEXT>

     Irak'ta Pakistanlı diplomatı kaçıranların, diplomatı serbest bırakmak için fidye istediği bildirildi. 
     Adının açıklanmasını istemeyen üst düzeydeki bir Pakistanlı hükümet yetkilisi, Pakistan'ın Bağdat Büyükelçiliği'nde görevli konsolos yardımcısı Melik Muhammed Cavid'i kaçıranların kendileriyle temas kurarak fidye istediklerini söyledi. 
     Yetkili, fidyenin miktarı konusunda bilgi vermedi. 
     Melik Muhammed Cavid'den, camiye gitmek üzere önceki gün evinden ayrıldıktan sonra haber alınamamıştı. 
     Pakistan Dışişleri Bakanlığı, dün yaptığı açıklamada, adı hiç duyulmamış ''Ömer Bin Hattab'' adlı bir grubun Cavid'i kaçırdığını bildirmişti. 
     Açıklamada, Cavid'in Bağdat'taki büyükelçiliği arayıp kendisinin iyi olduğunu bildirdiği belirtilmişti. 
     Cavid'in, Irak'ta kaçırılan dördüncü Pakistanlı olduğu kaydedildi. Kaçırılan Pakistanlılardan biri geçen Haziran'da serbest bırakılmış, bundan bir ay sonra kaçırılan ikisi ise öldürülmüştü. 
     
</TEXT>
</DOC>
