<DOC>
<DOCNO> 346915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun16.html </URL>
<DATE> 2005/05/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
ABD Kongre heyeti yarın KKTC'ye Ercan Havaalanı'ndan geliyor 
</HEADLINE>
<TEXT>

     ABD Kongresi üyelerinden oluşan bir heyet yarın KKTC’ye geliyor. Güney Kıbrıs Rum yönetiminin tüm engelleme girişimlerine karşın Ercan Havaalanı’ndan giriş yapacak olan heyet, iki gün kalacağı KKTC’de üst düzey temaslarda bulunacak. 
     Aynı dönemde bir ABD milletvekili heyetinin de Güney Kıbrıs’ı ziyaret edeceği, Rum yönetiminin KKTC’ye gelecek ABD Kongre heyetinin Güney Kıbrıs’a geçmesine izin verme kararı aldığı bildirildi. 
     ABD Kongre üyeleri yarın saat 11.00’de Ercan Havaalanı’na gelecek. 
     Heyet ilk olarak saat 13.00’te ABD’nin Rum kesimindeki Büyükelçisi Michael Klosson ile, saat 14.30’da ise Cumhurbaşkanı Mehmet Ali Talat ile görüşecek. Cumhurbaşkanı Talat ile görüşmenin ardından saat 15.30’da Cumhurbaşkanlığı’nda basın toplantısı düzenlenecek. 
     Kongre üyeleri, Salı günü de saat 09.30’da Başbakan Ferdi Sabit Soyer ve Dışişleri Bakanı ve Başbakan Yardımcısı Serdar Denktaş ile Başbakanlık’ta toplantı yapacak. 
     Konuk heyet, aynı gün saat 12.00’de Ercan Havaalanı’ndan Ankara’ya hareket edecek. 
     
     KIBRIS’TA İKİ ABD HEYETİ 
     Güney Kıbrıs’ta yayımlanan Simerini gazetesine göre, Amerikalı milletvekillerinin KKTC’yi ziyaret edecekleri günlerde bir başka Amerikalı milletvekili grubu Güney Kıbrıs’ı ziyaret edecek. 
     Gazete, Güney Kıbrıs’a gidecek Amerikalı milletvekillerinin 31 Mayıs’ta Larnaka Havaalanı’ndan giriş yapacaklarını, ABD’den yapılan eş zamanlı bu ziyaretlerin Rum hükümetine ciddi sorunlar açabileceğini belirtti. 
     Habere göre, ziyaretin amacının ABD’nin KKTC lehinde "faaliyetler içerisinde yer alıyor görünmesinden ötürü" Rum yönetimi için ciddi sorun oluşturacak. 
     Gazetenin haberinde, Güney Kıbrıs’a gidecek milletvekillerinin KKTC’de de ziyaretlerde bulunacakları belirtildi. 
     
     GÜNEY KIBIS’A GEÇİŞLERİNE İZİN 
     Bu arada, Simerini gazetesi, Rum yönetiminin Amerikalı milletvekillerinin ziyaretlerine ilişkin her türlü senaryoyu incelediğini ve bu amaçla önceki gün Rum yönetimi lideri Tasos Papadopulos’un başkanlığında bir toplantı yapıldığını yazdı. 
     Habere göre, söz konusu toplantıda, KKTC’ye gelecek milletvekillerinin Güney Kıbrıs’a geçişlerine izin verilmesi kararı alındı. 
     Gazete, bu iznin ABD Büyükelçiliği’nin iki heyete resepsiyon vereceği "bahanesine" dayandırılacağını belirtti. 
     
     ZİYARETE RUM TEPKİLERİ 
     Öte yandan, Rumların, ABD milletvekillerinin KKTC’ye yarın yapacağı ziyarete tepkileri sürüyor. 
     Rum Meclisi Başkanı ve AKEL Genel Sekreteri Dimitris Hristofyas, Amerikalı milletvekillerinin KKTC’ye gelişini, "ABD yönetimi tarafından BM kararlarının çiğnendiğinin açık bir göstergesi" olarak niteledi. 
     "Ercan Havaalanı aracılığıyla yapılacak bu ziyaretin ABD Dışişleri Bakanlığı tarafından yönlendirildiğini" ifade eden Hristofyas, "3-4 Türk dostu milletvekilinin ziyaretinin öneminin abartılmaması gerektiği" görüşünü savundu. Hristofyas, "ziyaretin üzüntü ve öfke yarattığını" kaydeti. Rum yönetimi sözcüsü Kipros Hrisostomidis de, "bu ziyaretin sonuçları ve parametreleri de olacak" diyerek, Amerikalı milletvekillerine "dolaylı uyarılarda" bulundu. 
     Ercan üzerinden ziyaretin "yasadışı, uluslararası hukuk ve ABD’nin iç hukukuna da ters olduğu" görüşünü savunan Hrisostomidis, bu ziyarete karar veren milletvekillerini "aydınlatmak" için gerekli tüm girişimlerde bulunduklarını söyledi. 
     Amerikalı milletvekillerinin KKTC’ye yapacağı ziyareti, Rum tarafındaki ana muhalefet Demokratik Seferberlik Partisi de DİSİ 
     kınadı. DİSİ basın sözcüsü Tasos Mitsopulos, Amerikalı milletvekillerinin Ercan üzerinden ziyarette bulunmadaki "anlamsız ısrarlarını" kınadı ve bu yöndeki girişimin "Kıbrıslı Rumların hakkaniyet duygularını zedelediği ve siyasi durumu karıştırdığı için" kınanacak bir faaliyet olduğunu iddia etti. 
     
</TEXT>
</DOC>
