<DOC>
<DOCNO> 315185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur21.html </URL>
<DATE> 2005/02/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Dumlupınar İlçe Milli Eğitim Müdürü rüşvet aldığı iddiasıyla tutuklandı 
</HEADLINE>
<TEXT>

     Kütahya'nın Dumlupınar İlçe Milli Eğitim Müdürü Yusuf Kılıçaslan, rüşvet aldığı iddiasıyla tutuklandı. 
     AA muhabirinin aldığı bilgiye göre, Altıntaş İlçesi Cumhuriyet Başsavcılığı'na başvuran Hasan Selek, taşımalı sistemle eğitim gören öğrenciler için Dumlupınar'da açılan yemek ihalesini kazandığını, ancak İlçe Milli Eğitim Müdürü Yusuf Kılıçaslan'ın, ihaleyi iptal etme tehdidiyle kendisinden 750 YTL 750 milyon lira rüşvet istediğini öne sürdü. 
     Savcılığın talimatıyla harekete geçen Dumlupınar Jandarma Komutanlığı ekipleri, Hasan Selek'e, seri numaraları alınmış 15 adet 20 YTL'yi, rüşvet istediği iddia edilen Yusuf Kılıçaslan'a vermek üzere teslim etti. 
     Zanlının makam odasına giden Selek'in, Yusuf Kılıçaslan'a seri numaraları alınmış paraları verdiği, daha sonra odaya giren jandarma ekiplerinin, Kılıçaslan'ı, aldığı paralarla yakaladığı öğrenildi. 
     Gözaltına alınan Yusuf Kılıçaslan, sorgulamasının tamamlanmasının ardından sevk edildiği mahkemece tutuklandı. 
     
</TEXT>
</DOC>
