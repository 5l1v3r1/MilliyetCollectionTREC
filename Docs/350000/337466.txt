<DOC>
<DOCNO> 337466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo43.html </URL>
<DATE> 2005/04/27/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
TMSF Başkanı Ertürk'ün açıklamalarına tepkiler... 
</HEADLINE>
<TEXT>

     Futbol Federasyonu, Tasarruf Mevduatı Sigorta Fonu TMSF Başkanı Ahmet Ertürk'ün, Beşiktaş Serencebey Gazetesi'ne yaptığı futbolla ilgili açıklamalarından üzüntü duyulduğunu belirterek, ''Sayın Ertürk'ün, özellikle Futbol Federasyonu'nu zam altında bırakan ve hatta lekeleyen ifadelerine katılmak, hiçbir hal ve şartta mümkün değildir'' dedi. 
     Federasyondan yapılan açıklamada, kendi alanı dışında kalan futbolla ilgili Ahmet Ertürk'ün beyanatlarının üzüntüyle izlendiği belirtildi. 
     Açıklamada şöyle denildi 
     ''Ertürk'ün gerçeklerle bağdaşmayan açıklamalarına tek tek cevap vermek, Türk futbolunun referans kurumu olma iddiasıyla Temmuz 2004'te işbaşına gelen ve Türk futbolunu yeniden yapılandırma alanında önemli adımlar atmış olan Futbol Federasyonu'nun kimliğiyle bağdaşmamaktadır. 
     Türk futbolunu hakettiği dünya standartlarına getirmek için gecesini gündüzüne katan Futbol Federasyonu Yönetim Kurulu ve 300 çalışanını gelişmelere seyirci olmakla itham etmek, en hafif ifadeyle 'gerçekleri görmezden gelmek' olur. Sayın Ertürk'ün, taraftarı olduğu kulüple ilgili açıklamaları tarafımızca sempatiyle karşılansa da özellikle Futbol Federasyonu'nu zan altında bırakan ve hatta lekeleyen ifadelerine katılmak hiçbir hal ve şartta mümkün değildir.'' Futbol Federasyonu'nun, TMSF'nin kontrolündeki İstanbulspor A.Ş. konusunda tamamıyla hukuk kuralları çerçevesinde hareket ettiği vurgulanan açıklamada, İstanbulspor'un, katılma ölçütlerine sahip olması sonucu Birinci Süper Lig'de yer aldığı, mevcut anonim şirket lehine haklar doğuran ''ligde yarışma hakkı, logo, isim, renk ve sporcu portföyünün bir başka anonim şirkete devrine'' izin vererek, devir alacak yeni anonim şirket lehine ligde yarışma hakkı tanınmasının mümkün olmadığı kaydedildi. 
     
</TEXT>
</DOC>
