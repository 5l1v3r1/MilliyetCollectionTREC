<DOC>
<DOCNO> 308106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur33.html </URL>
<DATE> 2005/01/20/ </DATE>
<TIME> 18.33 </TIME>
<AUTHOR>  </AUTHOR>
<HEADLINE>
Hızlandırılmış trenle ilgili açıklamalar yalanlandı... 
</HEADLINE>
<TEXT>

     TCDD Genel Müdürlüğü, kamuoyunda ''hızlandırılmış tren'' olarak bilinen trenlere yeni bir isim arandığı ve bu trenlerin 10 Şubat'ta yeniden sefere konulacağı haberlerinin gerçek dışı olduğunu bildirdi. 
     TCDD'den yapılan yazılı açıklamada, demiryolu hatlarında yük ve yolcu trenleri için yapılan deneme seferlerinin, işletmecilik faaliyetinin gereği olduğu ve süreklilik gösterdiği ifade edildi. Açıklamada, şunlar kaydedildi 
     ''Söz konusu deneme seferleri, 'hızlandırılmış trenlere' münhasır değildir. Kamuoyunda 'hızlandırılmış tren' olarak bilinen süper ekspres trenlerin yeniden sefere konulması, bağımsız bilim kurulunun hazırladığı rapordaki öneriler dikkate alınarak yapılan yapılacak çalışmalar tamamlandıktan sonra ve bu konuda TCDD dışında bağımsız bir sertifikasyon kuruluşundan onay alındıktan sonra gündeme gelecektir. 
     'Hızlandırılmış trenlere' isim arandığı, deneme seferlerinde koltuklara kum torbası konulduğu, söz konusu trenlerin 10 Şubat 2005 günü yeniden sefere konulacağı bilgileri gerçek dışıdır.'' Açıklamada, en çok seyahat edilen bayram günlerinde, en güvenli ulaşım türü olan demiryollarına zarar verecek ve halkın güvenini sarsacak nitelikte yayın yapılmasının üzüntü verici olduğu ifade edildi. 
     
</TEXT>
</DOC>
