<DOC>
<DOCNO> 334645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/siyaset/siy03.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 'Bozkurt' yalanı 
</HEADLINE>
<TEXT>


Sakarya'da bildiri dağıtan gençleri Bozkurt işaretiyle provoke etmeye çalışan ve sonradan "O benim" diye ortaya çıkan Mahmut Demircioğlu'nun yalan söylediği anlaşıldı 

HABER MERKEZİ 


MHP Genel Başkanı Devlet Bahçeli'nin, Sakarya'da bildiri dağıtan gençleri linç girişiminde bulunan grubu "Bozkurt" işaretleriyle provoke etmeye çalışan kişiyi aradıklarını Milliyet'e açıklamasının ardından, "O benim" diyen ve milliyetçi söylemle ülkücülüğe sahip çıkan Mahmut Demircioğlu'nun yalan söylediği ortaya çıktı. 
Doğan Haber Ajansı, Bozkurt işareti yaparken görüntülenen kişinin, gençlere saldırı gerekçesini açıklarken, "Vatan için yaşıyoruz. Bayrağa saldırıya kayıtsız kalamazdım. Ülkücülük MHP'nin tekelinde değil" diyen Demircioğlu değil, abisi Ali Rıza Demircioğlu olduğunu bildirdi. DHA Adapazarı Muhabiri Müjdat Çetin, Mahmut Demircioğlu ile cumartesi günü yaptığı görüşme konusunda şu bilgileri açıkladı 

'Kendisi olduğunu söyledi' 
"Milliyet'in isteği üzerine, gazetede yayımlanan fotoğrafta 'Bozkurt' işareti yapan kişiyi bulmak için MHP il yöneticilerine başvurduk. Tanıyan çıkmadı. Olayların yaşandığı bölgedeki işyeri sahiplerine gazetedeki fotoğraf gösterildi. Bu kişinin bir kırtasiyeciye benzediği tespit edildi. Kırtasiye dükk nında bulunan kişi, Milliyet'te fotoğrafı çıkan kişiyi ve yanındakileri tanıdığını, görüştürebileceğini söyledi. Bunun üzerine işyerine telefon numaramı bırakıp aramasını rica ettim. Yarım saat sonra arayan kişi, 'Aradığınız kişi benim. Gel görüşelim' dedi. İkinci kez arayarak avukatıyla konuştuktan sonra görüşeceğini söyledi. İşyeri önünde 2 saat bekledikten sonra berberden geldiği belli olan takım elbiseli, kravatlı kişi kendini 'Mahmut Demircioğlu' diye tanıtarak, bürosunda görüşmemizi istedi. 
Demircioğlu'na, gazetedeki Bozkurt işareti yapan kişinin fotoğrafını gösterdiğimizde 'Benim' dedi. İşyerinin fotoğrafının çekilmemesi şartıyla fotoğrafının tek kare çekilmesine izin verdi. 
Görüşme sırasında birkaç kez fotoğraftaki kişinin kendisi olduğunu vurguladı. Açıklamasının gazetede yayımlanmasından sonra Bozkurt işareti yapan kişinin abisi Ali Rıza Demircioğlu olduğu ortaya çıktı." 

Üçü de oradaydı 

Olay günü Ali Rıza, Mahmut ve Beytullah Demircioğlu kardeşlerin aynı yerde bulunduğu anlaşılırken, Mahmut'un, abisini korumak için bu yola başvurduğu iddia edildi. Beytullah Demircioğlu da, abilerinin köye gittiğini dile getirdi. 


</TEXT>
</DOC>
