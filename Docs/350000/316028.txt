<DOC>
<DOCNO> 316028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun21.html </URL>
<DATE> 2005/02/17/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
DHKP-C'nin başı Karataş, Belçika'da gıyabında yargılanacak 
</HEADLINE>
<TEXT>

     Sabancı ailesinin avukatı Fernand Schmitz, terör örgütü DHKP-C'nin başı Dursun Karataş'ın Belçika'da gıyabında yargılanacağını bildirdi. 
     Belçikalı avukat, terörist Fehriye Erdal'ın Türkiye'deki suçlarından dolayı yargılanmasına ilişkin kararın da önümüzdeki günlerde verileceğini, teröristin serbest bırakılabileceğini veya müebbet hapis cezasına çarptırılabileceğini söyledi. 
     Schmitz, yerel bir dergiye yaptığı değerlendirmede, Belçika adaletindeki DHKP-C ve Erdal dosyaları hakkında ilginç bilgiler verdi. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996'da öldürülmesi olayının zanlılarından terörist Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. 
     Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. 
     Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Açıklamalarında terör eylemini hatırlatan, cinayetlerde rol oynayan ve halen firarda olan İsmail Akkol ile teslim olduktan sonra hapishanede öldürülen Mustafa Duyar ve Belçika'da ''gözaltında'' bulunan Fehriye Erdal hakkında bilgiler veren Fernand Schmitz, ''Belki firardaki Akkol da farklı bir kimlikle Belçika'dadır. Kolay bulunmaz'' dedi. 
     Terör örgütü DHKP-C'nin bugün bile söz konusu cinayetleriyle gurur duyduğunu ve övündüğünü belirten ve terörist Erdal'ın basını ustaca kullanarak kamuoyunu yanılttığını anlatan avukat, 11 Eylül'den sonra Belçika'nın tavır değiştirdiğini belirtti. 
     
     DHKP-C ADLİ İZLEMEDE 
     ''Şunu da bilin ki bugünkü durumda örgüt Belçika'da adli izlemededir'' diyen Schmitz, şunları söyledi 
     ''Bruges'de başlayacak bir davada, Erdal ile birlikte birçok kişi, suç örgütü üyeleri olarak yargılanacaklar. Gerçekte bir terör örgütü söz konusu ama o zamanlar yasalar bu tanımın yapılmasına müsait değildi, bu nedenle 'suç örgütü' denildi. Bruges'de, Erdal dosyası çerçevesinde, Erdal ile tutuklanan Kaya Saz, Musa Asaoğlu ve Zeki Karaman ile birlikte mahkemeye çıkacaklar arasında, bunlarla işbirliği yaptıkları belirlenen Akar Özordulu, İrfan Demirtaş, Hasan Ekici, Nebi Albayoğlu, Zerrin Sarı, Bahar Kimyongür, Aydın Daldal ve hatta, gıyabında, terör örgütü başı Dursun Karataş var.'' Avukat, ''Erdal ve arkadaşlarının Belçika'daki suçlarını ilgilendiren bu dava benim işim değil. Benim işim, 1996'da işlenen ve cezasız kalan cinayetler'' dedi. 
     Avrupa Terörizme Karşı Mücadele Sözleşmesi çerçevesinde, Türkiye'ye iade edilmeyen terörist Fehriye Erdal'ın bu ülkede işlediği suçlardan dolayı Belçika'da yargılanmasını istediklerini bildiren Schmitz, şu bilgileri verdi 
     ''Şimdi son aşamaya gelindi. Bruges Mahkemesi, Erdal'ı Belçika'daki ve Türkiye'deki ithamlardan yargılanmak üzere bir mahkemeye göndermek veya serbest bırakmak kararını verecek. Türkiye'deki suçlardan dolayı yargılama konusunda Belçika adaletinin yetkisi olup olmadığı kararlaştırılacak. Bir 'derogasyon' söz konusu. Belçika adaleti, bu ülkede işlenen suçları yargılar. Bir yabancının, yabancı bir ülkede, yabancılara karşı işlediği suç, ilke olarak, Belçika'da yargıya götürülemez. Ancak sadece, Terörizme Karşı Mücadele Sözleşmesi, iade talebi reddedildiği için buna olanak tanıyor.'' 
     
     TERÖR YASASINA FEHRİYE İTİRAZI 
     Schmitz, şöyle konuştu 
     ''Bu arada, Belçika hükümetinin iade reddinden bu yana bazı gelişmeler oldu. Hükümet ve Parlamento, cezasız kalan terör cinayetleri konusunda düşündüler. Hükümet bir yasa tasarısı getirdi, Parlamento yasayı onayladı. Belçika adaletine yargılama yetkisi veren yeni yasa, yürürlüğe girdiği tarihten önce işlenmiş suçlar için de geçerli olacak. Amaç, terörizme karşı etkili bir mücadele... Erdal, bu yasa ile kendisinin hedef alındığını savunup, yasanın geçersiz sayılması için girişimler başlattı. Yasanın, Anayasa'ya aykırı olduğu iddiasında... Belçika hükümeti bunu reddediyor. Erdal'ın itirazı Haziran 2004'te adalete geldi. Son olarak geçen ocak ayında ele alındı. Eğer Erdal haklı bulunursa yasa iptal edilecek.'' Avukat Schmitz, terörist Fehriye Erdal'ın Türkiye'deki suçlarından dolayı yargılanmasına karar verilmesi halinde müebbet hapis isteminde bulunacağını, Belçika yasalarının ''planlı cinayet'' için bunu öngördüğünü bildirerek, şöyle konuştu 
     ''Her insanın yaşama hakkı vardır ve korunmalıdır. Savunma hakkı da var. Erdal gerçekten, iddia ettiği gibi suçsuzsa Belçikalı hakimlerden korkması için bir neden yok. Tahliye de edilebilir. Tarafsız bir mahkemede kendisini savunma şansı tanınıyor, suçsuz ise rahat olmalı. Belçika'da, bugüne kadar hiçbir hakkı, en ufak şekilde ihlal edilmedi. Tüm haklarını kullandı, tüm savunma imkanlarından yararlandı. Neden korkuyor ki '' 
     
</TEXT>
</DOC>
