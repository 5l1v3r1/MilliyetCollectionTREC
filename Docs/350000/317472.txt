<DOC>
<DOCNO> 317472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun04.html </URL>
<DATE> 2005/02/22/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
İran’da 6.4 büyüklüğünde deprem, ölü sayısında çelişkili açıklamalar 
</HEADLINE>
<TEXT>

     

İran'ın güneydoğusundaki Kirman eyaletinin Zerend kenti ve civarını sarsan 6.4 büyüklüğündeki depremde ölü sayısıyla ilgili çelişkili bilgiler geliyor. Sabah saatlerinde Kirman vali sözcüsü ölü sayısını 400 olarak açıklarken, ardından Kirman valisi 175 kişinin öldüğünü söyledi. İran televizyonu ise saat 18 00 itaberiyel verdiği haberde ölü sayısının 370 olduğunu duyurdu. 
     
     VALİLİK SÖZCÜSÜ 400 ÖLÜ, 1000 YARALI 

     İran'ın güneydoğusundaki Kirman eyaletinde bugün meydana gelen 6.4 büyüklüğündeki depremde ölü sayısı 400'e yükseldi. 
     Kerman valiliği sözcüsü Ali Komsari, yaklaşık 400 kişinin öldüğünü, 1000'den fazla kişinin yaralandığını açıkladı. 
     Valilik sözcüsünün verdiği rakamlar henüz resmi makamlarca doğrulanmadı. 
     
     İRAN TELEVİZYONU DEPREMDE 370 KİŞİ ÖLDÜ 

     İran televizyonu, depremde ölenlerin sayısının yerel saatle 19.00 itibariyle 370 olduğunu duyurdu. 
     
     KİRMAN VALİSİ KERİMİ ''175 KİŞİ ÖLDÜ'' 

     İran televizyonunun haberine göre, Kirman eyalet valisi Muhammed Ali Kerimi, depremde 175 kişinin öldüğünü, 330 kişinin yaralandığını söyledi. 
     Yaralılardan 145'inin eyaletin başkenti Kirman'daki hastanelere, 185'inin ise Zerend'deki hastanelere sevk edildiğini söyleyen Kerimi, depremin toplam 30 bin kişinin yaşadığı bir bölgeyi etkilediğini, genellikle kırsal kesimleri vurduğunu ve bu yüzden yardım çalışmalarının güçlükle yapıldığını belirtti. 
     
     CEP TELEFONLARINI KULLANMAYIN 

     Kirman eyaleti valiliğinden bir yetkili de depremde toplam 30 bin nüfusu barındıran 40 köyün etkilendiğini, Zerend'e yakın Davudiye köyünün tamamen yıkıldığını ve bazı köylerde hasarın yüzde 90 olduğunu bildirdi. Yetkili, depremzedelere, çadır, battaniye, ısınmak için gerekli malzemeler ve gıda yardımının ulaştırıldığını kaydetti. 
     Depremzedelere yeteri kadar çadır yardımı yapılamazsa bir kısmının Zerend kentinde hazırlanan merkezlere yerleştirileceğini söyleyen yetkili, Hunek köyünü Zerend'e bağlayan karayoluyla Kirman yakınındaki Jiroft-Sarduniye karayolunun yanı sıra kırsal bölgelerdeki yollarda ulaşımın halen kesik olduğunu belirtti. 
     Televizyon, depremzedelere yardım çalışmasının karayolunun yanı sıra 5 helikopterle havadan yapıldığını duyururken, bölgedeki şiddetli yağış ve yoğun trafiğin kurtarma çalışmalarını engellediği bildirildi. 
     Yetkililer, artçı depremler nedeniyle halka evlerine girmemesi ve yardım ekiplerinin çalışmalarını kolaylaştırmak için cep telefonlarını kullanmaması çağrısında bulundu. 
     Zerend'deki iki hastanenin tamamının da yaralılarla dolu olduğu kaydedildi. 
     
     HABER ALMAK İÇİN YOLLARA DÜŞENLER TRAFİĞİ KİLİTLEDİ 

     Bu arada, İran Trafik Polis İdaresi yetkilisi Albay Harik, Zerend'e bağlanan bütün karayollarının açık olduğunu, ancak yakınlarından haber almak için yollara düşenlerin trafiğin sıkışmasına neden olduklarını, bu yüzden yardım çalışmalarının güçlükle yürütüldüğünü bildirdi. 
     Harik, Kirman eyaletini çevreleyen Yezd, Hürmüzgan, Fars ile Sistan ve Belucistan eyaletlerinden yardım ekiplerinin deprem bölgesine sevkedildiğini kaydetti. 
     Bu arada, Zerend kentine yeniden elektrik verilmeye başlandığı, telefon, su ve doğalgaz hatlarında sıkıntı olmadığı bildirildi. 
     Depremde Zerend civarındaki 25 köyde maddi hasarın yüzde 20 ila yüzde 30, depremin en fazla etkilediği Hurken, İslamabad ve Davudiye köylerinde yüzde 80 civarında olduğu belirtildi. 
     
     NELERE İHTİYAÇ VAR 

     Kirman'da Besiçlerden gönüllü milisler oluşan yardım ekipleri komutanı Tuğgeneral Ebuhamze de depremzedelerin çadır, battaniye, ısınma araçları ve yiyeceğe ihtiyaç duyduğunu, enkaz altında insan bulunması ihtimalinin çok düşük olduğunu söyledi. 
     Merkez üssü eyaletin başkenti Kerman'ın 70 kilometre kuzeybatısındaki Zerend civarında 5 köyde yüzde 20 ila yüzde 70 oranında hasar olduğu belirtildi. Deprem Türkiye saatiyle 04.25'te meydana geldi. 
     Kirman Eyalet valisi birkaç köyün yerle bir olduğunu açıkladı. Ölü sayısının artmasından endişe ediliyor. 
     
     11 SANİYE SÜRDÜ 

     İran televizyonunun haberine göre, Sivil Havacılık Kurumu sözcüsü, bir uçak dolusu yardım malzemesinin, Kerman eyaletinin başkenti Kerman ve Rafsancan kentine gönderildiğini, yardım malzemesinin buralardan kara yoluyla hasar gören yörelere ulaştırılacağını belirtti. 
     İran Kızılay Cemiyeti Kurtarma Ekipleri Kurumu Başkanı Bijen Defteri, deprem nedeniyle Zerend kenti civarındaki 12 köyde büyük hasar meydana geldiğini kaydetti. 
     Televizyon, ayrıca depremin 11 saniye sürdüğünü ve yerin 42 kilometre altında meydana geldiğini bildirdi. 
     Bu arada, İran televizyonunun bölgedeki muhabiri, Zerend'e bağlı, bin 500 kişinin yaşadığı Hoşkent ve Davudiye köylerindeki yapıların tamamen yıkıldığını, bölgede havanın yağışlı olması nedeniyle çadıra ihtiyaç duyulduğunu söyledi. 
     Hoşkent ile Zerend'i bağlayan karayolunun ulaşıma kapalı olduğu, yaralıların Zerend ve başkent Kerman'daki hastanelere sevk edildiği bildirildi. 
     Bu arada Tahran Üniversitesi Jeofizik Enstitüsü Sismoloji Merkezi, yerel saatle 05.55'te meydana gelen 6.4 büyüklüğündeki depremden sonra 20 artçı sarsıntı kaydedildiğini açıkladı. 
     2003 yılının aralık ayında aynı bölgedeki Bam kentinde meydana gelen 6.6 büyüklüğündeki depremde 31 bin kişi hayatını kaybetmişti. 
     

     
</TEXT>
</DOC>
