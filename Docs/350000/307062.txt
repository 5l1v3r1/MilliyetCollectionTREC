<DOC>
<DOCNO> 307062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/spor/axspo03.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakter meselesi 
</HEADLINE>
<TEXT>


Galatasaray Futbol Şube Sorumluları'ndan Fatih Gökşen, Ali Tandoğan'ın menajerinin sürekli fiyat yükselttiğini söyledi. Gökşen, Felipe için de, "Gelsin yine üç ayda üç milyon doları alıp gitsin mi " dedi 

ERHAN TELLİ 


'Bırak inadı Saidou' 
CİM-BOM'UN Futbol Şube Sorumluları'ndan Fatih Gökşen, Saidou'nun inadı yüzünden Pleşan'ı getiremediklerini söyledi, "Saidou'nun artık bu işi uzatmasının anlamı yok. Bir sürü kulüp onu istiyor. Birini seçsin ve gitsin" dedi. Ümit Karan için de aynı durumun söz konusu olduğunu vurgulayan Gökşen, kendileri için Hagi'nin isteklerinin önemli olduğunu belirtti, "Pleşan olmazsa yine onun istediği bir başkasını alırız" diye konuştu. 

'Gençler olumluydu' 
ALİ Tandoğan için Gençlerbirliği ile olumlu bir görüşme yaptıklarını belirten Fatih Gökşen, "Ancak menajeri hep fiyat artırdı. 400, 500 derken bir baktık 700 istiyor. Bu şekilde düşünenleri Galatasaray'a alamayız" dedi. Cim - Bomlu yönetici, Felipe'nin dönme isteğine ise şu yorumu getirdi "Gelsin de üç ayda yine üç milyon doları alıp gitsin mi Ailemi görmeye gidiyorum diyerek, kaçıp gitmiş." 

'Galatasaray'ı kim istemez' 

SCHALKE 04 formasıyla Galatasaray'a karşı görev yapan Hamit Altıntop, her futbolcu gibi kendisinin de Sarı - Kırmızılı formayı giymek isteyeceğini söyledi. Cim - Bom'un, Avrupa'da ve ligde hedefi olan bir takım olduğu için tercih edebileceğini söyleyen Hamit, "Ancak şu an Alman Ligi'nde ikinci durumdayız ve ilk 11'de oynuyorum. Schalke'de mutluyum ve transferi düşünmüyorum" ifadesini kullandı. Milli oyuncu, Cim-Bom'un şampiyon olacağına inandığını belirtti. 

Florya'da kader anı 

Galatasaray, bugün Florya'da çalışmaya başlayacak. Ümit ile Saidou'nun durumu da antrenman öncesinde netlik kazanacak 

Ayrılık gözüktü 
ANTALYA ve Almanya kampının ardından üçüncü etap hazırlıklarına bugün Florya Metin Oktay Tesisleri'nde başlayacak Galatasaray'da, Ümit Karan ve Saidou'nun akibetleri de belli olacak. Teknik Direktör Hagi'nin antrenmanlara almak istemediği Ümit ve Saidou için nasıl bir çözüm yolu bulunacağı merakla beklenirken, bu futbolcuların büyük bir olasılıkla takımdan ayrı çalışacakları vurgulandı. 

Cim-Bom'da ödeme günü 

Bekliyorlar 
SARI - Kırmızılılar'da yaklaşık 3 aydır biriken futbolcu alacakları için, yönetimin verdiği ödeme günü geldi. Devre arası tatilinden sonra idarecilerle görüşen Teknik Direktör Gheorghe Hagi'nin idarecilerden, "Almanya dönüşünde ödemeleri yapacağız" sözünü aldığı ve futbolcuların bugün paralarının ödenmesini bekledikleri ifade edildi. 

Kaynak karttan 
YÖNETİMİN, ödeme konusundaki kaynağı Eurocard projesinden elde edilecek gelire endekslediği ve kısa sürede yapılan kart satışlarından kazanılacak parayla oyuncuların birikmiş alacaklarının verileceği kaydedildi. Galatasaray'ın çok büyük bir gelir beklediği bu projeyle nakit akışını rahatlatmayı düşündüğü de vurgulandı. 


</TEXT>
</DOC>
