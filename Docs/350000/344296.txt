<DOC>
<DOCNO> 344296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy20.html </URL>
<DATE> 2005/05/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Baykal yarın İsrail'e gidecek 
</HEADLINE>
<TEXT>

     CHP Genel Başkanı Deniz Baykal, 22-24 Mayıs tarihlerinde gerçekleştirilecek olan Sosyalist Enternasyonal toplantısına katılmak için yarın İsrail’e gidecek. 
     CHP Genel Merkezi’nden yapılan açıklamaya göre Baykal, yarın akşam İstanbul’dan Tel Aviv’e hareket edecek. Sosyalist Enternasyonal Başkan Yardımcısı olan Baykal, 22 Mayıs Pazar günü İsrail Dışişleri Bakanı Silvan Şalom ile yapacağı görüşmenin ardından Başkanlık Divanı toplantısına katılacak. 
     Deniz Baykal, 23 Mayıs Pazartesi günü İsrail İşçi Partisi Lideri ve Başbakan Yardımcısı Şimon Perez ile biraraya gelecek, daha sonra da sosyalist Enternasyonal Konseyi’nin "Ortadoğu’da Barış İçin Sosyal demokrat Vizyon" gündemli toplantısına katılacak. Programa göre toplantı daha sonra Ramallah’ta devam edecek. 
     Baykal ve toplantıya katılan diğer liderler 23 Mayıs Pazartesi akşamı Ramallah’a geçtikten sonra Filistin Devlet Başkanı Mahmud Abbas’ın vereceği resepsiyona katılacaklar. 
     Konsey toplantısı, 24 Mayıs Salı günü Ramallah’ta aynı gündem maddesi ile devam edecek görüşmelerin ardından sona erecek. 
     Deniz Baykal, aynı gün Tel Aviv’den İstanbul’a hareket edecek. 
     
</TEXT>
</DOC>
