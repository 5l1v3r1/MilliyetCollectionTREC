<DOC>
<DOCNO> 344624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo37.html </URL>
<DATE> 2005/05/21/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
2005 WTA Cup kupası şampiyonu Williams... 
</HEADLINE>
<TEXT>

     2005 WTA İstanbul Cup Tenis 
     Turnuvası’nı şampiyon olarak kapatan ABD’li ünlü oyuncu Venüs Williams, kendisi adına kolay bir başarı elde ettiğini söyledi. 
     Holiday Inn Crown Plaza Hotel’de basın toplantısı düzenleyen Venüs Williams, sorular öncesi şampiyonluk pastasını keserek şampanya içerken, İstanbul’a gelirken tek düşüncesinin şampiyonluk olduğunu kaydetti. 
     İstanbul’a gelirken turnuvayı kazanmayı umduğunu ifade eden ünlü tenisçi, "Bu seneki ilk şampiyonluğum. Her zaman kazanmayı isterim. 
     Burada muhtemelen en kolay şampiyonluğumu kazandım" dedi. 
     Fransa Açık Tenis Turnuvası Roland Garros öncesi İstanbul Cup’ın kendisi için çok iyi bir hazırlık olduğunu dile getiren Williams, "Çeşitli oyuncularla oynama imkanı buldum. Kesinlikle çok iyiydi benim için. Çok heyecanlı bir gün geçirdim, ama şimdi yeniden konsantre olup önümdeki turnuvaya odaklanmam gerekir" diye konuştu. 
     İstanbul’da insanların kendisine gösterdiği ilgiden oldukça memnun olduğunu anlatan Venüs Williams, "İnsanların bana ve tenise bu kadar ilgi göstereceğini beklemiyordum. Bazen kız kardeşim Serena’nın ismiyle seslendiler ama Williams kardeşlerden biri olduğumu biliyorlardı" şeklinde konuştu. 
     Venüs Villiams ayrıca, İstanbul’da antrenmanlarını birlikte yaptığı Türkiye şampiyonu tenisçi Barış Ergün’ü Roland Garros’a beraberinde götüreceğini ve orada da birlikte çalışacağını açıkladı. 
     
</TEXT>
</DOC>
