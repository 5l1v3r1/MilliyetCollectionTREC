<DOC>
<DOCNO> 330840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur25.html </URL>
<DATE> 2005/04/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sağlık çalışanları 21 Nisan'da hizmet üretmeyecek 
</HEADLINE>
<TEXT>

     Sağlık ve Sosyal Hizmet Emekçileri Sendikası SES üyeleri, Sosyal Sigortalar ve Genel Sağlık Sigortası Yasa Tasarısı'na tepki olarak 21 Nisan'da hizmet üretmeme kararı aldı. 
     SES Genel Başkanı Köksal Aydın, sendika genel merkezinde düzenlediği basın toplantısında, sağlık hizmetine ulaşmakta ciddi eşitsizliklerin olduğu bir dönemde, yapılacak en önemli ve öncelikli icraatın, bu eşitsizliklerin giderilmesi olduğunu söyledi. 
     Hükümetin sağlık sektöründeki temel sorunları çözmek yerine Genel Sağlık Sigortası ile halkın sırtına ''sağlık vergisi'' yüklemek istediğini öne süren Aydın, ''Açlık ve yoksulluk ölçütleri yok sayılarak aylık 116 YTL'nin üzerinde geliri olanlar, prim kapsamına alınıyor. Üstelik sağlık hizmetlerinden yararlanmak için prim ödemenin yetmeyeceği, katılım payı ödeme şartının getirilmesiyle de görülmektedir'' diye konuştu. 
     Aydın, Genel Sağlık Sigortası'nın, ''sağlığın hak olmaktan çıkarıldığı, çalışanların iş güvencesinin ortadan kaldırıldığı, iş barışının bozulduğu, devletin sağlık hizmeti sunumu ve finansmanından çekilip, denetlemenin de yer yer şirketlere bırakılarak halkın sağlık hakkının gasp edildiği'' sistemin adı olduğunu ileri sürdü. 
     Tüm toplumun sağlık ve sosyal güvenlik hakkını ortadan kaldıran yasa tasarısına karşı sessiz kalmayacaklarını dile getiren Aydın, bu amaçla bir dizi eylem ve etkinlik kararı aldıklarını kaydetti. 
     
     EYLEM VE ETKİNLİK PROGRAMI 
     SES üyelerinin gerçekleştirecekleri eylem ve etkinliklerin programı şöyle 
     ''Bugün, yarın ve 8 Nisan'da SES Merkez Yönetim Kurulu, Meclis grup başkan vekilleri ve Meclis Sağlık, Aile, Çalışma ve Sosyal İşler Komisyon üyelerini ziyaret edecek. 
     8 Nisan'da hastane bahçelerinde ''Genel Sağlık Sigortası balonları'' uçurularak basın açıklamaları yapılacak. 
     11-15 Nisan'da halka yönelik bildiri dağıtılacak, stand ve Genel Sağlık Sigortası şemsiyesi açılacak ve oturma eylemi gibi etkinlikler gerçekleştirilecek. 
     21 Nisan'da ''İnsanca yaşanacak ücret, iş güvencesi ve halkın sağlık hakkı için'' hizmet üretilmeyecek.'' 
     
</TEXT>
</DOC>
