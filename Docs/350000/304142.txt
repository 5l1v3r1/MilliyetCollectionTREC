<DOC>
<DOCNO> 304142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur29.html </URL>
<DATE> 2005/01/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ahu Tuğba gözaltına alındı, mahkemede serbest kaldı 
</HEADLINE>
<TEXT>

     Müteahhit Akın Büyükoğlu ile yanındaki sinema sanatçısı Ahu Tuğba, dün gece Etiler'de bir bar çıkışında havaya ateş açtıkları gerekçesi ile gözaltına alındılar. Adliye'ye gönderilen ikili daha sonra serbest bırakıldı A.A muhabirinin aldığı bilgiye göre, Etiler'deki bir bardan çıkan Akın Büyükoğlu'nun taşıma ruhsatlı silahıyla havaya ateş ettiği yönündeki iddiaya ilişkin, müteahhit Büyükoğlu ve yanındaki sinema sanatçısı Ahu Tuğba gözaltına alındı. 
     Arnavutköy Polis Merkezi'ndeki işlemleri tamamlanan Büyükoğlu ve Tuğba, İstanbul Adliyesi'ne götürüldü. 
     
     SERBEST BIRAKILDI 

     Etiler'de dün gece bir bar çıkışında havaya ateş ettiği gerekçesiyle gözaltına alınan müteahhit Akın Büyükoğlu, mahkemece serbest bırakıldı. 
     Arnavutköy Polis Merkezi'ndeki işlemlerinin ardından İstanbul Adliyesi'ne sevk edilen Akın Büyükoğlu ile bardayken yanında bulunan sinema sanatçısı Ahu Tuğba, İstanbul Adalet Sarayı'na getirildi. 
     İstanbul Cumhuriyet Savcısı Faruk Kurdoğlu tarafından ''tanık'' sıfatıyla ifadesi alınan Tuğba, daha sonra basın mensuplarının soruları üzerine ''Akın Büyükoğlu'nun üvey ablasının oğlu olduğunu ve olay sırasında yanında bulunmadığını'' kaydetti. 
     Tuğba, adliye binasından avukat Rahmi Özkan ile birlikte ayrıldı. 
     Savcı Kurdoğlu tarafından sorgulanan Büyükoğlu ise ''meskun mahalde silahla ateş etmek'' suçundan tutuklanması istemiyle nöbetçi mahkemeye gönderildi. 
     İstanbul Nöbetçi 1. Sulh Ceza Mahkemesi tarafından tekrar sorgulanan Akın Büyükoğlu, serbest bırakıldı. 
     
</TEXT>
</DOC>
