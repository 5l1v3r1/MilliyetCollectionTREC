<DOC>
<DOCNO> 315285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/spor/spo01.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a Çek'i düzen 
</HEADLINE>
<TEXT>


Beşiktaş, yeni sezona yönelik yaptığı transfer araştırmasında pilot bölge olarak Çek Cumhuriyeti'ni seçti. Rıza Çalımbay'ın isteği doğrultusunda iki oyuncu ile temasa geçildi 

ORHAN YILDIRIM 


Düğmeye basıldı 
YENİ sezona yönelik olarak transfer çalışmaları için şimdiden kolları sıvayan Siyah - Beyazlılar, alınacak oyuncular konusunda Çek Cumhuriyeti'nde karar kıldı. Sinan Engin ve menajer Miranda kulüp adına Brezilya'da araştırmalarını sürdürürken, Rıza Çalımbay'ın isteği doğrultusunda rota Çek Cumhuriyeti'ne kaydı. Çalımbay'ın en az iki oyuncuyu listesine aldığı bildirildi. 

En sağlam ekol 
TECRÜBELİ hocanın, daha önceden izlemeye aldığı iki Çek oyuncu için yönetime alınması konusunda rapor verdiği, kulüpleriyle temasların başladığı öğrenildi. İsimleri gizli tutulan oyunculardan birinin forvet, diğerinin de orta sahada görev yaptığı ifade edildi. Çalımbay'ın, bu ülke futbolcularını disiplinli ve görev adamı özellikleri nedeniyle tercih ettiği vurgulandı. 

İbrahim'e terapi 

ÖZEL yaşantısına dikkat etmemesinin faturasını ödeyen İbrahim Akın terapiye alındı. Performansında gözle görülür bir düşüş gözlenen genç oyuncuyu yeniden kazanmak isteyen Rıza Çalımbay, yardımcısı Gökhan Keskin'in vasıtasıyla İbrahim'e sürekli moral takviyesi yapıyor. İbrahim'in, Gaziantep maçının kadrosuna alınacağı bildirildi. 

Çalımbay alarmı 

Gaziantep uyarısı 
BEŞİKTAŞ Teknik Direktörü, Gaziantespor sınavının zorluk derecesinin yüksek olacağının altını çizip, "Dönüm maçımız olacak" dedi. Rakiplerini Sakarya karşısında analiz etme fırsatı yakalayan Rıza Çalımbay, "Çok dikkatli olmak zorundayız. Rakibimiz sahasında daha ofansif oynuyor" dedi. 

Derbi korkutmuyor 
LİGDE iki hafta sonra Galatasaray ile karşılaşacaklarını hatırlatan Rıza Çalımbay, "Derbilerden korkmuyoruz. Önemli olan Anadolu takımlarıyla yapılan maçlar" ifadesini kullandı. Tecrübeli hoca, rakiplerin aşırı konsantrasyonu işlerini zorlaştırdığını sözlerine ekledi. 

Carew sahaya indi 

NORVEÇ'TEN hasta dönen ve Denizli maçında forma giyemeyen John Carew dün idmana çıktı. Çift kalede yer alan Carew'in, Gaziantep maçında forma giyeceği açıklandı. Sakat Emre Aşık ve Tayfun düz koşu yaparken, riske atılmayan Pancu antrenmana çıkmadı. Sakatlanan Mustafa Doğan ve bileği şişen İbrahim Üzülmez çalışmayı yarıda bıraktı. Rıza Çalımbay ile Carew arasındaki frikik yarışmasında yıldız oyuncu iki gol atarak, sıfır çeken hocasını geride bıraktı. Çalımbay, turnuva maçında birinci olan Tayfur'un ekibini çikolata ile ödüllendirildi. 


</TEXT>
</DOC>
