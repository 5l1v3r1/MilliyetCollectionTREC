<DOC>
<DOCNO> 349499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas19.html </URL>
<DATE> 2005/06/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Paris Hilton, nasıl zengin olduğunu anlattı 
</HEADLINE>
<TEXT>

     Hilton oteller zincirinin varisi Paris Hilton, bugüne kadarki bütün parasını kendisinin kazandığını söyledi. 
     Hilton, Alman ''Elle Girl'' dergisinde, ''Ailemin parasına ihtiyacım yok'' başlığıyla yayımlanan röportajında, ''Tüm paramı kendim kazandım. Yıllardan beri ailemden hiç para almıyorum. Babam Rick bize bağımsız olmayı öğretti. Hepimiz hırslıyız ve sahip olduklarımızın değerini biliyoruz. Ben şimdi ailemin zaten tanınmış olan adını daha da tanınır hale getirmek istiyorum'' dedi. 
     Yıllık gelirinin 10 milyon dolar olduğu belirtilen ve ''Club Paris'' ile ''Hotel Paris'' adı altında kendi diskotek ve oteller zincirini kurmaya başlayan Hilton'un, girişimcilik ruhunu büyükbabası Conrad'dan aldığını söylediği ifade edildi. 
     Hilton, eğitimini tamamlamadığı için üzüldüğünü kaydederek, ''Okula gitmekten zevk almazdım. Akademik bir tip değildim. Her zaman arkadaşlarımla birlikte olmak isterdim. Ancak o zamanlar daha çok şey öğrenmiş olmak isterdim'' diye konuştu. 
     Kendisine güvendiği takdirde her kızın istediği her şeyi elde edebileceğini belirten Hilton, ''Ben bunun yaşayan örneğiyim. Kendime güveniyorum. Bu nedenle de istediğim tüm hedeflere ulaşıyorum'' dedi. 
     
</TEXT>
</DOC>
