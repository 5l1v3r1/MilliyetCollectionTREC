<DOC>
<DOCNO> 337296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun08.html </URL>
<DATE> 2005/04/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Irak’ta kan kaybeden Amerikan ordusu ’karton asker’ kullanıyor 
</HEADLINE>
<TEXT>

     LONDRA, DHA 

      IRAK’ta direnişçilerin saldırıları sonucu çok fazla asker kaybeden Amerikan ordusunun artık karşı tarafa sayılarını çok göstermek için ’karton asker’ kullanmaya başladığı bildirildi. 
     Amerikan Birinci Deniz Piyade Tümeni’ne bağlı E Bölüğü geçen yıl 6 ay görev yaptığı Ramadi’de 185 askerinin üçte birinden fazlasını kaybetmişti. 26 kez silahlı, 90 kez de havan toplu saldırıya maruz kalan ve yaklaşık 100 adet ev yapımı patlayıcıyla bombalanan bölük, direnişçileri sayılarının kabarık olduğuna inandırmak için gözetleme noktalarına kamuflajlı üniforma giydirilmiş ’karton askerler’ yerleştirdiğini açıkladı. 
     
     ASKER SIKINTISINI ANLATMAK İÇİN SESSİZLİĞİ BOZDULAR 
     İngiliz Daily Telegraph gazetesine göre Amerikalı deniz piyadeleri teçhizat ve asker sıkıntısını detaylarıyla anlatmak için ordunun sessizlik politikasını bozarak böyle bir aldatmaca uyguladığını açıkladı. 
     Silah arkadaşlarının ölmesinin başlıca nedeninin teçhizat ve insan gücü eksikliği olduğunu savunan askerler Humvee ciplerinin olmamasından, haritaların eskiliğinden ve yol kenarlarına yerleştirilen bombaları etkisiz hale getirecek elektronik cihazların bulunmayışından yakındı. 
     
</TEXT>
</DOC>
