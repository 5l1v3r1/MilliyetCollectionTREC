<DOC>
<DOCNO> 311069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo28.html </URL>
<DATE> 2005/01/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Denizlispor Gaziantepspor maçında sergilenen futbol iyi , sonuç kötü 
</HEADLINE>
<TEXT>

     Denizlispor Kulübü Futbol Şubesi Başkanı Turgut Dalaman, Gaziantepspor maçındaki futbol ve mücadeleden memnun olduklarını, ancak bunun skora yansımadığını söyledi. 
     Maçın başında 2 yan toptan gelen golün oyun düzenini kısa süre de olsa etkilediğini ifade eden Turgut Dalaman, toparlanan takımın daha sonra yeniden dengeyi sağladığını ve bu sırada bir de gol bulduklarını bildirdi. 
     Özellikle maçın 2. yarısında çok daha iyi futbol sergilediklerini kaydeden Dalaman, ''Bu bölümde 4-5 tane net pozisyon yakaladık. 3 dakikalık uzatma bölümünde bile 2 pozisyon bulduk. Ne var ki bunları ve penaltıyı değerlendiremedik. Gaziantepspor önünde sergilenen futbol ve mücadele iyi, ancak sonuç kötü'' dedi. 
     Öte yandan 1 gün tatil yapan Denizlisporlu futbolcular, yarından itibaren Sakaryaspor maçının hazırlıklarına başlayacak. 
     
</TEXT>
</DOC>
