<DOC>
<DOCNO> 309926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy12.html </URL>
<DATE> 2005/01/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Suriye basınında Başbakan Erdoğan'a ilgi... 
</HEADLINE>
<TEXT>

     Başbakan Recep Tayip Erdoğan'ın Suriye ziyareti ile ilgili haberlere Suriye basını geniş yer vermeye devam ediyor. Sayfalarının büyük bölümünü Başbakan Erdoğan'ın ziyaretine ayıran haftalık Borsat ve Esvak gazetesi, iki haberi de Türkçe olarak yayınladı. 
     Başbakan Erdoğan'ın 23 Aralık 2004 tarihinde yaptığı Suriye ziyaretindeki temasları, Borsat ve Esvak gazetesinin son sayısında 8 sayfa yer aldı. 
     Türk işadamlarının görüşlerine de yer veren gazete, gezinin çok sayıda fotoğrafını yayınladı. Gazete, tarihinde ilk kez Türkiye'ye ve gelişen ilişkilere jest olması açısından Suriye Başbakanı Naci Otri ile yapılan röportajı ve Halep Başkonsolosu Hulusi Kılıç ile yapılan söyleşiyi Türkçe ve Arapça olarak yayınladı. 
     Röportajda, Suriye Başbakanı Otri, gazeteci Seher Yahya'nın, ''Sayın Başbakan, amaçlar ve arzular çok geniştir. Varılan noktaya razı mısınız, memnun musunuz'' sorusuna şu karşılığı veriyor 
     ''Gerçekten ilişkilerde varılan noktaya çok memnunuz. Bu gelişmekte olan işbirliğimizin önemini arz etmektedir. Biz iyiden daha iyiye gidiyoruz. Sayın Cumhurbaşkanı Beşşar El-Esad'ın akıllı politikası doğrultusunda ilişkilerimiz daha iyiye gidecektir. Suriye-Türkiye işbirliğine başarılar diliyorum.'' Gazetede, Başbakan Otri'nin gezisi sırasında yapılan anlaşmalar ve görüşmelerle ilgili ayrıntılı bilgiler de yer aldı. 
     
</TEXT>
</DOC>
