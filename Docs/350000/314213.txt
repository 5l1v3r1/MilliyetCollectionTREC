<DOC>
<DOCNO> 314213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur15.html </URL>
<DATE> 2005/02/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
"Ne bakıyorsun lan" dedi, bıçaklandı 
</HEADLINE>
<TEXT>

     Bünyamin SOYUPAK SAMSUN, DHA 

      SAMSUN'da iki grup arasında çıkan kavgada 20 yaşındaki Hasan Birinci, 22 yaşındaki Emre Uğur'u, karnından bıçakla yaraladı. Olaydan sonra tutuklanan Birinci ilk kez çıktığı hakim karşısında, "Önce Emre bize Ne bakıyorsun lan' dedi. Daha sonra kavga çıkınca bıçak çekti. Ben de elinden bıçağı alıp onu yaraladım'' dedi. 
     İstiklal Caddesi'nde bir ay önce, meydana gelen olayda, Hasan Birinci, arkadaşları 22 yaşındaki Mehmet Çağdaş ve 21 yaşındaki Mihraç Yıldırım ile birlikte yoldan geçerken, kendilerine laf atan Emre Uğur ile tartıştı. Tartışmanın büyümesi ile kavga eden gençler birbirlerine bıçak çekti. Olayda Emre Uğur, karnından yaralanarak hastaneye kaldırıldı. Hasan Birinci ise tutuklanarak cezaevine kondu. 
     Bugün 1'nci Ağır Ceza Mahkemesi'nde adam öldürmeye teşebbüsten ilk kez hakim karşısına çıkan Hasan Birinci, kendini savunarak, "Biz yoldan geçerken, Emre Uğur bize Ne bakıyorsunuz lan' diye laf attı. Biz de kendisine cevap verdik. Ardından kavga etmeye başladık. Emre bize bıçak çekince ben de elindeki bıçağı alıp ona sapladım. Böyle olmasını istemezdim. Çok pişmanım'' dedi. Hastanede tedavisi tamamlanan Emre Uğur'un katılmadığı duruşma tanıkların dinlenmesi için ertelendi. 
     
</TEXT>
</DOC>
