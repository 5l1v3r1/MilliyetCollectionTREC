<DOC>
<DOCNO> 306013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/spor/yguven.html </URL>
<DATE> 2005/01/13/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Topu dikmeden 
</HEADLINE>
<TEXT>


Bir araya gelip bir "kooperatif" kurmuşuz vakti zamanında. Tüm birikimlerimizle, bir sürü meslek erbabı... Kooperatifimizin bir fabrikası var ki, gözbebeğimiz. Büyümüş, başlı başına endüstri olmuş yıldan yıla. On binler oradan ekmek yiyor, milyonlara hizmet veriyor. 
Ürünümüz "lobtuf", en azından bizim ülkede bir numara. 
Tadı mayhoş, Avrupalı benzerlerinden biraz daha düşük kalite olsa da, eksik olmasın halkımız ne versen yiyor. 
İşler fena değil yani 

Ama o da ne... Piyasa derinden derine dedikodularla çalkalanıyor. Herkes bizim malların kalitesinden, fiyatından çok, fabrika içinde dönen dolapları, yan sanayide alıp verilen rüşvetleri, temsilciliklerdeki sahtekarlıkları, satış elemanlarındaki üçkağıtları, fabrikanın kapısına konuşlanmış mafyayı konuşuyor. Günahı boyunlarına dediklerine göre ambalaj bölümündekiler bile haplanıyor. 
Bu kadar şaibeli, keşmekeş içindeki bir yerde üretilen malın lezzetine bağımlı olsa da, tüketicinin yavaş yavaş gözü açılıyor. "Yahu" diyorlar sağda solda, "anlatılanların yarısı doğru olsa, bunların ürettiği yenmez valla". 

Göz göre göre topu dikecek fabrika. 
Topu dikecek, çünkü neresini tutsak elimizde kalıyor. Ustabaşına para yedirip arkadaşının mesaisini kendi bordrosuna yazdıran bir hınzırı yakalasan, "sen asıl bölüm şeflerine bak" diyor "Onlar deveyi hamuduyla götürüyor". 
Gidip bölüm şefini sorguya çeksen, sahtekarlığı ihbar edilmeyen ne kapıdaki bekçi kalıyor, ne müstahtem... Hepsi bir alem... Ne beyaz yakalı, ne de spor ayakkabılı farketmiyor. Fabrika o hale gelmiş ki, dürüst emekçilere aptal gözüyle bakılıyor. 
Fabrikayı emanet ettiğimiz "yöneticiler" bile şaşkınlık içinde... Bazen acaip kurallar icat ediyorlar, bazen fabrikaya polis çağırıyorlar. 
Belli ki, emek - para tırıklamasına bulaşmamış personel kalmamış. İspatlayamadığın ahlaksızlıklar gündeme gelip cezasız kaldıkça, fabrika temizleneceğine suçlu cennetine dönüyor. 

Ne yapalım şimdi. Fabrikayı mı kapatalım Her şüpheliyi emniyete teslim edip üretimi mi durduralım Hiçbir şey yokmuş numarasını sürdürüp tüketicinin tiksineceği günü mü bekleyelim korkuyla 
Bir "lobtuf"umuz var... Ara sıra Avrupa'ya bile ihraç ediyoruz. Onu da üretimden mi kaldıralım 
Yoksa tüm fabrika çalışanlarına, hammadde getirenlere, mal götürenlere, bayilere, medyaya bir deklerasyon yayınlayıp, "Kardeşler, bu son şansınız. Beyaz bir sayfa açıyoruz, eski dedikoduları yok sayıyoruz. Ama bugünden itibaren yemekhaneden fazla kürdan alan bile doğru kodese gider, bilesiniz. Bu fabrika imajını yitirirse hiçbiriniz ekmek yiyemezsiniz" mi diyelim. 
Eğrisi doğrusuna denk gelmiş, "lobtuf"umuz piyasada tutulmuş hırslarımız yüzünden onu da ters yüz edip "futbol"a çevirmeyelim. 

Ne demiş... Ne demiş ... 

Galatasaray seyircisi "10" numara istiyormuş... İyi de, istemek başka almak başka. Galatasaray'ın bütçesi "2" numaraya bile zor yetişiyor.Mutlu Çelik, "Ben medyanın aradığı Don Kişot değilim" demiş... Ne yapalım, Sanço Panço'ya da razıyız.Şenol Güneş, "Transfer dediğin cuk oturmalı" buyurmuş... Trabzonspor bir ayda iki Şenol Güneş bulamaz hocam.Turgay Demirel devlete borçlu çıkmış. Seçimi kazanması yüzünden değil, vergi ve sigortadan. Alex'in iddiası aklımızı karıştırdı "Ben yıldız değilim"... Buna paradoks deniyor. Futbolcu ancak yıldız olduğu zaman yıldız değilim diyebiliyor. 

Duayene dua 

Sonunda sayın İlhan Cavcav da "mesleki deformasyon" kurbanı oldu galiba... 
"Teşvik doğal" dedi. "Yenil diye vermiyorlar ki" .. 
Aaaa... Bu bizim hiç aklımıza gelmemişti. Sahi ya, takımları, futbolcuları olumlu yönde motive ediyor teşvik pirimi değil mi Kazanana daha çok para vaad ediyor. Rekabeti ve mücadeleyi kutsuyor. Asıl suçu, şu gidip gelen bond çantalara taş koyanlar işliyor 
Ne yapalım şimdi Oturup koskoca futbol duayenine etik kuralları mı hatırlatacağız Teşvik alanın, aldığını hak etmek için yuttuğu hapların zararlarını mı anlatacağız Toplumsal ilişkilerde birçok "alan memnun satan memnun" işin yasak olduğunu, toplumsal düzenin yürüyebilmesi için kişisel özgürlük - ahlaki değerler bayağı kesirinde pay ve paydanın yerini değiştirmenin tehlikelerini mi sıralayacağız 
Hayır... Hepsini bizden iyi bilir sayın İlhan Cavcav .. 
Ancak belli ki, uzun süreli başkanlığın en büyük tuzağı olan "mesleki deformasyon"dan muzdariptir. 
"Bizim inisiyatifimize bırakın her şeyi" demek istiyor sayın başkan. "Biz öyle yöneticileriz ki, teşvik primini bile ahlaklı işletiriz. Maçları açık artırma ile oynatır, köşeyi döneriz. Kurallar aptallar içindir. Biz kuralların üzerindeyiz". 
Ne diyelim Allah ömür versin... Allah şifa versin. 

Denizli ders verdi 

Sevgili Mustafa Denizli, bizi uyarıyor ve "Bol keseden transfer ücreti yazıyorsunuz, İran'da beni zor duruma düşürüyorsunuz" diyor. 
Haklıdır... Lakin kendisi öyle bir açık veriyor ki, farkında değil. O ne neşe... Gözlerinin içi gülüyor şu günlerde sayın Denizli'nin... Hatta "kahkaha" atıyor. Ne milli takımın başına geldiğinde, ne Fenerbahçe teknik direktörü olduğunda bu parlaklığın yarısına erişememişti o gözler. 
Şaka bir yana, Mustafa Denizli'nin İran'da muhalifleri var tabi... Bir tür, İran asıllı İrlandalılar... Bayraktarlığı da Cumhuri İslam Gazetesi yapıyor. Aşırı muhafazakar bu gazete, "İslam devrimine inanan ve çoğunluğu yoksulluk sınırı altında yaşayanların kalplerindeki kaygının gitmesi için Türk Hoca'ya verilen transfer ücretinin açıklanmasını" istiyor. Fazla da üstelemiyor tabi... Pas takımı başkanı aynı zamanda emniyet genel müdürü oluyor. 
Peki sayın Denizli'nin yorumu ne 
"Kimse merak etmesin. Bizim ülkemizin koşullarına benzeyen İran'da yoksul insanları rencide edecek para istemem ben" diyor özetle. Yani gittiği ülkenin koşullarını, hayat standardını, sokaktaki adamını düşünüyor bir yabancı hoca. 
Darısı bizim başımıza. 



</TEXT>
</DOC>
