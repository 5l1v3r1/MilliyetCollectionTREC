<DOC>
<DOCNO> 300239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko42.html </URL>
<DATE> 2004/12/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Soros, Güney Kore'yi karıştırdı... 
</HEADLINE>
<TEXT>

     ''Para sihirbazı'' diye adlandırılan ABD'li ünlü yatırımcı George Soros'a ait Seoul aracı kurumunun borsada işlem gören 1 milyon hisse senedini satın alarak iptal edeceğini açıklaması, tepkilere neden oldu. 
     Korea Times gazetesinin haberine göre, şirketin bu kararı yatırım çevrelerince 'Soros'un koyduğu parayı geri almasına yardımcı olacak' şeklinde değerlendirildi. 
     Hisselerin geri alınarak iptal edilmesinin Seoul aracı kurumunun kalan hisselerinin fiyatını ve hisse başına düşen karı yükselteceğine dikkat çekilen haberde, Soros'a ait Quantum Fonu'nun yüzde 25.7 ile aracı kurumun en büyük hissedarı olduğu hatırlatılıyor. 
     Seoul aracı kurumunun bir yetkilisi ise iddiaların gerçeği yansıtmadığını savunarak hisselerini geri alma uygulamasının bir çok şirket tarafından tercih edildiğini belirtti. 
     Şirketin bu yıl içinde 2 kez aldığı benzer kararlarla 2 milyon hissesini geri aldığına dikkat çeken yatırımcılar ise 1999 yılında Seoul aracı kurumunun yüzde 32'sini 50 milyon dolar karşılığında satın alan Soros'un geçen sürede yüksek kar payı dağıtım kararlarıyla bu miktarın 43 milyon dolarını geri aldığını iddia ediyor. 
     Buna göre, 1999'da Seoul'un yüzde 32'si için 67.5 milyar won 50 milyon dolar ödeyen Soros, şirketin 2001 yılı sonunda aldığı yüzde 170 kar payı dağıtımı kararıyla 21.5 milyar won gelir elde etti. 
     Net karının üzerindeki kar payı dağıtımından sonra Soros'un 2002 yılında şirketteki yüzde 6.3 hissesini 29.8 milyar won karşılığında sattığı, ayrıca yüksek kar payı ödemeleriyle yaptığı yatırımın yüzde 85'ini geri aldığı aldığını kaydediliyor. 
     Asya finansal krizinde Soros'un spekülatif işlemlerinin etkili olduğunu iddia eden Kore Aracı Kurumlar Odası, daha önce de İngiltere'de kriz çıkaran spekülatörün sorumlu tutulmasını istedi. 
     Kore Aracı Kurumlar Araştırma Enstitüsü, daha önce yaptığı açıklamalarda, yabancı payı fazla olan şirketlerin ''şişkin'' kar payı dağıtımına zorlanarak 'refahın ülke dışına taşınmasında rol oynadığı' uyarısında bulunmuştu. 
     
</TEXT>
</DOC>
