<DOC>
<DOCNO> 345190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko05.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air kararı 'abartılı' bulundu 
</HEADLINE>
<TEXT>


GÜVEN ÖZALP Brüksel 

Onur Air'in uçuşlarının dört Avrupa ülkesinde yasaklanmasına ilişkin olarak rapor hazırlayan Belçikalı bir uzman, alınan kararı "abartılı" olarak tanımladı. Brüksel Askeri Kraliyet Okulu mekanik bölümü profesörlerinden Roland Decuypere tarafından hazırlanan raporda, "bazı eksikler bulunmasına karşın bunların yasaklama gerektirecek düzeyde olmadığı" vurgulandı. Decuypere, raporunda "ayrı ayrı değerlendirildiğinde tespit edilen eksiklerin güvenlik üzerinde ciddi etkisi olmadığı" görüşünü savundu. Decuypere, birtakım ciddi eksiklerin tespit edildiğini de dile getirdi. Belgede, mayıs ayı başında şirkete bağlı uçaklardan birinin aşınmış bir frenle uçtuğunun belirlendiği, bunun da "iniş sırasında fren mesafesinin öngörülenden daha uzun olması sonucunu doğurabileceği" kaydedildi. 
Başka bir uçakta ise tekerlek aşınması belirlendi. Bir uçuş sırasında ise bir taş veya kuşun girmesi nedeniyle uçağın bir motorunun arızalandığını belirten Decuypere, "pilotun yerinde bir tepki vererek uçağa acil iniş yaptırdığını" ifade etti. 
İtalyan sivil havacılık teşkilatı ENAC ise Onur Air'e ait "Airbus 321" tipi bir uçağı denetleyerek kurallara aykırı bir durum saptanmadığını açıkladı. 


</TEXT>
</DOC>
