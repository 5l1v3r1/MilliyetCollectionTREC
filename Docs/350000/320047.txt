<DOC>
<DOCNO> 320047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo12.html </URL>
<DATE> 2005/03/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İbrahim Karam Hamza Yerlikaya ve Şeref Eroğlu'nu örnek alıyorum 
</HEADLINE>
<TEXT>

     Mısırlı Olimpiyat Şampiyonu güreşçi İbrahim Karam, Türk güreşçilerinden Hamza Yerlikaya ve Şeref Eroğlu'nu örnek aldığını söyledi. 
     İbrahim, AA muhabirine yaptığı açıklamada, güreşte Türkiye'nin en başarılı ülkeler arasında yer aldığını ifade ederek, ''Dünya güreşine baktığımızda son yıllarda Rusya'nın çıkışı var. Türkiye'de güreş biraz geriledi. Ama Türk güreşçilerinden Hamza Yerlikaya ve Şeref Eroğlu'nu örnek alıyorum'' dedi. 
     96 kiloda rakibi Mehmet Özal'ın da iyi bir güreşçi olduğunu kaydeden İbrahim, ''Mehmet 2002'de Moskova'da Dünya Şampiyonası'nda beni yenmişti. Ama ben onu 2003 Avrupa Şampiyonası'nda ve son olarak Atina Olimpiyatları'nda yendim. Mehmet de iyi bir güreşçi'' diye konuştu. 
     
     ''ABD'YE GİTSEYDİM TEPKİ ALIRDIM'' 
     Olimpiyatlardan sonra ABD Milli Takımı'ndan teklif aldığını belirten İbrahim Karam, ''ABD'nin teklifini reddettim. Ama Türkiye'den resmi teklif gelirse kabul ederim'' dedi. 
     Türkiye'nin Mısır halkı için çok farklı olduğunu vurgulayan İbrahim, şöyle devam etti 
     ''ABD'nin teklifini kabul etseydim halkımdan çok tepki alırdım. Mısır'da doğup, büyüdüm. ABD adına güreşsem Mısır halkı, çok aşağılayıcı bir durum olarak düşünürdü. Ama Türkiye için öyle düşünmezler. Türkiye'yi kendilerinden farklı görmezler. 
     Örneğin Ahmed Hassan burada oynuyor. Avrupa'da da oynayan Mısırlı oyuncular var. Ama halkımın gözünde Ahmed Hassan'ın yeri çok farklı. Türkiye'de oynadığı için yabancı ülkede oynuyormuş gibi bakmıyorlar.'' İbrahim, Olimpiyatlardan sonra Türkiye'den resmi bir teklif gelmediğini dile getirerek, ''İlk defa İstanbul'da teklif oldu. Başbakan Yardımcısı ve Devlet Bakanı Mehmet Ali Şahin'in ağzından böyle bir teklif geldi'' şeklinde konuştu. 
     
     GSGM ATALAY ''İBRAHİM'İ ALMAK İSTİYORUZ'' 
     Gençlik ve Spor Genel Müdürü Vekili Mehmet Atalay, İbrahim Karam'ın Türk güreşine renk getireceğini belirterek, ''İbrahim'i almak istiyoruz'' dedi. 
     Atalay, Güreş Federasyonu ile bu konuyu görüşeceklerini ifade ederek, ''Bir değerlendirme yapacağız. Daha sonra İbrahim'e resmi teklifi yapacağız ve onlardan teklif alacağız'' diye konuştu. 
     
</TEXT>
</DOC>
