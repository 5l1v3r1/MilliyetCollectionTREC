<DOC>
<DOCNO> 343519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/siy02.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ve Dilmen'e teklif 
</HEADLINE>
<TEXT>


DYP, Fatih Terim ve Rıdvan Dilmen'e, Genel İdare Kurulu üyeliği teklif etti. Terim ve Dilmen, işlerini gerekçe göstererek üyelik teklifini kabul etmedi 

UĞUR TENEKECİOĞLU DHA 


DYP Genel Başkanı Mehmet Ağar, geçen hafta sonu yapılan 8. Olağan Büyük Kongre'de, partisinin vitrinini yenileme projesi çerçevesinde, Galatasaray'ın eski teknik direktörü Fatih Terim'e, Genel İdare Kurulu GİK üyeliği teklifinde bulundu. Ancak İtalyan futbol kulübü Roma ile görüştüğü öne sürülen Terim, yurtdışında çalışacağını belirterek, Ağar'ın teklifini kabul etmedi. 
Ağar, DYP'nin kongresi öncesinde, arkadaşı Terim'i DYP'ye çağırarak, "Parti yönetiminde önemli değişiklikler yapacağım. Sen de, kamuoyunda tanınan başarılı birisin. GİK listesine seni almak istiyorum" dedi. Terim, bu tekliften mutluluk duyduğunu belirtti, ancak gelecek yıl için bir İtalyan kulübüyle anlaştığını, bu nedenle teklifi kabul edemeyeceğini dile getirdi. Ağar'ın GİK üyeliği teklifinde bulunduğu diğer bir isim de Fenerbahçeli eski futbolcu Rıdvan Dilmen oldu. Dilmen, gelecek yıl da yorumculuk görevini sürdüreceğini, bu nedenle teklifi kabul edemeyeceğini vurguladı. 





</TEXT>
</DOC>
