<DOC>
<DOCNO> 349351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko28.html </URL>
<DATE> 2005/06/06/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Erdemir özelleştirmesinin durdurulması için dava açıldı... 
</HEADLINE>
<TEXT>

     Karadeniz Ereğli Ticaret ve Sanayi Odası, Ereğli Demir ve Çelik Fabrikaları T.A.Ş. ERDEMİR sermayesindeki yüzde 46.12 oranındaki kamu payının blok satış yolu ile özelleştirilmesine ilişkin ÖYK kararının, yürütmesinin durdurulması ve iptali istemiyle Ankara 4. İdare Mahkemesi'nde dava açtı. 
     Karadeniz Ereğli Ticaret ve Sanayi Odası Başkanı Ahmet Likoğlu ve Ankara Ticaret Odası Başkanı Sinan Aygün, konu ile ilgili bir basın toplantısı düzenledi. 
     Likoğlu, basın toplantısında, özelleştirmeye değil, ERDEMİR'in özelleştirilmesine ve bu şekilde özelleştirilmesine karşı olduklarını söyledi. 
     Likoğlu ayrıca, bu ayın 17'sinde Ereğli'de, ERDEMİR'in özelleştirilmesine karşı büyük bir eylem yapacaklarını bildirdi. 
     Yürütmeyi durdurma ve iptali istemi ile açılan dava, özelleştirmenin gerekçesine aykırı oluşu, özelleştirmeye ilişkin ÖYK kararının Resmi Gazete'de ilan edilmemesi nedeni ile şekil yönüyle hukuka aykırı oluşu, limanların mülkiyetinin devri suretiyle özelleştirme yapılamayacağı ve kamu yararının gözetilmediği gerekçesine dayanıyor. 
     
     ATO BAŞKANI AYGÜN ÖNEMLİ OLAN YABANCI SERMAYEYE GİTMEMESİ 

     Ankara Ticaret Odası ATO Başkanı Sinan Aygün, kamu hisselerinin özelleştirilmesi için ilana çıkılan Erdemir konusunda, ''sayın Başbakan gelin bizleri bir araya toplayın, bir Türk konsorsiyumu oluşturalım. Önemli olan yabancı sermayeye gitmemesi'' dedi. 
     Karadeniz Ereğli Ticaret ve Sanayi Odası TSO Başkanı Ahmet Likoğlu ve ATO Başkanı Sinan Aygün, Erdemir'in özelleştirilme süreci ile ilgili bir basın toplantısı düzenledi. 
     ATO olarak, Erdemir'in kurucu ortağı olduklarını hatırlatan Aygün, Erdemir'in ne AB yolunda ne de uluslararası pazarlık konusu yapılmaması gerektiğini söyledi. 
     Kıbrıs ve boğazlar ne kadar önemli ise Erdemir'in de o kadar stratejik bir kuruluş olduğunu anlatan Aygün, ATO olarak açılan davanın arkasında olduklarını bildirdi. 
     Erdemir'in Arcelor adlı bir Fransız şirketine satılacağının duyumlarını aldığını ifade eden Aygün, bu konuda Maliye Bakanı ile defalarca görüşmeler yapıldığını öğrendiğini söyledi. 
     Aygün, sadece Erdemir'in değil, bağlı 9 kuruluşunun da satılacağını bildirirken, bu satışla limanların da elden gideceğini savundu. 
     Aygün, Erdemir'de ihale sürecinin derhal durdurulması, ayrıca siyaset ve siyasetçinin Erdemir'den elini çekmesini istedi. 
     
     KARADENİZ EREĞLİ TSO BAŞKANI LİKOĞLU 

     Karadeniz Ereğli TSO Başkanı Ahmet Likoğlu da, ''Türkiye'nin özelleştirmesini yapmasını ama Erdemir'ine sahip çıkmasını'' istedi. 
     Erdemir'in bu şartlar altında satılmaması gerektiğini savunan Likoğlu, Erdemir'in, Türkiye'nin maddi ve manevi bir değeri olduğunu söyledi. 
     ''Sayın Başbakanımıza Erdemir'i ya yanlış tanıttılar ya da yanlış öğrettiler'' diyen Likoğlu, Başbakanın Erdemir konusunu bir daha düşünmesini istediklerini bildirdi. 
     Erdemir'in yetiştirdiği insanı, kalifiye elemanı, teknolojisi ile dünyanın ileri seviyesindeki ülkeleri ile rekabet edebilecek durumda olduğunu belirten Likoğlu, Ereğli Demir Çelik'in düşünülen rakama verilmesi durumunda ''bedavaya satılmış ve yabancılara peşkeş çekilmiş olacağını'' öne sürdü. 
     
</TEXT>
</DOC>
