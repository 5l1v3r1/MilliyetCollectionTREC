<DOC>
<DOCNO> 341131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/yazar/tamer.html </URL>
<DATE> 2005/05/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İstanbul'daki Tınaz Titiz'e Van'dan öğrenci sekreter 
</HEADLINE>
<TEXT>


Trafikte Ortak Akıl Platformu'nda birlikte çalıştığımız devlet eski bakanlarından Tınaz Titiz, 'Baba Beni Okula Gönder' kampanyamız için aradı ve her zamanki yaratıcı fikirlerinden biriyle çıktı karşımıza. 
"Nasıl ki Amerika'daki doktor, sekreterlik hizmetlerini Hindistan'dan alabiliyorsa, ben de pek l Van ya da Kars'taki bir üniversite öğrencisinden alabilirim. ADSL ve cep telefonu şebekeleri dağ başlarına kadar yaygınlaştı. İnternete bağlı olabilen, part - time çalışabilecek bir üniversite öğrencisi işimi görür. Zira tam gün sekreter istihdam edecek kadar işim de yok. Maddi olarak da bunun yükünü kaldıramam. Benim sekreterimin, ille de yanı başımda olması, bitişik odada oturması gerekmiyor." 

150 - 200 YTL aylık 
Fikir çok parlak. Doğu'da zor şartlarda eğitimini sürdürmeye çalışan üniversiteli kızlarımız, uzaktan sekreterlik yaparak çağrı merkezlerinde olduğu gibi cep harçlıklarını çıkartacaklar. Dahası aynı zamanda büyük kentlerde iş hayatının nasıl yürüdüğü hakkında da fikir sahibi olacaklar. Önemli bir sosyal katkı 
Abbas Güçlü'nün Kars Kafkas Üniversitesi'ndeki Genç Bakış programına katılan Karslı kızlarımız aklımıza geldi. Hepsi pırıl pırıl, çalışmaya - öğrenmeye istekli. Neden olmasın Yeter ki internet erişimi olabilsin. 
Titiz'e sordum 
- Doğu'daki üniversitelerde okuyan kızlarımız başvursalar, hemen içlerinden birini işe alır mısınız 
- Evet, alırım 
- Ne kadar aylık ödeyebilirsiniz 
- 150 - 200 YTL öderim 
Eminim Tınaz Titiz'in önerdiği bu yeni modeli, uygun bir ücret karşılığı part - time sekreterlik hizmeti arayanlar hemen benimseyeceklerdir. Titiz'in önerisi, Doğu'daki üniversitelerde eğitim gören kızlarımız için, ama eminim çok sayıda liseli kızımız da bu işe talip olacaktır. 

İngilizce web sitesi 
Gazetemizin başlattığı eğitim seferberliği halka halka genişlerken, yaratıcı fikirlerle de besleniyor, yeni boyutlar kazanıyor. Örneğin Amerika'da yüksek lisans eğitimi gören Çiğdem Çelik adlı genç kızımız, 'Baba Beni Okula Gönder' kampanyamız için web sitemizin İngilizce'ye çevrilmesini öneriyor. Çiğdem, e - posta mesajında özetle diyor ki 
"Kampanyanızı yürekten destekliyorum. Ben Amerika'nın Utah eyaletinde yaşıyorum ve Weber State Üniversitesi'nde "Social Work" alanında eğitimimi sürdürüyorum. Daha önce de Marmara Üniversitesi İletişim Fakültesi Gazetecilik bölümünü bitirdim. Uzaklardan da olsa bir şekilde bu kampanyaya destek olmak istiyorum. İlk aklıma gelen de kampanyanın web sitesini İngilizce'ye çevirerek, bu çok güzel ve anlamlı kampanya adına Amerika dahil tüm diğer ülkelerden de destek almak. Ya da benzeri bir siteyi yine benzeri fotoğraflar kullanarak İngilizce yapabiliriz. Ben buradaki Social Work bölüm başkanımdan 100 destek alacağıma eminim. İngilizce çeviriye de elimden gelen desteği vermeye hazırım. Bir etkisi ya da katkısı olur mu bilemiyorum ama, Marmara Üniversitesi'nde öğrenciyken katıldığım Aydın Doğan Genç İletişimciler Yarışması'nda araştırmacı televizyon gazeteciliği dalında 3.'lük ödülü almıştım." 
Önümde yazıma aktaramadığım daha pek çok yararlı öneri var. Kampanyamıza yeni boyutlar kazandıracak bu öneriler için kafa yoran tüm okurlarımıza yürekten teşekkürler... 



</TEXT>
</DOC>
