<DOC>
<DOCNO> 342263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo22.html </URL>
<DATE> 2005/05/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Cem Onuk Gençlerbirliği’nde takım çalışması kalmadı... 
</HEADLINE>
<TEXT>

     Gençlerbirliği Genel Menajeri Cem Onuk, "21 yıldır çalıştığım, devasa tesislere sahip bu kulüpten ayrılmak çok zor oldu benim için" dedi. 
     Onuk, kulüp tesislerinde düzenlediği basın toplantısında, bundan sonra kulübe faydalı olamayacağını hissettiğini ve 11 yıldır 2 gün bile tatil yapamadığını ve artık çok yorulduğunu belirtti. 
     Gençlerbirliği’nin transferden başka bir işi kalmadığını ve alt yapı ile kurumsal yapının sorunu bulunmadığını ifade eden Onuk, şunları söyledi 
     "Kulüp artık kişilere kalmış değil. Ben burada iş yapma yeteneğimi kaybettim. Kulübe zarar vermekten korktuğum için de bu ayrılık kararını aldım. 
     Ben işim gereği yetki ve sorumluluk dağıtırım. Kimsenin işine karışmadım şimdiye kadar ama bazı durumlarda karar yetkisi gerekiyor. 
     Daha fazla açarsak zarar veririz bazı şeylere. Gençlerbirliği’nde takım çalışması kalmadı." Onuk, transfer etmeyi düşündükleri Brezilyalı genç oyuncu konusunda şu an bir sorun olduğunu ama kulübün bu sorunu halledeceğine inandığını vurgulayarak, "Ayrılma nedenlerimden biri de bu. 
     Gençlerbirliği’nde bir karar verilir ve yapılırdı. Benim şu ana kadar 2-3 futbolcu almam lazımdı ama bir tane bile alamadım. Brezilyalı’yı 
     Ziya hoca da görmek istedi. O zaman benim gidip görmeme gerek yok" diye konuştu. 
     
     "İLHAN BEY BENİ AFFETSİN" 
     İlhan Cavcav ile öpüşemeden ayrılmanın kendisini çok üzdüğünü kaydeden Onuk, şöyle devam etti 
     "Bana gönül koymasın, affetsin beni. Yine eski günlerdeki gibi olacağız inşallah. Ben İlhan bey sayesinde Cem Onuk oldum. Ama herşeyin bir sonu vardır. Bu da sonun başlangıcı oldu. 
     Görevini layıkıyla yapmış, arkasında kötü bir iz bırakmayan biri olarak huzur içinde ayrılıyorum buradan. Kimseyle bir sorunum yok, olmadı da. Ziya hoca başarılı bir teknik direktör. Bazen camiaya zarar vermemek için kendin çekilmeyi bileceksin. Teknik direktör, yarını düşünmez. Başarılı olmak ister. Ama biz geleceği düşünerek hareket etmek zorundayız. Bu tür anlaşmazlıklar çok doğaldır ve her yerde olur. 
     Biz son yıllarda bu takımı kişiliğinden arındırdık. Genç ve dinamik oyuncular alınması lazım. Biz mukavemeti biten oyuncuyu alarak bunu bozduk. Takım dinamiğini sağlayamadık. Lejyoner insanlar bunlar. 
     Lejyoner insanlarla bir yere varılmaz. Aslan gibi ASAŞ Spor’umuz var. 
     Bu takımı yok farz edip dışarıdan oyuncu almak yanlış. Bardağı taşıran damlalardan biri de bu oldu." 
     
     "KARŞIYAKA’DA HEYECAN, POTANSİYEL VE SEYİRCİ VAR" 
     Onuk, bundan sonra görev yapacağı İkinci Lig A Kategorisi takımlarından Karşıyaka ile ilgili olarak da, şunları söyledi 
     "Uzun zamandır seyircisi olan hareketli bir takımda görev yapmak istiyordum. Karşıyaka’nın arkasında güçlü bir ekip var ve bana bazı sözler verdiler. Karşıyaka’yı seçme sebeplerimden biri de, İkinci Lig kulübü olması. Dediğim gibi artık yoruldum. İş anlamında değil fikir ve beyin olarak bir ikinci lig takımında daha rahat edeceğimi düşünüyorum. Ayrıca bu takımda potansiyel ve enerji var. Uzun zamandır yeni bir heyecan arıyorum. Birinci Lig’den de teklif aldım ama tercih etmedim." 
     
</TEXT>
</DOC>
