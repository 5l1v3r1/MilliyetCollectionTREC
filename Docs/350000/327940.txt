<DOC>
<DOCNO> 327940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas17.html </URL>
<DATE> 2005/03/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Prens Rainier'in durumu endişe verici... 
</HEADLINE>
<TEXT>

     Monaco Prensi Rainier'e uygulanan tedavinin olumlu sonuç verdiği, ancak Prens'in sağlık durumunun ''halen endişe verici'' olduğu belirtildi. 
     Prens Rainier'in doktorları tarafından yapılan yazılı açıklamada, böbrekleri için diyaliz makinesine bağlanması gibi tedavilerin etkisiyle Prens'in hayati organlardaki kötüye gidişin durdurulduğu, ancak Rainer'in halen solunum cihazına bağlı olduğu kaydedildi. 
     Prenslik ailesine yakın bir kaynak da, Reuters ajansına yaptığı açıklamada, Prens'in sağlık durumunun nasıl bir gelişme göstereceğini görmek için beklediklerini söyledi. 
     Kalp ve böbrek yetmezliğinin yanı sıra akciğerlerinde enfeksiyon bulunan 81 yaşındaki Prens Rainier, yoğun bakım servisinde tutuluyor. 
     Dünyanın en uzun süre tahtta kalan hükümdarlarından birisi olan Prens, 1956'da da Amerikalı film yıldızı Grace Kelly ile yaptığı evlilikle dünyanın gözlerini ülkesine çevirmişti. Kelly, 1982 yılında bir trafik kazasında hayatını kaybetmişti. 
     Prens Rainier'in Kelly ile evliliğinden olan çocukları Veliaht Prens Albert, Prenses Caroline ve Prenses Stephanie, babalarının rahatsızlığı üzerine yurtdışı gezilerini iptal edip Monaco'ya dönmüştü. 
     
</TEXT>
</DOC>
