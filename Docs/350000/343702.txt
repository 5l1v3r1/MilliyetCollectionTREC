<DOC>
<DOCNO> 343702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy38.html </URL>
<DATE> 2005/05/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Unakıtan Benim affa ihtiyacım yok 
</HEADLINE>
<TEXT>

     TBMM Plan ve Bütçe Komisyonu’nda, "Bazı Kamu Alacaklarının Tahsil ve Terkinine İlişkin Kanun Tasarısı" değişikliklerle kabul edildi. 
     Maliye Bakanı Kemal Unakıtan, tasarıda kendisine yönelik herhangi bir düzenleme bulunmadığını belirterek, "Benim affa ihtiyacım yok. Ne bir suç işledim, ne ceza aldım" dedi. 
     Kabul edilen tasarıya göre, Devlet Memurları Kanunu’na tabi olarak en az 10 yıl çalıştıktan sonra herhangi bir nedenle memurluğu sona ermiş olanlar, memurluklarının sona erdiği tarihten itibaren 6 ay içinde yazılı olarak sandığa başvurmaları ve emeklilik keseneği ve kurum karşılıklarını ait olduğu ay içinde Sandık hesabına yatırmaları koşuluyla sandıkla ilgilendirilecekler. 
     Emekli Sandığı iştirakçisi iken Sandıkla ilişkisi kesilmiş olanlardan isteyenler, bu maddenin yürürlüğe girdiği tarihten itibaren 3 ay içinde yazılı olarak Sandığa başvurmaları halinde aynı esaslar 
     dahilinde isteğe bağlı iştirakçi olabilecekler. 
     Bu düzenleme ile herhangi bir sebeple memurluğu sona erenlerin sosyal güvenlik açısından statülerinin aynı şekilde korunmasının amaçlandığı belirtildi. 
     Tasarıya eklenen bir başka madde ile de Emekli Sandığı hükümlerine göre kazanılmış bir sağlık yardımı hakkı bulunan emeklilerin, özelleştirme kapsam ve programına alınan kuruluşlarda görev almaları halinde, hem kendilerinin hem de bakmakla yükümlü oldukları aile fertlerine sağlık yardımlarının kesintiye uğratılmaksızın sürdürülmesine olanak sağlandı. 
     
     AMME BORÇLUSUNA YURTDIŞINA ÇIKIŞ YASAĞI 
     TBMM Plan ve Bütçe Komisyonu’nun kabul ettiği bir başka önergeyle Amme Alacaklarının Tahsil Usulü Hakkında Kanunu’na bir madde eklendi. 
     Buna göre, Amme borçlusu hakkında alacaklı tahsil dairesinin talebi üzerine ilgili makamlarca yurtdışına çıkış yasağı uygulanacak. Maliye Bakanlığı, yurtdışına çıkış yasağı uygulanmasını gerektirir amme alacağının tutarını, hangi hallerde yasağın kaldırılacağını ve diğer usul ve esasları belirlemeye yetkili olacak. 
     Komisyonda bir önergeyle, likit petrol gazı veya likit naturel gaz ile yapılan karo seramik, vitrifiye sağlık gereçleri ve porselen sofra eşyası üreticilerinin, üretimlerinde kullandıkları likit petrol gazı veya likit naturel gaz maliyeti ile aynı üretimin doğal gazla yapılmış olması halinde oluşacak maliyet farkının üreticilere ödenmesi ile ilgili dönemin başlangıcı 1 Haziran 2003 olarak yeniden düzenlendi. 
     2005 yılında İzmir’de yapılacak Üniversitelerarası Spor Oyunlarına 
     ilişkin olmak üzere, İzmir Universiade Oyunları Düzenleme Kurulu ile bu oyunlarda kullanılmak koşuluyla onayladığı kurum ve kuruluşlara yapılacak teslim ve hizmet ifaları ve bu maddenin yürürlüğe girdiği tarih itibarıyla mevcut olan Organizasyon Komitesi tarafından teslim alınan malların İzmir Universiade Oyunları Hazırlık ve Düzenleme Kurulu’na teslimi, KDV’den muaf olacak. Bu maddede düzenlenen istisnalar dolayısıyla yüklenilen vergiler, vergiye tabi işlemler üzerinden hesaplanan vergilerden düşülecek. İndirim yoluyla telafi edilemeyen vergiler ise istisna kapsamında işlem yapan mükellefin talebi üzerine nakden veya mahsuben iade edilecek. Komisyonda kabul edilen bir başka önergeye göre, Bakanlar Kurulunca turizm merkezi olarak kararlaştırılan yerlerde uluslararası motor sporlarının gerçekleştirilmesine ilişkin düzenlenecek kağıtlar ve yapılacak işlemler, 31 Aralık 2015 tarihine kadar Damga Vergisi ve Harçlar Kanunu uyarınca alınan vergi, resim ve harçtan müstesna olacak. Tasarı ile Rekabetin Korunması Hakkında Kanunda da değişiklik yapılarak, Rekabet Kurulu tarafından verilen para cezalarının ödenmesine ilişkin düzenleme yapıldı. Buna göre, para cezaları, Kurulun nihai kararlarının ilgilisine tebliğ edildiği tarihten itibaren üç ay içinde ödenecek. Ancak, para cezasına ilişkin idari işleme karşı süresinde dava açılması ve mahkemece yürütmeyi durdurma kararı verilmemesi halinde, ilgilinin bu süre zarfında para cezasının yüzde 25’ini peşin ödemesi ve kalan yüzde 75’i kadar teminat mektubu vermesi koşuluyla, para cezasının takip ve tahsili, para cezasına ilişkin kararın idari yargı yönünden kesinleşmesine kadar ertelenecek. Tasarıya göre, 1 Ocak 2004 tarihinden önce yenilenen kadastro işlemleri nedeniyle Harçlar Kanunu’na göre hesaplanan ancak, süresinde tahsil edilemeyen harç asıllarının, bu maddenin yürürlüğe girdiği tarihi izleyen ikinci aydan başlamak üzere 6 ayda ve 6 eşit taksitte ödenmesi, bu konuda dava açılmaması veya açılan davalardan vazgeçilmesi koşuluyla bunların fer’ileri ile cezalarının tahsilinden vazgeçilecek. 
     
     HURDA ARAÇLARA VERGİ KOLAYLIĞI 
     Tasarı uyarınca, ilgili trafik sicilinde adlarına kayıt ve tescilli bulunan motorlu kara taşıtlarını bu maddenin yürürlüğe girdiği tarihten itibaren 31 Aralık 2005 tarihine kadar ilgili yönetmelik hükümleri gereğince kayıt ve tescillerinin silinmesi ve hurdaya çıkarılması suretiyle il özel idarelerine bedelsiz olarak teslim eden gerçek ve tüzel kişilerin, hurdaya çıkarılan taşıta ilişkin olarak tahakkuk etmiş ve ödenmemiş motorlu taşıtlar vergisi ile bu vergiye ilişkin gecikme zammı, gecikme faizi ve vergi cezaları terkin edilecek. 
     İl özel idarelerinin, bu kapsamda teslim aldıkları hurda taşıtların satışından elde ettikleri kazançları ile bu faaliyetlerle ilgili olarak yapılan işlemler ve düzenlenen kağıtlar her türlü vergi, resim ve harçtan muaf olacak. 
     Tasarıya göre, Katma Değer Vergisi Kanunu’nun ilgili maddesiyle istisna edilen işlemlerle ilgili olarak, 31 Temmuz 2004 tarihinden önceki dönemlere yönelik tarhiyat yapılmayacak. Daha önce yapılan tarhiyatlardan vazgeçilecek, tahakkuk eden tutarlar terkin edilecek. 
     Tahsil edilmiş tutarlar ret ve iade edilmeyecek. 
     
     MAZBUT VAKIFLARA AİT TAŞINMAZLAR 
     Mazbut vakıflara ait taşınmazların kiralanması dolayısıyla 1 Ocak 2004 tarihinden önceki dönemlere ilişkin yapılan kira ödemeleri 
     üzerinden, bu maddenin yürürlüğe girdiği tarihten itibaren stopaj vergisi tarhiyatı yapılmayacak. Bu dönemlere ilişkin olarak beyan üzerine veya ikmalen ya da re’sen tarh ve tahakkuk ettirilen ve bu maddenin yürürlüğe girdiği tarih itibarıyla tahsil edilmemiş vergiler ile bu vergilere uygulanan vergi cezaları, gecikme faizleri, gecikme zamları terkin edilecek. Bu konuda açılmış olan davalar sürdürülmeyecek, tahsil edilmiş tutarlar ise ret ve iade edilecek. 
     Kamu hizmetlerini veya personelini desteklemek üzere kurulmuş ancak Dernek ve Vakıfların Kamu Kurum ve Kuruluşları ile İlişkilerine Dair Kanun uyarınca bu faaliyetlerine son vermesi gereken dernek ve vakıfların, vergi dairelerince takip ve tahsil işlemleri yürütülen borçlarından, bu maddenin yürürlüğe girdiği tarihten önceki dönemlere ait olanlar ile vade tarihi bu maddenin yürürlüğe girdiği tarihten önce bulunanlardan, dernek veya vakfın mal varlığından tahsil edilemeyen veya edilemeyeceği anlaşılan kısmı terkin edilecek. 
     
     İHRACAT TAAHHÜTLERİ KAPATILMAMIŞ KREDİLER 
     Tasarıya göre, süresi geçtiği halde ihracat taahhütleri kapatılmamış kredilerin, Bankalar Kanunu Uyarınca BDDK tarafından çıkarılan ilgili yönetmelik hükümlerine göre 5. Grup zarar niteliğindeki krediler ve diğer alacaklar kategorisinde sınıflandırılmış bir alacak olması halinde, söz konusu bankanın bu maddenin yürürlüğe girdiği tarihten itibaren bir ay içinde başvurusu üzerine ve bu kredilere ilişkin banka ve sigorta muameleleri vergisi ve kaynak kullanımını destekleme fonu kesintisi asıllarının, maddenin yayımını izleyen üçüncü ayın sonuna kadar ödenmesi koşuluyla bu vergi ve fon kesintisine ilişkin ödenmemiş vergi cezaları, gecikme zammı, gecikme faizi ve cezai faizler terkin edilecek. 
     
     DOĞAL AFETLERDE KULLANILAN KREDİLER 
     Sel ve Deprem Felaketi Acil Yardım, Marmara Depremi Acil Yeniden Yapılandırma, Türkiye Altyapı ve Kentsel Yeniden Yapılandırma, Depremden Etkilenen Yolların İyileştirilmesi, Sosyal Riskin Azaltılması Projesi ve Özelleştirme Sosyal Destek projelerinin finansmanı için Dünya Bankası, Avrupa Yatırım Bankası ve Körfez İşbirliği Konseyi’nden sağlanmış kredilerin kullanım süresi tamamlanıncaya kadar kullanılmış ve kullanılacak tutarlardan doğan ve ikraz anlaşmasına bağlanmamış, ilgili kuruluşlardan alacakların bütçenin gelir ve gider hesapları ile ilişkilendirilmeksizin yıllık bazda terkinine Maliye Bakanı yetkili olacak. 
     Tasarıyla, 1991’deki Körfez krizinin ihracatçı ve nakliyeci firmalar üzerindeki olumsuz etkilerini ortadan kaldırmaya yönelik de düzenleme yapıldı. 
     Kamu Ortaklığı Fonu’nun tasfiye tarihinden önce, Fon adına sağlanmış devirli dış proje kredilerinden, Hazinece Kamu Ortaklığı Fonu adına üstlenilen, Hazine garantili dış krediler ile yurtiçi borçlarından doğan vadesi geçmiş anapara, faiz, masraf ve gecikme zammından oluşan Hazine alacaklarını, bütçenin gelir ve gider hesapları ile ilişkilendirilmeksizin devlet hesaplarına kaydettirmeye Maliye Bakanı yetkili olacak. 
     Petrol Kanunu’nun ilgili maddesi gereğince yapılan transferler nedeniyle 1995-1996 ve 1997 mali yılları bütçe kanunlarında yer alan "6326 Sayılı Petrol Kanunu Gereğince Ödenecek Kur Farkları" ve "Petrol Arama ve Petrolle İlgili Faaliyetleri Düzenleme Fonuna Ait Hizmetler" harcama kalemlerinden aynı yıllarda yapılan kur farkı ödemeleri, ilgililer adına kişilerden alacaklar hesabına alınarak terkin edilmiş sayılacak. 
     Türk Parasının Kıymetini Koruma Hakkında Kanunun Bazı Maddelerinde Değişiklik Yapılmasına Dair Kanunun geçici maddesi uyarınca, taahhüt edilen dövizlerin maddede belirtilen sürede yurda getirilerek, bankalara satışının yapılmamasından dolayı, getirildiği tarihteki kur ile verilen sürenin son günündeki kura göre hesaplanarak, Amme Alacaklarının Tahsil Usulü Hakkında Kanuna göre ilgililerinden tahsili gereken ve vade tarihi bu maddenin yürürlük tarihinden önce olan kur farkları ile bunlara uygulanan fer’ilerin tahsilinden vazgeçilecek. Bu alacaklara ilişkin yürütülen idari işlemler ve adli takipler sona erdirilecek. 
     Bankalar Kanunu’na göre TMSF’ye intikal eden bankalar adına, Fona devrinden önceki vergilendirme dönemlerine ilişkin olarak bu maddenin yürürlüğe girdiği tarihten önce tarih ve veya tahakkuk ettirilmiş ve Vergi Usul Kanunu kapsamındaki vergi, resim, harçlar ile vergi cezaları ve bunlara ilişkin fer’i alacaklar bu bankalardan takip ve tahsil edilmeyecek. Tahsil edilmiş olanlar ise ret ve iade edilmeyecek. 
     Bu madde kapsamındaki bir banka adına doğmuş ve doğacak alacaklar, doğrudan doğruya bankanın ilgili dönemdeki kanuni temsilcileri ile yönetim ve denetimini doğrudan veya dolaylı olarak elinde bulunduran gerçek veya tüzel kişi ortaklarından müşterek ve müteselsil borçlu sıfatıyla 6183 sayılı Amme Alacaklarının Tahsil Usulü Hakkında Kanun hükümlerine göre tahsil olunacak. 
     Bankalar Kanunu uyarınca temettü hariç ortaklık hakları ile yönetim ve denetimleri ve veya hisseleri kısmen veya tamamen Fona intikal eden bankaların aktifinde yer alan gayrimenkuller ve iştirak hisselerinin satışından doğan kazancın, bu bankaların sermayesine ilave edilen kısmı kurumlar vergisinden, bu kapsamda yapılacak tescil işlemleri tapu ve kadastro harcından, lehe alınan paralar banka ve sigorta muameleleri vergisinden müstesna olacak. 
     
     "AFFA İHTİYACIM YOK" 
     Maliye Bakanı Kemal Unakıtan, tasarının kabulünün ardından yaptığı konuşmada, yıllardır kronikleşmiş sorunların çözülmeye çalışıldığını söyledi. Ancak, kabul edilen tasarıdaki "Sahte veya yanıltıcı belge düzenlemeye" ilişkin düzenlemenin, "Kendisine yönelik olduğuna yönünde bir hava estirildiğini" ifade eden Unakıtan, "Benim affa ihtiyacım yok. Ne bir suç işledim ne ceza aldım" dedi. 
     Haklı, haksız birçok kişi hakkında dava açıldığını kaydeden Unakıtan, sözlerini şöyle sürdürdü 
     "Aslında bu da normal bir şey. Ama, dava sürerken sanki suçluymuşum gibi çeşitli spekülasyonlar meydana getiriliyor. Benim dokunulmazlığım varsa dokunulmazlığı olmayanlar yargıda. Benim de dokunulmazlığım kaldırılsın. Ben, bunu talep ediyorum bir suç işlemedim, korkum da yok. 
     Sırf Albaraka Türk’ün yönetim kurulu üyesi olduğum için dava açıldı. Normal olarak bir başka bankanın yönetim kurulu üyesi olarak bu işlemleri yapsaydım dava açılmazdı. Bu, sistemden kaynaklanan bir şey. Hata da zaten düzeltildi. 
     Birçok kanun, tepki üzerine çıkarılıyor. Suçlu olmadığı halde cezalar kesiliyor. Siz bu tasarı ile bunu önlediniz. Kaçakçılık Kanunu’nda aynı hüküm var. Tamamen suçun şahsiliği prensibinden hareket ediliyor. Neymiş efendim, Unakıtan’a af çıkarılıyormuş. Ne bu Meclis, ne hükümet, ne de Maliye Bakanı kuru gürültüye pabuç bırakır. 
     Milletin ihtiyacı olan kanunları kimseden korkmadan çıkaracağız." 
     
</TEXT>
</DOC>
