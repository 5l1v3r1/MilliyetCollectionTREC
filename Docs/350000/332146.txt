<DOC>
<DOCNO> 332146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun40.html </URL>
<DATE> 2005/04/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ermenistan Soykırım tanınmalı, Türkiye'den toprak talep etmiyoruz 
</HEADLINE>
<TEXT>

     Ermenistan Cumhurbaşkanı Robert Koçaryan, Erivan yönetiminin, sözde soykırımın tanınması için çalıştığını, ''ancak Türkiye'den toprak talebini asla öne sürmediğini'' söyledi. 
     Mediamax ajansının haberine göre, Erivan Devlet Üniversitesi'nde yapılan bir toplantıda öğrencilerin sorularını yanıtlayan Koçaryan, Türkiye'den toprak talebini öne çıkarmadıklarını ifade ederek, ''Bugünkü gündemimizde Ermeni soykırımının uluslararası alanda tanınması konusu var. Bu konuda gelecekteki Ermeni liderleri ve siyasetçiler yasal olarak ne yapılabileceğine karar verir'' diye konuştu. Koçaryan, ''Gerçekçi olmaya ihtiyacımız var'' dedi. 
     Öte yandan Azeri basınında Amerikan kaynaklarına dayanarak verilen haberlerde, ABD'deki iki büyük Ermeni lobi kuruluşu arasında ciddi düzeyde gerginlik bulunduğu bildirildi. 
     Washington yönetiminin, ''Ermenistan'ın Türkiye'den toprak ve tazminat talebinde bulunmayacağını taahhüt etmesi durumunda sözde soykırımın tanınacağı'' şeklinde ifade edilen açılımı gündeme getirdiği belirtilen haberlerde, iki lobi kuruluşundan birinin konuya ılımlı yaklaştığı, ancak diğerinin buna şiddetle karşı çıktığı kaydedildi. 
     
     YUKARI KARABAĞ 
     Bu arada, işgal altında tutulan Yukarı Karabağ ile ilgili sorunun çözüm sürecine değinen Koçaryan, ''çözüm için tavizlerin kaçınılmaz olduğunu, ancak bunların çeşitli etkenlere bağlı olduğunu'' söyledi. 
     ''Sorunun çözümünde tavizlerin gerekliliğinden şüphemiz yok'' diyen Koçaryan, bu konuda Ermenistan'ın iç politik dengeleri, ülkedeki ekonomik durum, uluslararası toplumun tavrı gibi çeşitli etkenlerin rol oynayacağını kaydetti. 
     ''Güçlü olan biziz, daha fazlayı biz almalıyız'' diye konuşan Koçaryan, çözüm süreçlerinde tavizlerin gerekli olduğunu, ancak bugünden konuşulmaması gerektiğini ifade etti. 
     
     MUHALEFET 
     Konuşmasında muhalefete de çağrıda bulunan Koçaryan, ''Gürcistan, Ukrayna ve Kırgızistan'daki gelişmelere bakarak, Ermenistan'daki başarısız devrim girişimleri nedeniyle komplekse kapılmamaları gerektiğini'' söyledi. 
     ''Onlar muhalefet kötü bir çalışma yaptığı için başarısız değillerdi. Ülkemiz daha iyiydi ve yöneticilerimiz daha etkiliydi'' diyen Koçaryan, bu ülkelerdeki gelişmelerin seçimler sırasında meydana geldiğini, bunun da yönetimlerin zayıflığını gösterdiğini öne sürdü. 
     Koçaryan, ekonomik olumsuzlukların yanı sıra Sovyet dönemi yöneticilerinin işbaşında olduğu bu ülkelerde değişimin meydana geldiğini, ancak Ermenistan'da durumun daha önce değiştiğini söyledi. 
     
</TEXT>
</DOC>
