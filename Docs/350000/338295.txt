<DOC>
<DOCNO> 338295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun02.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK artık çekilsin' 
</HEADLINE>
<TEXT>


Apo'nun yeniden yargılanmasının, serbest kalması için fırsat olacağını öne süren Osman Öcalan'a göre, PKK politika üretemediği için yeniden savaşıyor 

Namık Durukan 

Terörist PKK'dan ayrılarak Kürdistan Yurtsever Partisi'ni kuran Osman Öcalan, İmralı'da tutuklu bulunan ağabeyi Abdullah Öcalan'ın Avrupa İnsan Hakları Mahkemesi'nin AİHM kararı doğrultusunda yeniden yargılanmasının, serbest kalması için bir fırsat olacağını öne sürdü. 

Kürtler yenilenmeli 
PKK'nın "politika üretemediği için yeniden savaştığını" da belirten Öcalan, örgütün siyaset sahnesinden çekilmesi ve Kürtlerin kendisini yenilemesi gerektiğini kaydetti. 
Kuzey Irak'ta eşi Keve ve 1.5 aylık oğlu Fırat'la yaşayan Öcalan, Milliyet'in sorularını yanıtladı. 

Onaylamıyorum 
Osman Öcalan, terörist Abdullah Öcalan'ın yeniden yargılanmasıyla ilgili konuşurken, "Hatalı yönleri eleştirilmeli. Ama böyle bir mücadelenin önderinin olacağı yer, zindan değil" dedi. 
Abdullah Öcalan'ın, "Kürt sorununun çözümü konusunda devlet tarafından muhatap alınması gerektiğini" öne süren Osman Öcalan, şunları söyledi 
"Zindana atılması gayri meşru. AİHM, bu durumu ortadan kaldırmak istiyor... Yeniden yargılanma, onun özgürleşmesinin fırsatı olur. Öcalan'ın son birkaç yıllık politikalarını onaylamıyorum. Kürtlerin çıkarlarına zarar verdiğini düşünüyorum. Kürt halkının örtülü değil, açıkça savunulmasını istiyoruz. Bunu yapamadığı için muhalif konumdayız. Ancak onun özgürlüğünü de candan istiyoruz." 
Abdullah Öcalan'ın ortaya attığı "demokratik konfederasyon" düşüncesini de eleştiren Öcalan, "Onun bahsettiği konfederasyon, sosyal içerikli. Örgüt ise bunu siyasi içerikli konfederasyona dönüştürdü. Öcalan'ın ve PKK'nın, demokratik cumhuriyet düşüncesi Kürtlerin çıkarına değil. Türkiye için doğrusu idari federalizm. Bu yapılmazsa Türkiye, dışta ve içte müdahalelere sahne olacak" diye konuştu. 

Namık Durukan'ın bulduğu Öcalan'dan ABD'nin haberi yok 

Kuzey Irak'ta serbestçe dolaşan Osman Öcalan'ın yerini bilmediklerini kaydeden ABD'nin Ankara Büyükelçiliği yetkilileri, yakalandığı takdirde Türkiye'ye teslim edileceğini bildirdi. Terörist PKK'dan ayrılarak K. Irak'ta yaşamaya başlayan, son olarak ailesiyle birlikte Milliyet objektiflerine poz veren Öcalan'ın, terörist olduğunu vurgulayan yetkililer, "Tutuklama kararıyla aranıyor. Ancak yerini bilmiyoruz" dediler. 

ABD PKK konusunda en iyi dostunuz biziz 

ABD Büyükelçiliği'nin yaptığı yazılı açıklamada, ABD Dışişleri Bakanlığı'nın "Küresel Terörizm Modelleri 2004" raporunda PKK'nın amacının "bağımsız, demokratik Kürt devleti kurmak" olarak belirtilmesine açıklık getirildi. Açıklamada, "ABD'nin PKK tehdidinin safdışı edilmesine yardımcı olma yükümlülüğünde değişiklik yoktur" denildi. "Türkiye'nin, PKK tehdidini yok etme çabasında ABD'den iyi dostu olmamıştır" ifadesinin kullanıldığı açıklamada, ifadenin, geçen yılların raporlarında da olduğu belirtildi. n ANKARA Milliyet 


</TEXT>
</DOC>
