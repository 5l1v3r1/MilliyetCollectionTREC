<DOC>
<DOCNO> 319006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/yazar/cemal.html </URL>
<DATE> 2005/02/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Pace 
</HEADLINE>
<TEXT>

ROMA 

Penceresinin panjurlarını yeni açtı ve üstünde pace yazan gökkuşağı rengindeki bayrağı sarkıttı. Savaşa karşı olanların bayrağı... 
Pace, barış 
Hava kurşuni, kapalı. 
Arada bir yağmur çiseliyor. Elinde kitabıyla Giordano Bruno tam karşımda, kitabını okuyor. Meydan tenha. Güvercinlerden başka kimsecikler yok. Kırmızı şemsiyeli bir kız geçiyor. 
Campo Dei Fiori. 
Çiçek Tarlası Meydanı... Roma'nın kilisesi olmayan tek meydanı diye bilinir. 
Neden yine buradayım 
Bruno'ya birileri sabah vakti erken çiçek bırakmışlar. Anıtın gövdesindeki kabartmaları kim bilir kaçıncı kez inceliyorum. Bruno'nun yakılışı... 
Evet, niye buradayım 
Herkesin kendince yaşamak istediği düşler vardır. Kendi düşü... Sabah sabah ben neyin hayalini kuruyorum, Campo Dei Fiori'de 
Barışın 
Mutluluğun 
Belki hızla akıp giden zamanın peşinde koşturmanın anlamı ya da çaresizliği beni buraya getiren... Belki de itiraf edemediğin başka bir neden olabilir 
Pazar yazısı çıkarmak 
Öyleyse ne yazık. Ama sanmıyorum, bu kez pazar yazısı düşünmeden geldim buraya. Severim bu meydanı. Ayrıca çok yazı yazdım bu meydandan. Bir kitabımda da var. 
Kahveyi bırakıyor masaya. Mis gibi, kahve gibi kahve... Bir de grappa istiyorum. 
16 Şubat 1600. 
Şafakla birlikte getirilir Bruno, engizisyon muhafızları tarafından sürüklene sürüklene. Meydanın ortasındaki odun yığınlarının üstündeki direğe bağlanır. Cellat, elinde kocaman ve keskin kıskaçla yaklaşır. Bruno'nun dilini koparırken, meydanı dolduran kalabalık kendinden geçmiş halde haykırır. Bu arada bir keşiş, elindeki meşaleyle odunları tutuşturur. 
Neden 
Kendi çağının ötesinde yaşıyordu Giordano Bruno. Aydın bir din adamıydı. Dinlerin özünde yatan akla aykırılığı sorgulamaya kalkışmıştı. Dini ve felsefi özgürlüğü savunmuştu. 
Böylece kiliseyle çatıştı. 
Ve bu meydanda yakıldı. 
Hıristiyan Ortaçağı'nın karanlığı bu meydanda yükselen alevlerle delindi, aydınlanmaya başladı dünya. Akıl tutsaklıktan kurtulma yoluna girdi. 
Belki de Avrupa'yı düşünmek için oturuyorum Bruno'nun karşısında... 
Çünkü onu yakan da Avrupa'ydı. Mussolini'yi, Hitler'i tarih sahnesine çıkaran da. Ya 1990'ların başında Solingen'de, Mölln'de Türkleri yakan .. Herald Tribune'ün birinci sayfasındaki habere bak Paris Cami'nin duvarlarına gamalı haç çizilmiş. İkinci Dünya Savaşı'nda Fransız Yahudilerini toplama kamplarına taşıyan tren vagonu yakılmış... 
Ama Avrupa sadece bu değil. 
İnsan haklarını, özgürlük ve eşitliği, kardeşlik ve dayanışmayı insanlığa kazandıran da Avrupa. Bilimde, sanatta insanlığın önünü açan da Avrupa. Avrupa olmasaydı dünya demokrasi çağıyla tanışamazdı. 
Günahlar ve sevaplar 
Madımak aklıma takılıyor. 
Giordano Bruno, bu meydanda yakılırken yapayalnızdı. Ama haklıydı. Doğru onun yanındaydı. Eleştirel düşüncenin kapısını açarak, dogmaları sorgulayarak aklın tutsaklığını sona erdirecek yolu açtı. Aklın slogan ve klişelere bırakılamayacağını anlatmaya çalıştı. 
Yakıldı 
Ama eleştirel düşünmeyi, bağımsız düşünmeyi, sorgulamayı anlatmasaydı, ne insanlığı bugünlere getirecek bilimsel patlama yaşanırdı, ne de demokrasi ve özgürlüğün aydınlığı... 
Kavga bitti mi Hayır. 
Küresel terör devam ediyor. Bunu İslam adına yaptığına inanan Bin Ladin - Zerkavi kafası sahnede. Bu da yeşil totalitarizm değil mi Bu da aklı tutsak almak istiyor. Hıristiyan Ortaçağı'ndaki gibi. Giordano Bruno'yu yakanlar gibi... 
Pace, barış kolay değil. 
Akordeon sesine doğru yürüyorum. Meydanın köşesinde 'Volare'yi çalıyor. Küçük kız, elindeki sepeti bana doğru uzatıyor. Campo Dei Fiori Meydanı yağmur altında da güzel. 
İyi pazarlar 



</TEXT>
</DOC>
