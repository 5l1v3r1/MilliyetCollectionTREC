<DOC>
<DOCNO> 330801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo25.html </URL>
<DATE> 2005/04/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TBMM Araştırma Komisyonu, Spor Toto Teşkilat Müdürü'nü dinledi... 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu, Spor Toto Teşkilat Müdürü Erdenay Oflas'ın bilgilerine başvurdu. 
     AK Parti Ankara Milletvekili Haluk İpek başkanlığındaki Araştırma Komisyonu'na konuyla ilgili bilgilerini aktaran Erdenay Oflas, daha sonra basın mensuplarına yaptığı açıklamada, ''Sporda şike olup olmadığını söyleyebilmemiz için elimizde bir kanıt bulunması gerekiyor. Bir takım söylentiler var. Fakat bence bunlar abartılıyor. Futbol Federasyonu başkanlığı yapmış biri olarak, sedece teşvik primine değil, primin her türlüsüne karşıyım'' diye konuştu. 
     Araştırma Komisyonu'nda, Spor Toto Teşkilatı'nın kuruluşu ve gelişimi hakkında bilgi verdiğini anlatan Oflas, kendisine ayrıca son günlerde gündemde olan, ''iddaa'' oyunundan elde edilen gelirlerin kulüplere ne şekilde dağıtıldığı, bu oyunla ilgili şikenin sözkonusu olup olamayacağı ve ne gibi önlemler alınabileceği gibi soruların yöneltildiğini söyledi. 
     Erdenay Oflas, kendisinden bilgi istenen konulardaki düşüncelerini Araştırma Komisyonu'na aktardığını, ayrıca yakın zamanda TBMM'ye sunulacak Spor Toto Teşkilatı ile ilgili yasa tasarı taslağı hakkında da bilgi verdiğini ifade etti. 
     Erdenay Oflas ayrıca Türk sporunda yaşanan mali kaynak açığının, Spor Toto Teşkilatı'nın oyunlarıyla bir ölçüde karşılanabileceğini sözlerine ekledi. 
     TBMM Araştırma Komisyonu bugün ayrıca Büyükşehir Belediyesi Ankaraspor Teknik Direktörü Samet Aybaba'yı dinleyecek. 
     
</TEXT>
</DOC>
