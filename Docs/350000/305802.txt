<DOC>
<DOCNO> 305802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy11.html </URL>
<DATE> 2005/01/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Tan Yunan tekne Kardak kayalıklarında Türk karasularını ihlal etti 
</HEADLINE>
<TEXT>

     Dışişleri Bakanlığı Sözcüsü Namık Tan, Türk sahil güvenlik botlarının Kardak ve çevresindeki olağan faaliyetlerini sürdürdüğünü belirterek, bir Yunan balıkçı teknesinin dün Türk karasularını ihlal ettiğini bildirdi. 
     Bakanlığın haftalık basın toplantısında konuya ilişkin soruyu yanıtlayan Sözcü Tan, Türkiye'nin Kardak konusundaki tutumunun belli olduğunu ve bu tutumun ilgili tüm taraflarca gayet iyi bilindiğini söyledi. 
     Türk Sahil Güvenlik Komutanlığı'na bağlı botların bu çerçevede Kardak ve çevresindeki olağan faaliyetlerini sürdürdüğünü belirten Tan, bir Yunan balıkçı teknesinin dün Kardak kayalıkları civarında Türk karasularını ihlal ettiğini bildirdi. Sözcü Tan, bunun üzerine Türk sahil güvenlik botlarının olağan müdahalesiyle Yunan teknesinin Türk karasularını terk etmesinin sağlandığını belirtti. 
     Yunanistan Dışişleri Bakanlığı Sözcüsü Yorgos Kumuçakos, dün yaptığı yazılı açıklamada, ''Türk hücumbotlarının dün sabah saatlerinde Kardak kayalıkları açıklarına demirlediğini'' ileri sürerek, ''Bu tür tavırlar AB'ye aday olmak isteyen ülkelerin tutumlarıyla uyuşmamakta ve iyi komşuluk ilkesine uygun düşmemektedir. Bu davranışlar izlenmekte ve değerlendirilmektedir'' ifadesini kullanmıştı. 
     Yunan televizyonları da 2 Türk hücumbotunun Kardak açıklarında demirlediğini, Yunan sahil güvenlik botlarının bölgeyi terk etme çağrısına rağmen, hücumbotların yaklaşık 4 saat bölgede kaldığını duyurmuştu. 
     
</TEXT>
</DOC>
