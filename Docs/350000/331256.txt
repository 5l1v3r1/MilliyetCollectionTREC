<DOC>
<DOCNO> 331256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas12.html </URL>
<DATE> 2005/04/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Günde bir sigara bile doğurganlığı yüzde 28 azaltıyor 
</HEADLINE>
<TEXT>

     Hollandalı bilim adamlarının yaptığı araştırmaların sonuçları, günde bir sigara içen bir kadının doğurganlık şansının bile hiç içmeyenlere göre yüzde 28 oranında azaldığını gösterdi. 
     Sonuçları, İngiltere'nin ünlü Human Reproduction dergisinde yayımlanan araştırmaya göre, sigara içen kadınların sağlıklı doğum yapma şansları da üçte bir oranında azalıyor. 
     Sigaranın kadının doğurganlık yaşını en az 10 yıl azalttığını da belirten Hollandalı bilim adamları, 30 yaşındaki sigara içen bir kadının, 40 yaşında hiç sigara içmemiş bir kadınla aynı doğurganlık problemlerini yaşadığını bildirdi. 
     Bilim adamları, bebek sahibi olmak isteyen kadınlara, sonuçları ciddiye alıp bir an önce sigarayı bırakmaları tavsiyesinde bulundu. 
     Her 6 çiftten birinin kısırlık sorunu yaşadığı İngiltere'de, her yıl 44 bine yakın kadının bebek sahibi olabilmek için uzman yardımına başvurduğu belirtiliyor. İngiltere'de her 4 kadından birinin sigara içtiğine ve bu rakamın özellikle gençler arasında giderek arttığına işaret ediliyor. 
     
</TEXT>
</DOC>
