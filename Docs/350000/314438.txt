<DOC>
<DOCNO> 314438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko34.html </URL>
<DATE> 2005/02/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Cem Uzan, TMSF Başkanı Ertürk ile borçlarla ilgili görüştü... 
</HEADLINE>
<TEXT>

     Genç Parti Genel Başkanı Cem Uzan, Uzan Grubu'nun borçları ile ilgili olarak, Tasarruf Mevduatı Sigorta Fonu'na TMSF 1 milyar dolar civarında ödemeyi içeren yazılı teklif sunulacağını bildirdi. 
     Uzan, TMSF'nin Esentepe'deki merkez binasında TMSF Başkanı Ahmet Ertürk ve diğer yetkililerle görüştü. Yaklaşık 2 saat süren görüşmenin ardından basın mensuplarına açıklama yapan Uzan, müspet ve yapıcı bir görüşme olduğunu söyledi. 
     Cem Uzan, ''Yazılı olarak da kendilerine bazı başvurularımız olacak. Anlaşmaya yaklaştığımızı umuyorum. Bir çözüme yaklaşıldığı inancındayım'' diye konuştu. 
     Teklifi bugün yazılı olarak ileteceklerini bildiren Uzan, ''İleteceğimiz teklifte takribi 1 milyar dolar civarında bir ödeme söz konusu olacak'' dedi. 
     Konuyla ilgili detayları yazılı teklifi verdikten sonra açıklayacağını ifade eden Uzan, ''Bu ödeme bankalar için mi, grup şirketleri için mi yapılacak '' sorusuna, ''TMSF ile olan sorunun çözülmesi için'' yanıtını verdi. 
     TMSF'den edinilen bilgiye göre, Uzan Grubu'nun borçları faiziyle birlikte 7.5 katrilyon Türk Lirası düzeyinde bulunuyor. Bugüne kadar yapılan tahsilatın ise yaklaşık 120 milyon dolar olduğu kaydedildi. 
     
     ''CEM UZAN, AHMET ERTÜRK İLE BİR GÖRÜŞME YAPMIŞTIR'' 

     Tasarruf Mevduatı Sigorta Fonu TMSF , Genç Parti Genel Başkanı Cem Uzan'ın TMSF Başkanı Ahmet Ertürk ile İmar Bankası'ndan kaynaklanan borçların ödenmesi konusunda görüşme yaptığını bildirdi. 
     TMSF'den yapılan açıklamada, görüşmeye ilişkin, ''Cem Uzan, TMSF'ye olan borçların ne şekilde ödeneceğine dair önerilerde bulunmuş, yazılı tekliflerini ise bilahare sunacaklarını belirtmiştir'' denildi. 
     
</TEXT>
</DOC>
