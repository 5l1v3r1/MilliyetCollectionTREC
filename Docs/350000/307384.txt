<DOC>
<DOCNO> 307384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/spo01.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a mali fren 
</HEADLINE>
<TEXT>


Yönetimin, Şubat ayında yapılacak Olağan Mali Kongre'ye yüksek borçla girmemek için yabancı transferinden vazgeçtiği, gelecek sezona yönelik çalışmalara ise başladığı öğrenildi 

BİLAL MEŞE 


Planları tutmadı 
BEŞİKTAŞ Yönetimi, Teknik Direktör Vicente Del Bosque'nin karşı çıkmasının yanı sıra Şubat ayında yapılacak Mali Kongre'ye yüksek borçla girmemek için yeni yabancı transferini tamamen rafa kaldırdı. Yönetimin, ara transferde sessiz kalmasının bir diğer nedeni olarak da Juanfran ile Carew'e alıcı çıkmaması gösterildi. Yöneticiler, "Hoca da bu konuda ısrarcı değil. Ancak Juanfran'ı gönderebilseydik, yeni bir isim düşünürdük" diye konuştular. 

Takım gençleşecek 
SİYAH - Beyazlı ekibin zirve yarışından uzaklaşması ve inişli - çıkışlı grafik çizmesi yönetimi erken harekete geçirdi. Başkan Demirören ve ekibinin yeni sezon için düğmeye bastıkları belirtildi. Geleceğin Beşiktaş'ını yaratmak için kolları sıvayan yönetim, hem Türkiye, hem de Avrupa'da geniş çaplı bir araştırma yapacak, genç yıldızlar bulunacak ve takıma kazandırılacak. Del Bosque'nin raporu doğrultusunda yaş ortalaması da düşürülecek. 

Çilekli'ye onay çıktı 

DİVAN Kurulu'nun Çilekli Tesisleri'nde yapmayı planladığı inşaat projesine Beşiktaş Belediye Başkanı İsmail Ünal onay verdi. Divan Başkanı Şeref Nasır, dün sabah Ünal'ı makamında ziyaret etti ve hazırlanan çalışmaları sundu. Başkan İsmail Ünal, projeleri inceledikten sonra Anakent Belediyesi'ne gönderecek. Buradan da onay çıkması halinde inşaat başlayacak. 

İlhan Mansız'ın şanssızlığı 

ALMANYA Birinci Ligi takımlarından Hertha Berlin'in transfer etmeyi düşündüğü İlhan Mansız antrenman sırasında yine sakatlandı. Yıldız oyuncuda kas yırtılmasının olduğu açıklandı. Hertha Berlin Menajeri Dieter Hoeness, "Sakatlığı dışında İlhan'ın bize kısa vadede yardımcı olamayacağını biliyorduk. 10 gün sonra kararımızı vereceğiz" diye konuştu. 

Tümer'den işbaşı 

Tatil bitti 
SÜLEYMAN HATISARU 

KARTAL, iki günlük iznin ardından hazırlıklarına yeniden başladı. Günü çift antrenmanla geçiren Siyah-Beyazlılar, sabah basına açık olan idmanda düz koşu, kondisyon çalışması ve çift kale maç yaptı. Sakatlıkları devam eden Emre Aşık ve Sergen Yalçın düz koşu ile idmanı tamamlarken, Tümer çift kalede yer aldı. Yoğun yağmur ve şiddetli rüzgar altında oynanan karşılaşmada oyuncuların hırsı teknik heyeti sevindirdi. 

İbrahim'e uyarı 
SEZON başında Altay'dan transfer edilen İbrahim Akın ligin ilk maçlarında gösterdiği performanstan uzaklaşınca Bosque'nin de güvenini kaybetti. İdmanlardaki isabetsiz pasları nedeniyle İspanyol hocanın genç yıldızı, her çalışmada sık sık uyarması dikkat çekiyor. Bu arada Siyah - Beyazlılar, dün akşam idmanından itibaren Ümraniye Tesisleri'nin kapılarını basın mensuplarına kapattılar. 


</TEXT>
</DOC>
