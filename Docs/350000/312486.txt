<DOC>
<DOCNO> 312486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur29.html </URL>
<DATE> 2005/02/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kars dün gece dondu -27 derece 
</HEADLINE>
<TEXT>

     Yurt genelinde etkili olan soğuk hava ve kar yağışı yaşamı olumsuz etkiliyor. 
     AA muhabirinin Meteoroloji Bölge Müdürlüğü yetkililerinden aldığı bilgiye göre, Doğu Anadolu Bölgesi'nde gece en düşük hava sıcaklığı sıfırın altında 27 dereceyle Kars'ta yaşandı. Yetkililer, gece en düşük hava sıcaklıklarının sıfırın altında olmak üzere Kars'ta 27, Erzurum'da 24, Ardahan'da 21, Ağrı'da 14, Iğdır'da 8, Erzincan'da da 6 derece olarak ölçüldüğünü bildirdiler. 
     Köy Hizmetleri'nden edinilen bilgiye göre, Erzurum'da 225, Kars'ta 30, Ardahan'da 22, Ağrı'da 170, Erzincan'da 105, Iğdır'da 16, Muş'ta 97, Tunceli'de 65, Bingöl'de 178 olmak üzere toplam 908 köy yolu ulaşıma kapalı. 
     Palandöken Kayak Merkezi'nde kar kalınlığının 1.5 metreyi aştığını belirten yetkililer, kar kalınlıklarının Ağrı'da 85, Erzurum'da 51, Kars'ta 40, Ardahan'da 32 santimetre olduğunu kaydettiler. 
     Akşam saatlerinde kar yağışı beklenen bölgede, yağışların yarın da süreceği bildirildi. 
     
     KONYA VE KARAMAN 
     AA muhabirinin aldığı bilgiye göre, hava sıcaklığının düşmesi, etkili olan kar yağışı ve tipi nedeniyle, Konya'da 50, Karaman'da 45 köy yolu ulaşıma kapandı. 
     Karaman yolu çıkışında görev yapan trafik ekipleri, tipi nedeniyle oluşan buzlanmaya karşı Mersin yönüne giden araçların zincirsiz yola devam etmelerine izin vermiyor. Karayolları ekipleri de tipi nedeniyle yolda kar temizleme ve kumlama çalışmalarını aralıksız sürdürüyor. 
     
     SİVAS 
     Sivas Valiliği bünyesinde oluşturulan kriz merkezinden alınan bilgiye göre, kar yağışı ve tipi nedeniyle Sivas merkezi ve ilçelere bağlı 68 köy yolu ulaşıma kapalı. 
     Karayolları yetkilileri kar yağışı ve tipi nedeniyle, Divriği- Arapkir ayrımı-Danişment ve Şarkışla-Altınyayla-Tecer karayolunun ulaşıma kapalı olduğunu kaydettiler. 
     Kar yağışı ve tipi nedeniyle 3 köye elektriğin verilemediği Sivas'ta, 43 köyle de telefon hatlarındaki arıza nedeniyle haberleşme sağlanamıyor. 
     
     ADANA 
     Adana'nın Pozantı İlçesi'nde, yoğun kar yağışı nedeniyle 13 köy yolunun ulaşıma kapandığı, sabah saatlerinde bir süre için kapanan Pozantı-Ankara karayolunun da çalışmalar sonucu trafiğe açıldığı bildirildi. 
     Yetkililer, kar yüksekliğinin Akçatekir Yaylası'nda 60 santimetreye ulaştığını belirterek, enerji nakil hatlarındaki arıza nedeniyle bazı köylere elektrik verilemediğini kaydettiler. 
     
</TEXT>
</DOC>
