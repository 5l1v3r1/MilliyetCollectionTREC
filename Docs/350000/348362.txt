<DOC>
<DOCNO> 348362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas03.html </URL>
<DATE> 2005/06/02/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
’Cheetos Pizza’da kanserojen madde çıktı 
</HEADLINE>
<TEXT>

     Tülay YAŞAR DHA 

      MAKEDONYA Sağlık Bakanlığı, Yunan Tasty Foods şirketi tarafından üretilen ’Cheetos Pizza’ adlı cipslerde kanserojen madde tespit edilince bu ürünün satışının durdurulmasına karar verdi. Makedonya’nın aldığı bu kararın ardından Yunan şirketi, ürünlerini Bulgaristan, Arnavutluk, Romanya ve Bosna-Hersek’ten geri çekmeye başladı. 
     Raflardan toplanan ürünlerde kansere yol açtığı belirlenen ve gıda ürünlerine kırmızı renk vermek için kullanılan ’para red’ adlı katkı maddesinin bulunduğu ifade edildi. Yunanistan’dan yapılan açıklamada, söz konusu maddenin Hollanda’dan ithal edildiğinin belirlendiği kaydedildi. 
     Tasty Foods şirketi ise ithal edilen 1.5 tonluk ’para red’ katkı maddesinin yarısının kullanıldığını, kullanılmayan kısmının da Hollanda’ya iade edileceğini açıkladı. 
     Zehirli kırmızı boya olarak bilinen ’Sudan red’ katkı maddesi de geçtiğimiz aylarda Avrupa Gıda Komisyonu AGK tarafından kanserojen madde içerdiği için yasaklanmıştı. 
     Makedonya’daki olayın ardından AGK, Avrupa ülkelerine bu tip gıda boyalarını piyasadan temizlemeleri için ikinci kez çağrıda bulundu. 
     
</TEXT>
</DOC>
