<DOC>
<DOCNO> 330815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo39.html </URL>
<DATE> 2005/04/06/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Özerhun "Bu şartlar altında bu sonucu almak galibiyetle eşdeğerdir" 
</HEADLINE>
<TEXT>

     Efes Pilsen Genel Menajeri Engin Özerhun, rakipleri karşısında oldukça zor şartlar altında mücadele ettiklerini belirterek, ''Bu şartlar altında bu sonucu almak galibiyetle eşdeğerdir'' dedi. 
     Basketbolda, ULEB Erkekler Avrupa Ligi play-off çeyrek final ilk maçında deplasmanda Yunanistan'ın Panathinaikos BSA Atina takımına 102-96 yenilen Efes Pilsen'de Özerhun, olaylı geçen maçtan sonra bir açıklama yaparak, şunları söyledi 
     ''Tribünlerin sahaya yansıttığı gerginliğin yanı sıra maçı yöneten hakemlerle de mücadele ettik. Bunun yanı sıra, yedek oyuncularımızın oturduğu bölümün arkasındaki tribüne özellikle yerleştirilmiş taraftarlar sürekli oyuncularımızın üzerine tükürdü. Sahaya ve oyuncularımızın üzerine çok sayıda yabancı madde atıldı. 
     Benim biletim bile o tribünde olmasına rağmen kendi taraftarlarını yerleştirdiler. Atılan yabancı maddeler nedeniyle sahayı terk etmek zorunda kaldık. Yunan polisi ve güvenlik görevlilerinin hiçbir şey yapmadığını gördük. Bunlar çok çirkin şeyler.'' Bu arada maçı, SKY Türk ekranlarından Türkiye'ye naklen veren Yunan televizyonu, uzatma dakikalarında yayını kesti. 
     
</TEXT>
</DOC>
