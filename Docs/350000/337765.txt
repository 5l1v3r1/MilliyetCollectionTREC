<DOC>
<DOCNO> 337765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko37.html </URL>
<DATE> 2005/04/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Panda 4x4 Türkiye yollarında... 
</HEADLINE>
<TEXT>

     2004 yılında ''Yılın Otomobili'' seçilen Fiat Panda'nın 4x4 versiyonu, 24 bin 463 YTL'den başlayan fiyatlarla Türkiye'de satışa sunuldu. 
     Fiat'tan yapılan açıklamaya göre, otomobil, mevcut versiyonlarıyla şehir içinde kullanıcısına sunduğu konforu, manevra kabiliyetini ve özgürlüğü, 4x4 versiyonu ile şehir dışına da taşıyor. 
     Fiat Panda 4x4, AWD otomatik dört çeker sistemi sayesinde asfalt yollarda çekişin yüzde 98'ini ön tekerleklerde gerçekleştiriyor. Ancak tekerleklerden herhangi birinde çekişte zorlanma olduğunda, buzlu, bozuk yollar gibi ortamlarda sistem bunu algılayarak otomatik olarak dört çeker konumuna geçiyor ve çekiş orantılı olarak dört tekerlek arasında dağıtılıyor. 
     357 santimetre uzunluğunda, 163 santimetre yüksekliğindeki yeni Panda, Fiat Panda'ya göre 5 cm daha yüksek bir şasiye sahip bulunuyor. 
     Trekking ve Climbing olarak iki ayrı versiyonda piyasa sunulan Fiat Panda 4x4'ün üst versiyonu olan Climbing'de, sürücü ön hava yastığı, yolcu ön hava yastığı, ABS EBD elektronik fren güç dağıtımı , MSR Motor fren torku düzenleyici , elektrikli ön camlar, RDS sistemli entegre radyo-cd çalar, manuel klima polen filtresi, kromajlı özel ön panjur, 14 inç alüminyum jantlar, tavan rayları ve katlanabilir arka koltuklar standart olarak sunuluyor. 
     1.2 lt. 8V motora sahip Fiat Panda 4x4, 100 kilometrede ortalama 5.8 litre tüketiyor. 
     
</TEXT>
</DOC>
