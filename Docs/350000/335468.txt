<DOC>
<DOCNO> 335468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun19.html </URL>
<DATE> 2005/04/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Blair Seçimi kazanırsam bunu Irak Savaşı'na onay saymayacağım 
</HEADLINE>
<TEXT>

     İngiltere Başbakanı Tony Blair, ''5 Mayıs'ta yapılacak seçimleri kazanması halinde, sonucu, halkın Irak savaşını onayladığı biçiminde algılamayacağını'' söyledi. 
     The Guardian gazetesinin yaptığı ankete göre, rakibi Muhafazakar Parti ile arasındaki oy farkını 6 puana çıkartan Blair, The Independent gazetesine demecinde, ''Irak savaşına karşı çıkan çok sayıdaki seçmenin, yine de partisine oy vereceğini, kendi partisinden milletvekilleri arasında bile bu savaşa karşı çıkanlar olduğunu bildiğini'' söyledi. 
     Blair, ''alacağı oyları, savaşın haklı görüldüğü şeklinde algılamayacağını'' belirtti. 
     ''Irak savaşı konusunda aldığı kararı doğru bulmayanlara saygı duyduğunu'' da ifade eden Blair, ''Bu zor şartlar altında alınmış, zor bir karardı'' diye konuştu. 
     
</TEXT>
</DOC>
