<DOC>
<DOCNO> 301436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/ekonomi/eko14.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kablo TV, TÜRKSAT'a bağlanacak 
</HEADLINE>
<TEXT>


GÜLÇİN ÜSTÜN Ankara 

Türk Telekom özelleşmesinde Telekomünikasyon Kurumu TK ile Rekabet Kurumu'nu RK karşı karşıya getiren katma değerli hizmetlerin kurumdan ayrılıp ayrılmayacağı sorunu çözüldü. Kablo TV, Türk Telekom'dan ayrılarak, uyduları işletmek üzere bir süre önce faaliyete geçen TÜRKSAT A.Ş'ye bağlanacak. Türk Telekom, "Kablo TV ayrılmasın, Telekom'un değerini düşürür" diyen TK'nın yerine, RK'nın, "Rekabetin sağlanması için Kablo TV Telekom'dan ayrılsın" görüşü doğrultusunda hareket etti. 
Özelleşme sürecinde Telekom'a ait katma değerli hizmetlerin durumu, RK ve TK arasındaki yetki karmaşasını da gündeme getirmişti. 

1.1 milyon abone 
Özelleşme hazırlıklarını RK'nın görüşü doğrultusunda planlayan Telekom, 1 milyon 100 bin aboneli Kablo TV şebekesini, özelleştirme öncesinde ayırarak, TÜRKSAT'a bağlama kararı aldı. Öte yandan Telekom özelleştirmesi için bugüne kadar 10 adet şartname satıldığı belirtildi. 


</TEXT>
</DOC>
