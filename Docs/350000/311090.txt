<DOC>
<DOCNO> 311090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo49.html </URL>
<DATE> 2005/01/31/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Galatasaray'da transfer çalışmaları... 
</HEADLINE>
<TEXT>

     Galatasaray, bugün İstanbul'a getirdiği Fransız futbolcu Frank Ribery ve İkinci Lig A Kategorisi ekiplerinden Çanakkale Dardanelsporlu Hasan Kabze ile yarın sözleşme imzalayacak. 
     Futbol şube sorumlusu Fatih Gökşen, Ribery'nin kulübü Metz'ten fesihnameleri beklediklerini ifade ederek, ''Futbolcuyla biz aramızda sözleşme imzaladık. Ancak, kulübüyle fesihnamesi konusunda ufak bir pürüz var. Bunu da hallettikten sonra yarın, resmi imzayı atacağız'' diye konuştu. 
     Mecidiyeköy'deki kulüp binasında yapılan transfer görüşmelerinden sonra bir açıklama yapan Gökşen, Hasan Kabze ve kulübüyle de anlaştıklarını belirterek, yarın saat 12.00'da iki futbolcuyla da 3.5 yıllık sözleşme imzalayacaklarını söyledi. 
     Fatih Gökşen, Fransız oyuncunun sakatlığı olduğu şeklinde çıkan haberlere de açıklık getirirken, Frank Ribery'nin bugün iki hastanede birden çeşitli sağlık kontrollerinden geçtiğini ve Prof. Dr. Mehmet Kurtoğlu'ndan oyuncunun sağlık sorunu olmadığı bilgisini aldıklarını kaydetti. 
     
     ''TRANSFER FRANSA'DA YANKI BULDU'' 

     Bu oyuncunun Galatasaray'a transferinin Fransa'da büyük yankı bulduğunu söyleyen Gökşen, ''Fransa Ligi'nde oynayan 3 değerli oyuncudan birini transfer ettik'' dedi. 
     Gökşen, büyük bir iş başardıklarını ifade ederek, şunları söyledi 
     ''Bu transferin gerçekleşmesinde çok büyük emeği olan yönetici arkadaşımız Adnan Öztürk'e teşekkür ediyorum. Fransız gazeteleri bu transferin nasıl ucuza mal edildiğine şaşırdılar. Yöneticimiz Adnan Öztürk'ün Fransa'daki çevresi ve Metz Kulübü ile kişisel bağları nedeniyle, bu transferi astronomik olmayan rakamlara gerçekleştirebildik. 
     İkinci yarıda herkes çok farklı ve bol gollü bir Galatasaray izleyecek. Frank Ribery'nin, yapacağı ortalar ve asistlerle takıma büyük katkı sağlayacağına inanıyorum.'' 
     
     LOCATELLİ'YE BAŞKAN ENGELİ 

     Bu arada, Bologna Kulübü Başkanı'nın, kulübün Locatelli'ye ihtiyacı olduğunu ve bu futbolcunun Galatasaray'a transferini onaylamadığını anlatan Gökşen, ''İtalyan futbolcuyu sezon sonunda kadromuza katmak için çalışıyoruz'' dedi. 
     Konyaspor ile yapacakları lig maçından önce Suat Usta'yı aramasının söz konusu olmadığını da ifade eden yönetici Gökşen, ''Biz Suat'ı ve Baliç'i para almadan Konyaspor'a verdik. Bu kulübün basın sözcüsünün, benim hakkımda vermiş olduğu demeçleri esefle kınıyorum. Konyaspor'a bu kadar iyi niyetle yaklaşmamıza rağmen onların bu şekilde verdikleri demeçleri doğru bulmuyorum'' ifadelerini kullandı. 
     
     PETRE ROMANYA'YA DÖNDÜ 

     Galatasaray'da fazla oynama şansı bulamayan Ovidiu Petre, Romanya'ya transfer oldu. 
     Genç futbolcu, Romanya İkinci Futbol Ligi'nin Seri 2-A takımlarından Politehnica takımına gitti. Politehnica Kulübü, grubunda sonuncu sırada yer alıyor. 
     Fatih Gökşen, Rumen futbolcuyu çok sevdiğini vurgulayarak, ''Ancak takımdan gitmesi gerekiyordu. Karşılıklı olarak anlaştık ve takımla ilişkileri kesildi. Kalecilerimizden Faruk Gürsoy'u da gönderdik'' dedi. 
     
</TEXT>
</DOC>
