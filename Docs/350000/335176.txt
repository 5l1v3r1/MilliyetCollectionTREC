<DOC>
<DOCNO> 335176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy10.html </URL>
<DATE> 2005/04/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Partilere Hazine yardımını kesen vetolu yasa aynen kabul edildi 
</HEADLINE>
<TEXT>

     TBMM Anayasa Komisyonu'nda, CHP Antalya Milletvekili Osman Özcan ve arkadaşları tarafından verilen ve Cumhurbaşkanı Ahmet Necdet Sezer tarafından veto edilen, siyasi partilere Hazine yardımının kesilmesine ilişkin yasayeniden görüşüldü ve aynen kabul edildi. Bazı AKP milletvekilleri bu yasaya sert tepki gösterip geri çekilmesini isterken, CHP'liler görüşmelerde sessiz kalmayı tercih ettiler. 
     Cumhurbaşkanı Sezer tarafından veto edilen ve Anayasa Komisyonu tarafından yeniden kabul edilen yasayla, Siyasi Partiler Yasası'nın, en az üç milletvekiline sahip olan veya genel seçimlerde toplam geçerli oyların yüzde 7'sinden fazlasını alan siyasi partilere de Hazine yardımı yapılmasına ilişkin maddesi yürürlükten kaldırılıyor. 
     Yasanın görüşmeleri sırasında Anayasa Komisyonu Başkanı Burhan Kuzu, kaldırılan düzenlemenin siyasi partileri bir takım güç odaklarının elinden kurtarmak için getirildiğini, AB'de de 17 ülkeni, seçimden aldıkları oy oranı, milletvekili sayısı veya her iki kıstası gözönüne alarak siyasi partilere para yardımı yaptığını anlattı. Kuzu, ancak bu yasada siyasi partilere yardımın ölçüsünün tartışılması gerektiğini savundu. 
     
     AKP'Lİ YARBAY "MİLLETVEKİLLERİNİ KÜÇÜK DÜŞÜRÜR" 
     AKP Ankara Milletvekili Ersönmez Yarbay, bu güne kadar TBMM Genel Kurulu'ndan hep tasarı geçirildiğini, milletvekillerinin yasa tekliflerinin ancak yüzde 2'sinin kabul edildiğini, bunların yüzde 1,5'nun da grup başkanvekillerinin verdikleri ve gayriresmi tasarı olan teklifler olduğunu belirterek, bu teklifin getirilişinde bile samimiyetsizlik olduğunu ve yarar getirmeyeceğini söyledi. 
     
     AKP'Lİ AŞKAR'DAN KUZU VE ARASLI'YA SİTEM 
     AKP Afyon Milletvekili İbrahim Hakkı Avşar'da, Burhan Kuzu ve Oya Araslı'ya isim vermeden dikkat çekerek, bu komisyonda kendisinin hocası olan iki hukukçu olduğunu ve derslerde kendilerine, yasaların ancak "nesnellik, soyutluk ve gerçeklik" temelinde çıkarılması gerektiğini öğrettiklerini anlattı. Aşkar, somut olaylar gerçekleştikten sonra yasa yapmanın, yasa çıkarma tekniğine aykırı olduğunu bildirdi. 
     Aşkar, yine okulda kendilerine demokrasinin "azınlık haklarının korunması" olarak öğretildiğini de belirterek, "Demokrasi herkese lazım. Dün birilerine lazımdı, bugün başka birilerine lazım. Yarın başka bir gruba lazım olacak" diye konuştu. Aşkar'ın bu sözleri üzerine, Başkan Kuzu, "Allah korusun" dedi. 
     
     CHP SESSİZ KALDI 
     Görüşmeler sırasında bazı AKP'liler de yasayı savundukları halde, CHP'den teklif sahipleri adına sadece Atilla Emek söz aldı ve "2003'te teklif verildiğinde şu anki gelişmelerin hiçbiri yoktu" dedi. Komisyondaki, diğer CHP'liler ise söz almadı. 
     
     AKP'Lİ YARBAY "SERMAYE ÇEVRELERİNİN PARTİLERİ OLUŞUYOR" 
     Yeniden söz alan AKP'li Ersönmez Yarbay, bu yasanın siyasi partiler arasında haksız rekabete neden olacağını belirtirken, "Herkesin düşüncelerini serbestçe söyleyebilmesi için siyasi partilere daha çok para verilmeli. Odalar Birliği Yasası gelince herkes elini kaldırıyor. Sermaye çevrelerinin partileri oluşuyor. Sermaye çevrelerinin partisi olmasın diye bu yasa çok önemli" dedi. 
     
     "AİLESİNİN OYUNU ALAMAZ, MİLLETVEKİLİ SEÇİLİYOR" 
     AKP Afyon milletvekili Aşkar, son dönemde istifaların ardından partide, "Parti listesinden seçilip gelmiş milletvekillerinin" konuşulduğunu ve hatta istifa eden bir milletvekili için bir bakanın "ailesinin oyunu alamayacak kişiler milletvekili seçiliyor" dediğini duyduğunu belirtti. 
     
     BAŞBAKAN 1, MİLLETVEKİLLERİ 0 
     Aşkar, bir millevtekilinin Genel Başkan Recep Tayyip Erdoğan'a, "Milletvekilleri olarak biz sıfırız ama siz birsiniz. Bizim hükmümüz birşey ifade etmez. Sizin önümüzde olmanız lazım" dediğini anlatırken, Kuzu, "bu ne zaman olmuş" diye sordu. Diğer milletvekillerinin uyarıları üzerine Aşkar, bunun soyut bir olay olduğunu ifade ederken, milletvekillerinden hep itaat beklendiğini, itaat etmeyen milletvekillerinin sosyal ve ekonomik haklarının elinden alınması tehdidiyle karşılaştığını da söyledi. 

ANKA 
     
</TEXT>
</DOC>
