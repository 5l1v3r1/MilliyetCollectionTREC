<DOC>
<DOCNO> 305928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas01.html </URL>
<DATE> 2005/01/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sağlık Bakanı Akdağ'dan beslenme önerileri... 
</HEADLINE>
<TEXT>

     Sağlık Bakanı Recep Akdağ, okul çağındaki çocuklara, sabah kahvaltılarını mutlaka yapmalarını, öğün atlamamalarını önererek, çocukların şeker, tuz ve yağ içeriği yüksek yiyecek-içeceklerden uzak durmalarını istedi. 
     Akdağ, yaptığı yazılı açıklamada, Türkiye'de çocuk ve gençlerin önemli bir bölümünün, hatalı beslenme alışkanlıklarına sahip olduğunu belirtti. 
     Recep Akdağ, yetersiz ve dengesiz beslenen çocukların, bedensel ve zihinsel gelişimlerinin geri kalacağını, sağlık sorunlarının ağır ve uzun süreceğini vurguladı. 
     Çocukluk döneminde kazanılan beslenme alışkanlıklarının yaşam boyu sürdüğünü kaydeden Akdağ, çocuk ve gençlerin sahip olduğu, öğün atlama, şeker, tuz ve yağ içeriği yüksek yiyecek-içecek tüketimi gibi yanlış beslenme alışkanlıklarının, önemli sağlık sorunlarını beraberinde getirdiğine işaret etti. 
     Akdağ, çocukluk dönemindeki bu hatalı beslenme uygulamalarının yüksek tansiyon, kalp ve obezite aşırı şişmanlık gibi hastalıklar için temel risk faktörü oluşturduğunu ifade etti. 
     Sağlık Bakanı Akdağ, okul çağındaki çocuklara beslenme konusunda şu önerilerde bulundu 
     ''Sabah kahvaltınızı mutlaka yapın, öğün atlamayın. Süt içme alışkanlığını mutlaka edinin. Kemik sağlığınız için, kalsiyum yönünden zengin süt, peynir, yoğurt tüketimine özen gösterin. Bol miktarda sebze-meyve ile günde en az 8-10 bardak sıvı tüketin. Şeker, tuz ve yağ içeriği yüksek yiyecek-içeceklerden uzak durun. Bunların tüketiminin, bir çok hastalığı beraberinde getirdiğini unutmayın. 
     Temiz ve mikropsuz besin tüketmeye özen gösterin. Çiğ sebze ve meyveleri bol suyla yıkamadan kesinlikle yemeyin. Açıkta satılan yiyecekleri satın almayın. Ellerinizi yemekten önce mutlaka yıkayın.'' 
     
</TEXT>
</DOC>
