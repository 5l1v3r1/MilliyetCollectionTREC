<DOC>
<DOCNO> 336335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/axspo03.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu maç kaçmaz 
</HEADLINE>
<TEXT>


Galatasaray forması altında geçtiğimiz yıllarda büyük başarılara imza atan yerli ve yabancı futbolcular bugün Ali Sami Yen Stadı'nda yeniden buluşacak. Efsane yıldızlar saat 16.00'da gösteri maçı yapacak 


Sarı - Kırmızılılar'ın 100. kuruluş yıldönümü etkinlikleri kapsamında düzenlenen "Rüya Takımlar" maçı bugün saat 16.00'da Ali Sami Yen Stadı'nda yapılacak. 
Geçtiğimiz yıllarda Galatasaray formasıyla büyük başarılara imza atan yerli ve yabancı unutulmaz isimler, Diyarbakırspor karşılaşması öncesinde yeniden Sarı - Kırmızılı taraftarların önüne çıkacak. 
Saat 15.15'te anonslar eşliğinde oyuncuların sahaya çıkışı ve taraftarlara tanıtımının ardından, saat 16.00'daki karşılaşmanın başlama vuruşunu Başkan Özhan Canaydın yapacak. 
Yıldızlar karması maçını eski hakemler Ertuğrul Dilek, Sadettin Güler ve Haluk Dikmen yönetecek. Bir saat sürecek olan karşılaşmanın ardından sembol olmuş futbolculara 100. yıl ödülleri verilecek. 

Kadrolar 
Beyaz formalılar 
Yasin Özdenak, Gintaras Stauche, Claudio Taffarel, İsmail Demiriz, Reinhard Stumpf, Raşit Çetiner, Gheorghe Popescu, Erdal Keser, Arif Kocabıyık, Cengiz Yazıcıoğlu, Tarık Hociç, Gheorghe Hagi, Metin Yıldız, Savaş Demiral, Muhammet Altıntaş, Öner Kılıç, Gökmen Özdenak, Adrian Knupp, Rudiger Abramczik. Teknik Direktör Feldkamp 

Klasik formalılar 
Simoviç, Hayrettin Demirbaş, Nihat Akbay, Yusuf Altıntaş, Hamza Hamzaoğlu, Cüneyt Tanman, Erhan Önal, Falco Götz, Uğur Tütüneker, Prekazi, Kovaçeviç, Kubilay Türkyılmaz, İlyas Tüfekçi, Ali Çoban, Rotariu, Tanju Çolak, Six, Mehmet Özgül, Bülent Alkılıç, Sebastian Perez. Teknik Direktörler Coşkun Özarı - Bülent Ünder 

Gallardo'dan mesaj geldi 

Arjantin'in R.Plate takımında forma giyen Gallardo, Galatasaray'a yeşil ışık yaktı. Ara transferde Sarı - Kırmızılılar'ın gündeminde yer alan yıldız futbolcu, sakatlığının tamamen geçtiğini açıkladı. Gallardo, "Alex, Anelka ve Hooijdonk gibi yıldızların yer aldığı Türkiye'de ben de oynamak isterim. Teklif gelirse düşünürüm" diye konuştu. 

İlk tercih Necati 

Teknik Direktör Hagi, Trabzonspor kupa maçında kulübeye çektiği golcü futbolcuyu bugün Diyarbakırspor'a karşı ilk on birde oynatmayı planlıyor 

Süper Lig'de bugün Diyarbakırspor'u ağırlayacak olan Galatasaray, kritik 90 dakikanın hazırlıklarını dün basına kapalı yaptığı tek antrenmanla tamamladı. Teknik Direktör Hagi'nin, taktiksel çift kale maçta Trabzonspor karşısında yedek kulübesine çektiği Necati'yi ideal on birde oynattığı öğrenildi. Rumen hocanın, maça Necati ile başlamayı planladığı, oyunun gidişine göre Hasan Kabze'yi de üçüncü forvet olarak sahaya sürebileceği bildirildi. 
Trabzonspor maçında ayağına aldığı darbe nedeniyle sakatlanan Hasan Şaş dün yapılan antrenmana katıldı. Yıldız futbolcunun bugün forma giyebileceği açıklandı. 

'En azından beraberlik' 

Diyarbakırspor, İstanbul'da Galatasaray'dan puan almanın hesaplarını yapıyor. Başkan Ahmet Göksu, güçlü rakiplerine karşı hadlerini bilerek oynayacaklarını açıklayarak, "Puana ihtiyacımız var. Dikkatli olursak Ali Sami Yen'den istediğimizi alırız" dedi. Golcü oyuncu Sinan ise, "Trabzon karşısında sergilediğimiz futbolu, hırsı ve mücadeleyi ortaya koyabilirsek, puan alırız" diye konuştu. 

Süren Beni tarihten silsinler 

Sarı-Kırmızılılar'ın eski Başkanı, gelen davete rağmen "Beyaz eller operasyonu" nedeniyle bugünkü büyük şölene katılmayacağını açıkladı 

HALİL ÖZER 

Galatasaray Kulübü eski Başkanı Faruk Süren'den yönetime büyük protesto... Süren, bugün Ali Sami Yen Stadı'nda yapılacak olan kutlamalara davet edilmesine rağmen katılmama kararı aldı. Yönetimin artık kendisini unutmasını isteyen Süren "beni tarihten silsinler" ifadesini kullandı. 
Yönetimi bir süre önce ortaya çıkan "Beyaz eller operasyonu" haberinden sorumlu tutan ve bu yüzden kendisine özür borçlu olduğunu belirten Süren, "Şu ana kadar h l benden özür dilemediler. Üstelik bu haberlerin arkasındaki isimler de ortaya çıkmadı" diye konuştu. 
Bu olayı asla unutmayacağını belirten Süren, "Her başarısızlıkta h l beni suçluyorlar. Artık o kişilerle konuşmak bile istemiyorum. Ben başkanken, 6 ay logo için uğraştırdılar. Beni kendi camiamdan bazı kişiler SPK'ya şikayet etti. Bugünkü 178 milyon dolarlık borcun hesabını bile bana soruyorlar. Acaba bu borç nasıl ortaya çıktı Benden sonra gelen Sayın Mehmet Cansun'dan 62 milyon dolarlık borç devir aldılar. Bu belgelerle tespit edilmiş durumda. Şimdi ise 178 milyon dolar. Bunun hesabını kim verecek Ya Sahip Som. O ne olacak 13 milyon dolar alıp, tek maç oynamayan futbolcular ne olacak Yeniden söylüyorum, beni artık unutsunlar. Beni tarihten silsinler. Ama UEFA ve Süper Kupa'yı nasıl silecekler onu çok merak ediyorum" dedi. 

Paraları nereden buluyor 

İkinci Başkan Ergun Gürsoy, Fenerbahçe Başkanı Aziz Yıldırım'ın Seyrantepe arazisi için 300 trilyon lira ayırmasıyla ilgili olarak ilginç açıklamalar yaptı. Ergun Gürsoy, Fenerbahçe Başkanı'nın bu kadar kaynağı nasıl yarattığını çok merak ettiğini söyledi. Galatasaray İkinci Başkanı, "Allah Aziz Bey'e daha çok versin. Fenerbahçe'ye 100 milyon dolar, Seyrantepe'ye 300 trilyon... Peki bu paraları nasıl buluyor acaba " dedi. Ergun Gürsoy, Seyrantepe arazisiyle ilgili olarak önümüzdeki günlerde daha detaylı açıklamalar yapacaklarını da dile getirdi. 

300 bin YTL borç var 

TMOK Başkan Yardımcısı Erdoğan Arıpınar, Galatasaray'ın Olimpiyat Stadı'nın kullanımından dolayı 300 bin YTL borcu olduğunu açıkladı. Arıpınar, Sarı - Kırmızılı kulübe 3 taksitli seçenek sunduklarını, borcun ödenmemesi halinde mahkemeye gidileceğini bildirdi. Yeni sezon için sözleşme isteyen Galatasaray'ın maç başına 30 bin YTL ödeyeceği öğrenildi. 


</TEXT>
</DOC>
