<DOC>
<DOCNO> 345376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy20.html </URL>
<DATE> 2005/05/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TBMM gece gündüz çalışacak... 
</HEADLINE>
<TEXT>

     AKP, Anayasa değişikliği ve bazı yasa tasarı ve tekliflerinin bu hafta içinde görüşülmesini sağlamak üzere, Genel Kurul’un Cumartesi de dahil 5 gün çalışması ve çalışma saatlerinin uzatılması önerisini Danışma Kurulu’na getirdi. 
     Danışma Kurulu’nda CHP tarafından kabul edilmeyen öneri Genel Kurul’da kabul gördü. 
     TBMM Başkanvekili Ali Dinçer başkanlığında, AKP Grup Başkanvekili Faruk Çelik’le CHP Grup Başkanvekili Ali Topuz’un katıldığı Danışma Kurulu’nda anlaşma sağlanamadı. 
     Danışma Kurulu’nun ardından bir açıklama yapan Faruk Çelik, Anayasa değişikliği ve ceza yasalarına ilişkin teklifler ile kamu borçlarının tahsili ve terkinine ilişkin tasarının görüşülmesi için bir program önerdiklerini belirtti. Ali Topuz ise TBMM’nin yoğun çalışmasına karşı olmadıklarını ancak, bu çalışmanın insani ölçüler içinde olması gerektiğini kaydetti. Genel Kurul’un Cumartesi günü toplanmasına karşı olduklarını bildiren Topuz, siyasi partilerin seçmenleriyle yakın ilişkilerde bulunduğu bir zaman dilimi olan bu dönemde, hafta sonu çalışmasını doğru bulmadıklarını ifade etti. 
     Danışma Kurulu’nda kabul edilmeyen öneri daha sonra AKP Grubu’nun önerisi olarak Genel Kurul’a getierildi. CHP’nin karşı çıkmasına karşın öneri kabul edildi. Buna göre, TBMM Genel Kurulu bugün 15.00-23.00 saatleri arasında çalışacak. 
     Bugünkü görüşmelerde Anayasa değişikliği teklifinin birinci tur müzakereleriyle ceza yasalarına ilişkin 3 teklif ele alınacak. 
     Genel Kurul yarın 11.00-21.00, perşembe günü 11.00- 23.00 saatleri arasında çalışacak. Ancak CHP’nin Grup 
     toplantısı nedeniyle 12.30-14.00 saatleri arasında Genel Kurul çalışmalarına ara verilecek. Genel Kurul Cuma ve Cumartesi günleri ise 14.00-23.00 saatleri arasında çalışacak. Genel Kurul’da yarın TCK değişikliğine ilişkin yasa teklifi, Perşembe günü kamu alacaklarının tahsili ve terkinine ilişkin tasarı ele alınacak. Anayasa değişikliği teklifinin ikinci tur oylaması Cuma günü yapılacak ve ardından kamu alacakları tasarısının görüşmelerine devam edilecek. Cumartesi günü de Mahalli İdare Birlikleri Tasarısı görüşülecek. 
     
</TEXT>
</DOC>
