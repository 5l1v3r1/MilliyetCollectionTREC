<DOC>
<DOCNO> 333165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/magazin/amag.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'O' şimdi galada 
</HEADLINE>
<TEXT>


Abdullah Oğuz'un yönettiği, 'O Şimdi Mahkum' filmi için ilginç bir gala yapıldı. Filmde rol alan erkek oyuncular, galaya 'mahk m' arabasının içinde geldi 

Deniz Altuntaş 

Yönetmenliğini Abdullah Oğuz'un yaptığı, senaryosunu Levent Kazak'ın yazdığı "O Şimdi Mahkum" adlı filmin galası, dün İstinye Cine Mall sinemalarında yapıldı. Başrollerini Yavuz Bingöl, Burhan Öçal, Gökhan Özoğuz, Levent Kazak, Erkan Can ve Fadik Sevin Atasoy'un oynadığı filmde Nurseli İdiz, Peker Açıkalın ve Menderes Samancılar da konuk oyuncu olarak yer aldı. Filmin erkek oyuncuları galaya, mahk m arabasıyla elleri kelepçeli olarak getirildi. 
Ekip olarak farklı bir gala yapmak istedikleri için, oyuncuları mahk m arabasıyla getirdiklerini söyleyen Oğuz, şöyle konuştu 
"Önümüzdeki hafta Bayrampaşa Cezaevi'nde bir gala daha yapacağız. Film tabii ki eleştirilecek ama acımasız olmadığı sürece her eleştiriye açığız. Bu sene 4 film yapmak istiyorum. İkisini kendim çekmek istiyorum. Tiraj olmazsa bu çark dönmez. Sanatla ticareti orta noktada buluşturmaya çalışıyoruz." 

'Al Pacino'yu izledim' 
Filmde cezaevine düşen mafya babasını oynayan Öçal ise, "Oyunculuk anlamında çok fazla zorlanmadım. Ancak Trakyalı olduğum için şivem nedeniyle mafya babası gibi konuşmakta zorlandım. Rolüme hazırlanırken, mafya dizileri yerine, Al Pacino'nun birkaç filmini izledim" dedi. 
Athena Grubu solisti Gökhan ise, bundan sonra oyunculuk yapmayı düşünmediğini belirterek, "Rol için de olsa cezaevine girmek bile zor geldi. Allah cezaevinde yatanların yardımcısı olsun" diye konuştu. Filmin diğer oyuncuları da, sorulara esprili bir yanıt vererek, "Avukatımız Abdullah Oğuz olmadan konuşamayız" şeklinde konuştu. Film, Türkiye'de 15 Nisan'da 125 kopya ile 180 salonda, Avrupa'da ise 65 kopya ile vizyona girecek. 

</TEXT>
</DOC>
