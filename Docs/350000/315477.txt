<DOC>
<DOCNO> 315477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo19.html </URL>
<DATE> 2005/02/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Dalaman Silahım olsa Beşiktaş maçında küfür eden bayanı vururdum 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Beşiktaş maçında teknik heyet ve kendisine sürekli küfür edildiğini söyleyerek, ''Silahım olsa, ağıza alınmayacak küfürler eden bayanı vururdum'' dedi. 
     Dalaman, kulüp binasında düzenlediği basın toplantısında, UEFA Kupası'na lig üçüncüsü olarak gitmelerinin zor olduğunu, ancak mücadelelerinin son maça kadar süreceğini, kalan 14 maçı kazanıp rakiplerinin kaybetmesini bekleyeceklerini, Türkiye Kupası'nın ise hedefe ulaşmakta en kısa yol olduğunu belirtti. 
     Yerel bir televizyon kanalında katıldığı spor programında ''Silahım olsa, Beşiktaş maçında bana ve Giray hocaya ağıza alınmayacak küfürler eden bayanı vururdum'' şeklinde yaptığı açıklamanın hatırlatılması üzerine Dalaman şöyle konuştu 
     ''Evet, bunları söyledim. Kendinizi benim yerime koyun. Kulübede oturuyorsunuz ve hakemin başlama düdüğüyle birlikte sürekli tepki görüyorsunuz. Oyuncuları uyarmak için kenara gelen Giray hocaya hemen arkamızda oturan bir bayan çok çirkin sözler söylüyor. Daha sonra biz çıktık, aynı sözleri tekrarladı. Değer verdiğiniz şeylere küfürler ediliyor. Böyle durumda ne yapmanız gerekir Bu sözleri o nedenle söyledim. Yine bu tür insanlar çirkin sözleri ve küfürleri tel örgülerin ardından ve yakınında emniyet mensubu gördüğünde yapıyor. 
     Ağzından salyalar akıtıyor. Ama bunu dışarıda yapamaz.'' Sakaryaspor ile Denizli'de oynadıkları maçta tribünlerden yükselen ''Sakaryaspor kümeye'', ''I love Şenol'' ve ''Hepimiz kardeşiz. 
     Anadolu'da tek düşman var, o da Denizli'' sözlerinin gözlemciler tarafından ''kötü tezahürat'' diye rapor edildiğini, bu nedenle Denizlispor'a ihtar verildiğini kaydeden Dalaman, şunları söyledi 
     ''Bunları kötü tezahürat sayanlar, Beşiktaş maçında bizlere yapılanları ne kabul edecek merak ediyoruz. Bir maçta hakeme atılan ayrandan dolayı saha kapatma cezası aldık. Beşiktaş maçında hakeme ve bizim futbolculara kartopu yağdı. Peki plastik kaptaki ayranı atmakla kartopu atmanın arasında ne fark var Artık çifte standart uygulanmaktan vazgeçilmeli. Türkiye'de lobisi olan ve basın gücünü arkasına alan 3-4 takım, bu malzemeyi çok iyi kullanıyor.'' 
     
     OLAĞANÜSTÜ KONGRE KARARI 

     Dalaman, yönetim kurulunun olağanüstü kongre kararı aldığını da belirterek, ''Bu yönetim 4-5 takviye ile yeniden göreve talip. 
     Kongreyi başka adayların da çıkabileceği düşüncesiyle öne aldık. Çünkü normalde temmuzda kongre yapmamız gerekiyor. Olası bir yönetim değişikliğinde, gelecek arkadaşların önünü açmış olmak için olağanüstü kongre kararı alındı'' dedi. 
     Dalaman, kulüp başkanı zafer Katrancı'nın kendi imkanlarıyla başlattığı tesisler ile devam eden altyapı tesislerinin bitirilmesi için yönetime devam etmek istediklerini sözlerine ekledi. 

     
</TEXT>
</DOC>
