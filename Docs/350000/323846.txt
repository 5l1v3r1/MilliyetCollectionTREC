<DOC>
<DOCNO> 323846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas32.html </URL>
<DATE> 2005/03/14/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Soyguncular, paraları çalabilmek için aileyi rehin aldı 
</HEADLINE>
<TEXT>

     Kuzey İrlanda'nın Belfast kentinde 20 Aralıkta düzenlenen ve yaklaşık 26,5 milyon sterlinin yaklaşık 66 milyon YTL çalındığı Northern Bank soygununun benzeri, bu kez İrlanda'nın başkenti Dublin'de yapıldı. 
     Polis, soyguncuların, para nakil aracını soyabilmek için Dublin'de bir aileyi rehin aldığını açıkladı. Basında çıkan 4 milyon avronun çalındığına dair bilgileri doğrulamayan polis, ''bir miktar paranın'' çalındığını belirtti. 
     Polis, soygunun, Belfast soygununda olduğu gibi bir örgüt tarafından yapılıp yapılmadığına ilişkin soru üzerine de, ''bu konunun da soruşturmanın bir parçası olduğunu'' bildirdi. 
     Soyguncuların, dün gece bir aileyi rehin aldığı ve soygun yapmak için para nakil bölümünde çalışan aile reisiyle bankaya gittikleri kaydedildi. 
     Para nakil bölümünde çalışan kişinin, serbest bırakıldıktan sonra hastaneye kaldırıldığı, Dublin yakınlarındaki bir ormana bırakılan anneyle iki çocuğunsa bir karakola sığınmayı başardığı bildirildi. 
     Polis, Kuzey İrlanda tarihinin en büyük banka soygunu olan Northern Bank soygununu İrlanda Cumhuriyet Ordusu'na mal etmişti, örgütse bunu kabul etmemişti. 
     Northern Bank soygunu sırasında da 2 aile rehin alınmış, aile reisleri soyguncuların isteği üzerine kasaları boşaltmıştı. 
     
</TEXT>
</DOC>
