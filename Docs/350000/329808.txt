<DOC>
<DOCNO> 329808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spo04.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneşli mesaj 
</HEADLINE>
<TEXT>


Trabzonspor Teknik Direktörü Şenol Güneş, Ankaraspor'u mağlup ederek beyaz bir sayfa açmak istediklerini vurgulayıp, "Yeniden zirve yarışına katılmayı amaçlıyoruz" diye konuştu 

ADNAN SUNGUR DHA 


Trabzonspor'da bugünkü Ankaraspor maçı öncesi tüm hesaplar galibiyet üzerine yapılıyor. Beşiktaş'a son dakika golüyle yenilerek şampiyonluk yarışından geri düşen Bordo - Mavili takım, Başkent ekibini devirip zirve iddiasını sürdürmek istiyor. 
Teknik Direktör Şenol Güneş, beyaz bir sayfa açmak istediklerini belirterek taraftarlara iddialı mesajlar yolladı. 
Tecrübeli hoca, "Bu maç yeniden zirve yarışına katılabileceğimiz bir karşılaşma olacak. Rakibimiz deplasmanda iyi oynuyor. Süratli oyuncuları var ve iyi pas yapıyorlar. Zor bir sınav olacak, fakat kazanmalıyız. Rakipleri yakalamak için 3 puan almaya mecburuz" dedi. 
Şenol Güneş, cezalı Karel D'Haene ve ameliyat olan İbrahim Ege'nin yokluğunda Emrah ve Erdinç'in oynayacak duruma gelmesiyle moral bulduklarını sözlerine ekledi. 

Dön bak maziye 

Başkan Atay Aktuğ, Trabzonspor Dergisi'nin son sayısına yaptığı açıklamada tarihi başarıları hatırlatıp, bunlarla gurur duyduğunu söyledi. Birçok ilke imza attıklarını kaydeden Aktuğ, "Fubolda saha içinde başarılı olmanın yolu, saha dışında başarılı adımlar atmaktan geçer. 1967 yılında kurulan bu kulüp, yedi yıl sonra birinci lige çıkarken, ilk senesinde Türkiye Kupası'nda final oynadı. Ertesi yıl da şampiyon olduk. Bu başarıyı sonraki yıllarda 5 kez daha tekrar ettik. Bu açıdan bakıldığında Trabzonspor ilklerin takımıdır" dedi. 

Dostluk ziyareti 

Ankaraspor Kulübü Başkanı Hilmi Gökçınar ve Teknik Direktör Samet Aybaba, TS 67 Taraftarlar Derneği'ni ziyaret etti. Dernek Başkanı Selim Doğan ziyaret sonunda Gökçınar ve Aybaba'ya Bordo - Mavi forma hediye ederken, maçta taraftarlara 5 bin Türk Bayrağı dağıtacaklarını açıkladı. 


</TEXT>
</DOC>
