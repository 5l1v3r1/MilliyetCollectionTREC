<DOC>
<DOCNO> 345076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo18.html </URL>
<DATE> 2005/05/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Nurullah Sağlam Bazı kulüplerden teklif alıyorum... 
</HEADLINE>
<TEXT>

     Süper Birinci Lig’de Malatyaspor’u son dakika golüyle yenmeyi başaran Gaziantepspor, deplasmanda karşılaşacağı Gençlerbirliği maçını da kazanarak sezonu galibiyetle tamamlamak istiyor. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, Gençlerbirliği’nin güçlü bir takım olduğunu, her iki takımın da sahaya galibiyet için çıkacağını söyledi. 
     Sağlam, görevinin başında olduğunu ve Gençlerbirliği maçı sonrasında görev süresinin sona ereceğini belirtti. 
     Bir teknik adam olarak görev yaptığı süre içerisinde Gaziantepspor’un başarılı olması için çalıştığını belirten Sağlam, şu anda herhangi bir kulüp ile transfer konusunda yönetim bazında görüşme yapmadığına işaret etti. 
     Bazı kulüplerden transfer teklifi aldığı konusunda yapılan spekülasyonlara da açıklık getiren Sağlam, şöyle konuştu 
     "Şu anda, Gaziantepspor’da görevim sürüyor. Son 2,5 yılı teknik direktörlük olmak üzere 13 yıldan beri Gaziantepspor’a hizmet ediyorum. Ancak görev sürem Gençlerbirliği maçı sonrasında bitiyor. 
     Tabi ki bir teknik adam olarak gelecek sezonda bir takımda görev yapmak isterim. Şu ana kadar 4-5 kulüpten, menejerler vasıtasıyla teklif aldım. Ancak, doğrusunu söylemek gerekirse bu konuda yönetim bazında hiç kimse ile bir görüşmem olmadı. Amacım, yeni sezonda hedefleri olan, başarılı olabileceğime inandığın bir takımda teknik adam olarak görev yapabilmek." 
     
</TEXT>
</DOC>
