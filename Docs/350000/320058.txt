<DOC>
<DOCNO> 320058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo23.html </URL>
<DATE> 2005/03/02/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray'da antrenmanda Hakan Şükür'den gol şov... 
</HEADLINE>
<TEXT>

     Türkiye Kupası'nde Diyarbakırspor'u deplasmanda yenerek tur atlayan Galatasaray'da gözler, hafta sonunda Beşiktaş ile yapılacak derbi maça çevrildi. 
     Sarı-kırmızılılar, zorlu maçın hazırlıklarına, teknik direktör Gheorghe Hagi yönetiminde ara vermeden sağnak yağmur altında yaptıkları çalışmayla başladılar. Diyarbakırspor maçında 90 dakika forma giyen futbolcular koşu yaparak antrenmanı tamamlarken, diğer oyuncular ise tek pas çalışmasının ardından arka sahada çift kale maç yaptı. 
     Sakatlığı tamamıyla geçen Hakan Şükür, antrenmanda gol şov yaparken, Hasan Şaş ise hırsı ve mücadeleci oyunuyla dikkati çekti. Hasan'ın antrenman bitiminde heryeri çamur içinde kalmasına karşın bu futbolcunun bir hayli neşeli olduğu gözlendi. 
     Teknik direktör Hagi, antrenman sonrasında sakat oyuncular hakkında kulüp doktoru Murat Çevik'ten bilgi aldı. 
     Galatasaray, yarın akşam basına kapalı olarak yapacağı antrenmanla Beşiktaş maçının hazırlıklarını sürdürecek. Hagi, bugünden itibaren antrenmanları derbi maça dek basına kapattı. 

     
</TEXT>
</DOC>
