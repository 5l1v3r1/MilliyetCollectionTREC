<DOC>
<DOCNO> 334677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/spor/spo30.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Avustralya'da futbol savaşı 

Futbol terörü sonunda bu sporun pek de popüler olmadığı Avustralya'da da boy gösterdi. Makedonlar'ın kurduğu Preston Lions ile Yunanlılar tarafından desteklenen South Melbourne arasında oynanan maçta büyük olaylar çıktı. 9 bin kişinin doldurduğu Bob Jane Stadı'nda yaklaşık 400'er kişilik iki grup birbirine girdi. Güvenlik güçlerinin önlemekte zorlandığı olaylarda onlarca taraftar ve 4 polis yaralandı. 

Henin'in en özel zaferi 

Sakatlığı nedeniyle uzun süre kortlardan uzak kalan Justine Henin-Hardenne 2005 yılının ilk şampiyonluğunu Family Circle Cup'ta kazandı. Belçikalı raket, turnuvanın finalinde Elena Dementieva'yı 7-5 ve 6-4'lük setlerle 2-0 mağlup etti. Atina Olimpiyatı'ndan sonra ilk kez birinci olan Henin "Bugüne kadar 20'ye yakın turnuva kazandım ama bu en özeli" dedi. 

Her yerde Samba var 

Brezilya, milli takımlar seviyesinde futbolun her alanına ambargo koymaya devam ediyor. Venezuella'daki 17 Yaşaltı Güney Amerika Futbol Şampiyonası'nın son maçında Uruguay ile 2-2 berabere kalan Sambacılar mutlu sona ulaştı. Altı takımlı mini lig statüsünde düzenlenen turnuvanın ikincisi Uruguay da Dünya Şampiyonası'na gidecek. 

Radcliffe Bu da bir ihtiyaç 

Londra Maratonu'nu kazanan bayan atlet Paula Radcliffe yarış sırasında tuvaletini yapması konusundaki eleştirilere yanıt verdi. Yaptığı hareketin doğal bir ihtiyacın karşılanması olduğunu belirten İngiliz sporcu, "Ben yarıştığım zaman tamamen kazanmaya odaklanırım ve bunun için elimden geleni ortaya koyarım. Mideme giren kramplar nedeniyle çok zaman kaybettim. Bu nedenle böyle bir şey yaptım" diye konuştu. 

ANKARAGÜCÜ 

Vural gönderildi 
NECMİ KEPÇETUTAN 

Ankaragücü'nde fatura teknik direktör Yılmaz Vural'a çıktı. Ligde son beş haftadır puan kazanamayan ve tehlikeli bölgenin içinde kalan Sarı - Lacivertli ekipte Ankaraspor karşısında alınan 5-2'lik yenilgi bardağı taşıran son damla oldu. Bu maçta tribünlerden yoğun tepki olan yönetim, dün akşam yaptığı toplantıda kötü gidişe önlem için Vural'ın biletini kesti. 

SABRİ ÇELİK 

Hakem başarılı 
MHK Başkanı Sabri Çelik, Fenerbahçe-Beşiktaş maçını yöneten Bülent Demirlek'in 80 dakika başarılı bir yönetim gösterdiğini söyledi. Demirlek'in gözlemci notunun 8.7 olduğunu belirten Çelik, "Penaltı kararı hakemin takdirine girer. Kesinlikle gözlemci tarafından tenkit yapılamaz" dedi. 

KAYSERİ 

Rekor kart 
Kayseri 2. Amatör Küme'de Sümerspor- Sanayi Esnafspor maçında rekor çıktı. Hakem Gökhan Kılıçkaya, bitime üç dakika kala çıkan kavgaya karışan 6 Sümerspor ve 9 Esnafsporlu oyuncuyu kırmızı kartla oyundan attı ve maçı tatil etti. 

TRABZON LİSESİ 

Çekler'e 5 gol 
Danimarka'daki Liselerarası Dünya Futbol Şampiyonası'nda Trabzon Lisesi, ikinci maçında Çek Cumhuriyeti'ni 5-0 mağlup etti. Takımımız, İran ile yaptığı ilk müsabakayı 1-0 kaybetmişti. Trabzon Lisesi üçüncü sınavını bugün TSİ 10.30'da İtalya karşısında verecek. 

AKÇAABAT SEBAT 

Şike ifadesi 
A.Sebatlı bazı futbolcular ve teknik heyet, Kayserispor maçındaki şike ve bahis iddialarıyla ilgili Futbol Federasyonu Avukatı Mehmet Yoğurtçuoğlu'na ifade verdi. Öte yandan Karadeniz ekibi, kamp yaptığı Side Grand Aqua Otel'e olan 35 bin YTL borcunu ödemeyediği için icraya verildi. Ancak taraftar arasında anlaşma sağlandı. 


</TEXT>
</DOC>
