<DOC>
<DOCNO> 328971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy22.html </URL>
<DATE> 2005/03/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP, Özürlüler Kanun teklifini gelecek hafta TBMM'ye sunacak 
</HEADLINE>
<TEXT>

     CHP Grup Başkanvekili Haluk Koç, özürlülerle ilgili hazırladıkları kanun teklifini gelecek hafta TBMM Başkanlığı'na sunacaklarını bildirerek, ''İşte takke işte kel... Teklif ortada, artık kimseyi kandıramayacaksınız. Elimiz yakanızda'' dedi. 
     Koç, Türkiye Sakatlar Konfederasyonu Başkanı Faruk Öztimur ve federasyon temsilcileri ile TBMM'de görüştü. 
     Türkiye'de özürlülerin yeterli sağlık, eğitim, rehabilitasyon ve istihdam olanaklarına sahip olmadığını, bu sosyal yarayı sarmak için sivil toplum kuruluşlarının da katkısıyla geçtiğimiz hükümetler döneminde tasarılar hazırlandığını ifade eden Koç, bunların hiçbirinin yasalaşmadığını anımsattı. 
     Konuyla ilgili AK Parti hükümeti tarafından da bir yasa tasarısı hazırlandığını ifade eden Koç, şunları söyledi 
     ''İlgili bakanlar ve AKP sözcüleri özürlülerle ilgili her zeminde bu yasayı konuştular, umut verdiler. Özürlüler camiasında büyük beklentiler yaratıldı. Beklenen ve verilen sözler, geçtiğimiz Temmuz ayında Parlamento kapanmadan bu yasanın çıkmasıydı. 
     Hazırlanan ilk yasa taslağı 7 Mayıs 2004 günü Bakanlar Kurulu'na sevk edilmiş ve 24 Mayıs 2004 günü Bakanlar Kurulunda tartışılmıştı. Bakanlar Kuruluna sunulan bu 94 maddelik yasa taslağının, 40 maddesine Maliye Bakanlığının itiraz etmesi nedeniyle TBMM'ye sevk edilemedi. 
     Geçtiğimiz hafta hükümetin TBMM ye sunulmak üzere 50 maddelik yeni bir yasa tasarısını imzaya açtığını öğrendik. Bu yeni tasarıda, ilk taslaktaki özürlülerin yaşamlarını iyileştirecek, kolaylaştıracak düzenlemelerin, ilgili maddelerin Genel Sağlık Sigortası, Sosyal Sigorta Sistemlerinin Tek Çatı Altında Toplanması, Primsiz Ödemeler Kanunu ve Belediyeler Kanunlarında yer alacağı gerekçesiyle, neredeyse tamamından vazgeçildiği anlaşılmaktadır. 
     Şimdi siz yasa tasarısı hazırlayacaksınız, milyonlarca özürlüye umut vereceksiniz, sonra bu tasarının parasal kaynak gerektirmeyen bölümlerine bile Maliye Bakanı'nız itiraz ettiğinden dolayı bunu TBMM'ye sevk edemeyeceksiniz. Sonra kendi hazırladığınız tasarının bütün olumlu hükümlerinden arındırarak, göz boyamak için tekrar TBMM'ye göndereceksiniz. Bu zihniyet özürlülerin sorunlarının çözümüne ne kadar sağlıklı yaklaşabilir bilemiyorum.'' 
     
     ŞOV YAPMAK 
     2005 yılının Başbakan Tayyip Erdoğan tarafından ''Özürlülerin İstihdam Yılı'' ilan edildiğini ve iktidarın şov yapmaktan, iş yapmaya fırsat bulamadığını öne süren Koç, ''Sayın Başbakan yurt dışına sık gidip geldiği için ısı farkıyla bunları söyledi herhalde. Siz ne söylüyorsunuz, ne yapıyorsunuz sayın Başbakan '' diye konuştu. 
     Haluk Koç, CHP olarak başta Türkiye Sakatlar Konfederasyonu olmak üzere ilgili kurum ve kişilerin görüş ve önerilerini dikkate alarak düzenledikleri 97 maddelik yasa tekliflerini önümüzdeki hafta TBMM'ye sunacaklarını bildirdi. Koç, teklifte özürlülerin insan onuruna yakışır bir yaşam sürmeleri ve yaşamın tüm nimetlerinden zihinsel ve fiziksel yeteneklerinin elverdiği ölçüde yararlanmaları yönünde düzenlemeler öngörüldüğünü kaydetti. Koç, yasa tekliflerinde özetle şunları öngördüklerini belirtti 
     ''Özürlülerle ilgili idari ve düzenleyici işlemlerin ayrımcılığa neden vermemesi amacıyla bu faaliyetleri izleyip değerlendirecek bir organın Özürlüler Yüksek Kurulu bünyesinde oluşturulması öngörülmüştür. 
     Teklifin önemli bir düzenlemesi primli ve primsiz sosyal güvenlik sistemi içerisinde bakım sigortası ve yardımı öngörülmesidir. Bu kadınlarımızın toplumsal yaşama katılımını arttıracaktır. 
     Diğer sosyal güvenlik kurumlarından farklı olarak, 2022 sayılı kanuna göre muhtaç aylığı alan özürlü kadınlar evlendiklerinde aylıkları kesilmekte ve evlendiklerinden aylık kesilene kadar geçen sürede aldıkları tutar icrai takibatla geri istenmektedir. Kadın-erkek eşitliğine aykırı olan bu uygulamadan çok sayıda özürlü kadınımız mağdurdur. Teklifimizde bu konuda telafi edici düzenleme yapılmıştır. 
     Yasa teklifimiz temel sağlık hizmetlerinin gerçekleşmesi esnasında sakatlıkların erken teşhis ve tespitine yönelik düzenlemeleri de içermektedir.'' Haluk Koç, teklifte, özürlülere geleneksel acıma ve yardım duyguları ile yaklaşmak yerine bu insanların kendi kendilerine yetecek, kendi kendilerine yardım edecek şekilde eğitilmeleri, donatılmaları ve korunmaları, mantığından hareket edildiğini belirterek, ''İşte takke, işte kel. Hükümetin hazırladığı tasarı da bizim ki de ortada. Artık kimseyi kandıramayacaksınız. Elimiz yakanızda'' diye konuştu. 
     
     ''BASINA SİTEM-'' 
     Konfederasyon Başkanı Öztimur da konuşmasında, hazırladıkları yasa taslağıyla ilgili olarak parti grupları ile görüşmek üzere TBMM'ye geldiklerini belirterek, ''Ancak görüyorum ki daha biz konuşmadan birçok basın mensubu toplantıdan ayrılıyor. Onlara Gaziantep'te yaralanıp sakat kalan arkadaşlarını hatırlatmak isterim. Yani bir gün piyango size de çıkabilir. Bu bir parti olayı değil insani bir olaydır'' dedi. 
     Konfederasyon üyeleri içinde her partiye mensup kişilerin bulunduğunu, ancak kader birliği yaptıkları bu insanlarla amaçlarının, kendileri için daha yaşanılabilir bir dünya yaratmak olduğunu kaydeden Öztimur, Başbakanlık tarafından iyi niyetle hazırlanan tasarının Maliye Bakanlığı tarafından değiştirilmesinin kabul edilemeyeceğini bildirdi. 
     
     ''LOKMAN AYVA, HER ŞEYİ BİLDİĞİNİ ZANNEDİYOR'' 
     AK Parti'de 2 özürlü milletvekili bulunduğunu, bunlardan İstanbul Milletvekili Gürsoy Erol'un sorunlarına hiç duyarlılık göstermediğini ileri süren Öztimur, ''Diğer vekilimiz Lokman Ayva ise her şeyi bildiğini zannederek davranıyor ve yanılıyor. Hükümet ayrı tasarı hazırlıyor Ayva ayrı tasarı hazırlıyor. Lokman Ayva, AK Parti milletvekili değil mi '' diye konuştu. 
     Öztimur, CHP'de özürlü milletvekili bulunmamasını da eleştirerek, ''Lokman Ayva'nın söylediği her şeyin doğru olduğunu test edecek kimse yok''dedi. 
     Öztimur, daha sonra hazırladıkları yasa taslağını CHP Grup Başkanvekili Koç'a verdi. Haluk Koç, CHP'nin hazırladığı teklifle, ''hükümet tarafından ortaya konmak istenen oyunu bozmayı hedeflediklerini'' bildirerek, ''Size söz veriyorum istekleriniz bu düzenlemede yer alacak'' dedi. 
     
</TEXT>
</DOC>
