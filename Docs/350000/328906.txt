<DOC>
<DOCNO> 328906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko22.html </URL>
<DATE> 2005/03/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
''Hacı Murat'' hala ilgi görüyor... 
</HEADLINE>
<TEXT>

     Harun KAYMAZ AA 

Türkiye'de, 1970'li yılların en popüler otomobillerinden biri olan, ancak hurda yasasıyla birlikte trafikte nadir görülen, kamuoyunda ''Hacı Murat'' olarak bilinen ''Murat 124'', Bursa'daki ''Tofaş Anadolu Arabaları Müzesi''nde en fazla ilgi çeken modeller arasında yer alıyor. 
     ''Tofaş Anadolu Arabaları Müzesi'' Müdürü Zeynep Döndüren, AA muhabirine yaptığı açıklamada, Bursa Büyükşehir Belediyesi tarafından kamulaştırılan eski bir ipek fabrikasında 17 bin metrekarelik alana kurulan müzeyi, günde ortalama 70 kişinin ziyaret ettiğini söyledi. 
     Müzenin tüm restorasyonunun Tofaş tarafından yapıldığını ifade eden Döndüren, 2002 yılında açılışı gerçekleştirilen müzeyi ziyaret edenlerin, tekerlekli araçların yüzlerce yıl süren serüvenine şahit olduklarını ve adeta zamanda yolculuk yaptıklarını vurguladı. 
     Döndüren, müzede sergilenen eserlerin mimar Naim Arvas ve arabacı ustası Mustafa Babik'in aylar süren yoğun çalışmaları sonucunda toplandığını dile getirerek, şöyle konuştu 
     ''Sergilenen tüm eserler köylerden ve kentlerden tek tek gezerek toplandı. Her bir araba, çok ince işlemlerden geçirilerek restore edildi. Zaman içinde değişikliklere uğrayan bu arabalar, yeniden orijinal duruma dönüştürüldü. Anadolu üretim ustalığının değişik tasarımlarının sunulduğu müzemizde kupa, Bursa, Balıkesir ve Akhisar'dan öküz arabaları, ağaç arabalar, Tokat kağnı, Bursa yarım esebey, kırsal arabalar, Bursa derin esebey, Akhisar eek atlı esebey, Konya ve İstanbul çarklıları, Sivas at arabası, Bursa, Trakya ve Eşkişehir tatar arabaları, fayton, yol arabaları, Briçka, Panyo, ağır yük, top ve savaş arabaları gibi farklı yörelere ait modeller bulunuyor.'' Üretildiği 1970'li yıllarda Türkiye'nin en popüler otomobillerinden biri olan ''Murat 124''ün, müze ziyaretçilerinin en fazla ilgi gösterdiği modeller arasında yer aldığını vurgulayan Döndüren, ''Murat 124'ün yanı sıra 1971 model Murat 131 ve Osmanlı döneminde kullanılan emme basma sistemiyle çalışan tulumbanın bulunduğu itfaiye aracı ziyaretçilerin ilgi odağı oluyor'' dedi. 
     Döndüren, müzenin bulunduğu bölgenin müsait olması nedeniyle vatandaşlar için yürüyüş parkuru açtıklarını, yeni kurdukları bir kafeteryanın da ziyaretçilerin hizmetine sunulduğunu söyledi. 
     Zeynep Döndüren, 17. yüzyıldan kalma tarihi Umurbey Hamamı'nın da restore edilerek müzeye devredileceğini belirterek, müzenin pazartesi günü hariç hergün 10.00-17.00 saatleri arasında ziyarete açık olduğunu sözlerine ekledi. 
     
</TEXT>
</DOC>
