<DOC>
<DOCNO> 340453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko04.html </URL>
<DATE> 2005/05/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İpek Yolu Treni, Türkmenistan yolunda... 
</HEADLINE>
<TEXT>

     İpek Yolu Treni’nin, İran seferini tamamlayarak bir sonraki fuar açılışının gerçekleştirileceği Türkmenistan’nın başkenti Aşkabat’a doğru yola çıktığı bildirildi. 
     Forum Fuarcılık ve Geliştirme A.Ş’den yapılan açıklamaya göre, İpek Yolu Türk İhraç ürünleri Fuarı kapsamında tarihi İpek Yolu güzergahında ihracat seferine çıkan İpek Yolu Treni, ilk durak olan İran’da 3 ayrı fuar açılışına ev sahipliği yaptı. 
     Daha sonra Türkmenistan’a hareket eden Tren, 11 Mayıs’ta Aşkabat’ta düzenlenecek tören için hazırlanacak. 
     Açılışını Ulaştırma Bakanı Binali Yıldırım’ın gerçekleştireceği törene Türkiye’den 30 kişilik işadamı heyetinin katılması bekleniyor. 
     Aşkabat’taki fuar kapsamında ayrıca Ayna Grubu da bir konser verecek. 
     İpek Yolu Treni, Türkmenistan’ın ardından Tacikistan, Kırgızistan ve son durak olarak Kazakistan’da mola vererek seferini tamamlayacak. 
     23 Nisan’da İstanbul’dan hareket eden ve 24 Nisan’da Ankara Tren 
     Garı’ndan Devlet Bakanı Kürşad Tüzmen ve Ulaştırma Bakanı Binali Yıldırım’ın katıldığı bir törenle uğurlanan İpek Yolu Treni, İran seferinde, 29 Nisan’da Tebriz’de, 1-2 Mayıs’ta başkent Tahran’da ve 5 Mayıs’ta Meşhed’de olmak üzere 3 ayrı fuara ev sahipliği yapmıştı. 
     
</TEXT>
</DOC>
