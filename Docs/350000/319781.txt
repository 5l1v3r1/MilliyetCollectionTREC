<DOC>
<DOCNO> 319781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas17.html </URL>
<DATE> 2005/03/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
"Dinozor fosili" kafaları karıştırdı 
</HEADLINE>
<TEXT>

     Tarsus Müze Müdürü Kadir Yanık, 150-200 milyon yıllık bir dinozora ait olduğu sanılan fosilin, yaklaşık 10 yıl önce Sarıveli Köyü'nde bulunduğunu tahmin ettiklerini bildirdi. 
     Yanık, AA muhabirine yaptığı açıklamada, yaptıkları araştırmada 2-3 el değiştiren fosilin, yaklaşık 10 yıl önce Tarsus'un Sarıveli Köyü'nde bulunma ihtimalinin güçlendiğini söyledi. 
     Fosili bulan kişilerin, muhtemelen rant sağlamak için sakladıklarını sandığını ifade eden Yanık, şunları kaydetti 
     ''Tarsus'ta bulunan ve müzede koruma altına aldığımız fosil, ağız ve çene yapısı ile dişleri olduğu için büyük önem arz ediyor. Türkiye hatta dünya tarihi açısından değerli bu fosilin, bulunduktan 10 yıl sonra elimize geçmesi ise üzüntü verici. Rant peşinde koşan insanlar, diğer taraftan bilime zarar verdiklerinin farkında değiller. Müzedeki fosilin incelenmesi için konuyu Mersin ve Ege üniversitelerine fotoğraflarla birlikte rapor halinde bildirmiştik. Bize gelecek sonuca göre fosilin bulunduğu yerle ilgili araştırmalarımızı sürdüreceğiz. Ayrıca Ege Üniversitesi'nden Prof. Dr. Tanju Kaya başkanlığında bir heyet, Mayıs ayında kente gelerek incelemelerde bulunacak.'' 
     
     ''BULUNTULAR KESİNLİKLE DİNOZOR FOSİLİ OLAMAZ'' 
     Mersin Üniversitesi Mühendislik Fakültesi Jeoloji Bölümü öğretim üyesi Prof. Dr. Nurdan İnan ise söz konusu buluntuların kesinlikle belirtildiği gibi dinozor fosili olamayacağını öne sürdü. 
     Bulguların filgiller veya atgillerden olabileceğini belirten İnan, şunları kaydetti 
     ''Bulgular, bölge itibari ile dinozor fosili olması imkansız. Zaten Türkiye'de, dinozor fosili Hacettepe Üniversitesi Mühendislik Fakültesi Jeoloji Bölümü öğretim üyesi Doç. Dr. Cemal Tunaoğlu tarafından Kastamonu'da bulunmuştu. Sanırım bu bulgular, üstmiyosen ya da piyosen dediğimiz dönemlere ait olup, 5 ile 10 milyon yıllık olabilir. Bazı parçalar ise suda yaşayan ihtiyozor ya da gergedangillere ait olabilir. Kesin yargıya varmak için bulguları incelememiz gerekiyor. Hafta sonunda bir heyet ile Tarsus'a giderek incelemelerde bulunacağız.'' Tarsus'ta bir kişi 15 Şubat Pazartesi günü Hebilli Köyü kum ocağından inşaat için getirttiği kumdan fosil çıktığını iddia ederek müze yetkililerine teslim etmişti. 
     
</TEXT>
</DOC>
