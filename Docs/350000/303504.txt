<DOC>
<DOCNO> 303504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas16.html </URL>
<DATE> 2005/01/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aileler evlat edinmede aşırı seçici... 
</HEADLINE>
<TEXT>

     Erzurum'da, ailelerin yurt ve yuvalarda bulunan çocukları evlat edinmede yaptıkları müracaatta aşırı seçici davrandıkları belirlendi. 
     İl Sosyal Hizmetler Müdürü İbrahim Halil Keklik, AA muhabirine yaptığı açıklamada, Erzurum'da ailelerin evlat edinme talebinin fazla olduğunu belirterek, evlat edinmede yaşadıkları en büyük sorunun ise ailelerin aşırı seçiciliği ve yasal prosedür işlemleri olduğunu söyledi. 
     Keklik, ailelerin özellikle 0-6 yaş grubu çocuklar arasından evlat edinmek istediklerini, bu yaş grubu içerisinde ise ebeveynleri ölmüş ve 3 ayı geçmemiş çocuklara olan rağbetin fazla olduğunu bildirdi. 
     Ailelerin cinsiyet konusunda da titiz davrandıklarını anlatan Keklik, şunları kaydetti 
     ''Bölgemizde evlat edinmeye olan talep hayli fazla. Ancak aileler, evlat edineceği çocuğun ebeveynlerinin bulunmamasından, cinsiyetine ve 3 ayı geçmemiş olmasına kadar birçok özellik arıyorlar. Ayrıca ailelerin seçiciliğinin yanında yasal prosedürler de evlat edinme işlemlerini etkiliyor.'' Keklik, yurt ve yuvalardaki çocukların büyük bölümünün ebeveyninin bulunduğunu belirterek, evlat edinmede söz konusu kişilerin rıza kararının da etkili olduğunu ifade etti. Ebeveynlerin genelinin çocuklarını evlatlık vermek istemediklerinin altını çizen Keklik, ebeveyn rızası olmadan çocukların başka bir aileye evlatlık verilmesinin mümkün olmadığını kaydetti. 
     Keklik ayrıca, yuva çocukları arasından evlatlık almak isteyen aileler için de 1-1.5 yıl arası inceleme sürecinin bulunduğunu belirterek, söz konusu incelemenin evlat edinme işlemlerini etkilediğini dile getirdi. 
     
     HEDEF, ÇOCUĞUN AİLESİNDEN KOPMAMASI 
     Keklik, Sosyal Hizmetler Müdürlüğü olarak hedeflerinin, çocukların ailelerinin yanından ayrılmadan koruyucu, önleyici ve geliştirici hizmet almalarını sağlamak olduğunu söyledi. 
     Erzurum ve ilçelerinde 2003 yılında 20 aile ve 80 çocuğa söz konusu hizmetin sunulduğunu anlatan Keklik, 2004 yılında ise bu rakamın 40 aile ve 120 çocuğa çıktığını ifade etti. 
     Yuva ve yurt ortamındaki muhtaç çocuklardan 16'sının da ailelerinin yanında desteklenmeye başlandığını bildiren Keklik, şunları kaydetti 
     ''Çocuğun ailesinden kopmadan koruyucu, önleyici ve geliştirici hizmet almasını sağlamaya çalışıyoruz. Bu doğrultuda 73 ila 650 YTL arasında değişen miktarlarda ailelere maddi destek sağlıyoruz. Yardıma muhtaç çocuklarımızın psiko-sosyal yapıları için ailelerinin yanından ayrılmamaları büyük önem taşıyor.'' 
     
</TEXT>
</DOC>
