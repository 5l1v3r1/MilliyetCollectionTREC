<DOC>
<DOCNO> 331221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur25.html </URL>
<DATE> 2005/04/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yeni evlileri kaza ayırdı 
</HEADLINE>
<TEXT>

     Adem GÜVEN İZMİR, DHA 

İZMİR'in Konak ilçesinde kaza yaptıktan sonra olay yerine gelen trafik polisinin yanına gitmek için yolun karşısına geçmeye çalışan 11 günlük evli Mustafa Demirci, otomobilin altında kaldı. Eşinin gözleri önünde kanlar içinde kalan Demirci, kaldırıldığı hastanede hayatını kaybetti. 
     Kaza, dün saat 23.00 sıralarında Yeşildere yolu Mehmetçik Parkı yanında meydana geldi. Ayakkabıcılar sitesinde işçi olan 27 yaşındaki Mustafa Demirci, 11 günlük eşi 24 yaşındaki Fatma Demirci'yle Gaziemir'de bir alışveriş merkezine gitti. Alışveriş yaptıktan sonra burada karşılaştığı iki yakınını da aracına alan Mustafa Demirci, evine dönerken yönetimindeki 35 ASB 40 plakalı otomobilin direksiyon hakimiyetini kaybetti, yan şeritte giden polis memuru Teoman Altay idaresindeki 35 TF 657 plakalı özel otomobile çarptı. Çarpışmadan sonra duran iki araç sürücüsü trafik ekibi çağırdı. Ancak trafik ekibi çift şeritli, bölünmüş yolda karşı yönden geldi. Kaza yapan araçların sürücüleri trafik ekibinin yanına gitmek için yolun karşısına geçmeye çalışırken, Mustafa Demirci'ye Karabağlar'dan Basmane semtine giden Celal Bayar Üniversitesi Biyoloji Bölümü 4'ncü sınıf öğrencisi 23 yaşındaki Ferruh Vardar'ın kullandığı 35 AH 0507 plakalı otomobil çarptı. 
     Yeni evlendiği eşi Fatma Demirci'nin gözleri önünde meydana gelen kazada, kanlar içinde yere düşen Mustafa Demirci, sağlık ekiplerinin kaza yerinde yaptığı ilk müdahalenin ardından Tepecik Eğitim Hastanesi'ne kaldırıldı. Acil serviste müdahale altına alınan Demirci, kurtarılamadı. Acı haber sonrasında gözyaşlarına boğulan Demirci'nin yakınları, güçlükle sakinleştirildi. Kazadan sonra gözaltına alınan otomobil sürücüsü Ferruh Vardar, yayaların aniden önüne çıktığını söylediği öğrenildi. Kazayla ilgili soruşturma başlatıldı. 
     
</TEXT>
</DOC>
