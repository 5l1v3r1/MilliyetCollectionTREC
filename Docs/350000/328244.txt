<DOC>
<DOCNO> 328244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur15.html </URL>
<DATE> 2005/03/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Eski eşine adliye çıkışında kurşun yağdırdı 
</HEADLINE>
<TEXT>

     Şaban KARDEŞ DHA 

      TEKİRDAĞ'ın Çerkezköy İlçesi'nde 23 yaşındaki Gürkan Cür, boşandığı eşi 22 yaşındaki Gülcan Fındık'a adliye çıkışında kurşun yağdırdı. Vücuduna 7 kurşun isabet eden Fülcan Fındık, hastanede tedavi altına alınırken, kaçmak isteyen Cür polis tarafından yakalandı. 
     Çerkezköy'de yaşayan Gülcan Fındık, aralarında şiddetli geçimsizlik olan eşi Gürkan Cür'le boşanmak için dava açtı. Bir çocukları bulunan çift, bu sabah duruşmaya katılmak için Çerkezköy Adliyesi'ne geldi. Mahkemede, hakim çiftin şiddetli geçimsizlik nedeniyle boşanmasına karar verdi. 
     Duruşmaya annesi Pembe Fındık ile gelen Gülcan Fındık, karar sonrası adliyeden ayrılıp yürüyerek Fevzipaşa Mahallesi'ndeki evlerine gitmek istedi. Boşanma kararına sinirlenen Gürkan Cür, TREDAŞ önünde eski eşi ve annesinin önünü kesti. Cür, belinden çıkarttığı ruhsatsız tabancasıyla eski eşini kurşun yağmuruna tuttu. Gülcan Fındık, bacaklarına aldığı 6, eline aldığı 1 kurşunla olduğu yere yığıldı. Gürkan Cür ise olay yerinden kaçtı. Anne Pembe Fındık ise çevredekilerden yardım istedi. 
     Gülcan Fındık olay yerine çağırılan ambulansla Özel Çerkezköy Hastanesi'ne kaldırıldı. Fındık'ın hayati tehlikesinin bulunmadığı bildirildi. Eski eşini kurşunlayarak kaçan Gürkan Cür ise olaydan yarım saat sonra polis tarafından yakalanarak gözaltına alındı. Olayla ilgili soruşturma sürüyor. 
     
</TEXT>
</DOC>
