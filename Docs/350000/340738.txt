<DOC>
<DOCNO> 340738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur21.html </URL>
<DATE> 2005/05/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
En az 1 yıllık evliliklerde boşanma için çiftler birlikte başvurmalı 
</HEADLINE>
<TEXT>

     Yargıtay, en az bir yıl sürmüş evliliklerde, boşanma kararının verilebilmesi için karı kocanın birlikte mahkemeye başvurması gerektiğine hükmetti. 
     G.B., evliliğinin birinci yılında kocası S.B.’den boşanmak için Alanya 1’inci Asliye Hukuk Mahkemesi’ne başvurdu. Mahkeme, G.B.’nin anlatımları üzerine, boşanma kararını verdi. 
     Adalet Bakanlığı’nın yazısı üzerinde Yargıtay Cumhuriyet Başsavcılığı, davayı temyiz etti. Dosya, Yargıtay’a taşındı. 
     Yargıtay 2’nci Hukuk Dairesi, Medeni Yasa’ya göre, en az bir yıl sürmüş evliliklerde eşlerin birlikte başvurması ya da bir eşin diğerinin davasını kabul etmesi halinde evlilik birliğinin temelinden sarsılmış sayıldığının öngörüldüğünü ifade etti. Yüksek Mahkeme, hakimin de bizzat tarafları dinleyerek, evlilik birliğinin temelinden sarsılmış olup olmadığına inanarak, karar vermesi gerektiğini kaydetti. 
     Yargıtay 2’nci Hukuk Dairesi, Alanya 1’inci Asliye Hukuk Mahkemesi’nin boşanma yönündeki kararını, taraflardan birinin dinlenerek verildiği gerekçesiyle bozdu. Yüksek Mahkeme’nin bu kararı Resmi Gazete’de yayımlandı. 
     
</TEXT>
</DOC>
