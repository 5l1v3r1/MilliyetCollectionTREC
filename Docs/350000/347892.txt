<DOC>
<DOCNO> 347892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy43.html </URL>
<DATE> 2005/06/01/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Subay, hakim, memur maaşı aynı çatıya alınıyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, subay, hakim, memur gibi tüm kamu personelinin maaş sisteminin 657 sayılı Devlet Memurları Yasası yerine çıkarılacak personel yasasıyla aynı çatı altında toplanacağını bildirdi. Şahin, aynı hizmet statüsünde aynı hizmet süresinde ve aynı tahsil seviyesinde olmalarına karşın görev yaptıkları kurumlara göre maaşların farklılaşması uygulamasına son vereceklerini belirtirken, maaşı oluşturan kalemlerin azaltıldığını yeni yasada maaşları belirleyen en önemli kalemlerin "temel görev aylığı, hizmet farkı ek ödemesi ve performansa dayalı ödeme" olacağını bildirdi. 
     Bakan Şahin, gazetecilerle yaptığı sohbet toplantısında yeni personel yasa tasarısı taslağına ilişkin ayrıntılı bilgi verdi. Şahin, 657 sayılı devlet memurları kanunu tamamen ortadan kaldıran yeni bir personel kanun tasarısı üzerinde uzun süredir çalışıldığını ve taslak haline dönüştürüldüğünü belirtirken, önümüzdeki Bakanlar Kurulu’nda tasarının geniş olarak ele alınacağını söyledi. 
     
     TSK VE YARGININ MÜSTAKİL MAAŞ YASALARI KALKIYOR 

     Yeni yasanın getireceği önemli düzenlemeleri anlatan Şahin, kamu kurum ve kuruluşlarındaki tüm personelin yeni yasanın kapsamına alındığını söyledi. Türk Silahlı Kuvvetleri, hakim ve savcılar ile öğretim üyelerinin kendilerine ait müstakil yasaları bulunduğunu anımsatan Şahin, "Yeni personel kanunu tüm kamu kurum ve kuruluşlarının personeli bu kanun kapsamına almaktadır. 
     Maaşlar ve sosyal haklar bakımından bu kanuna tabi olacaklardır" dedi. Şahin, bu kurumların "göreve alım, yükselme, terfi ve disiplin hükümleri"ne ilişkin müstakil yasalarına ise dokunulmayacağına dikkat çekti. 
     Şahin yeni yasayla getirecekleri en önemli düzenlemelerden birinin maaş sisteminin değiştirilmesi olduğunu söyledi. "Şu anda en fazla şikayet konusu aynı statüde aynı hizmet süresinde aynı tahsil seviyesindeki kişilerin farklı kurumlarda farklı ücret almalarından kaynaklıdır" diyen Şahin, yeni yasayla bunun önüne geçeceklerini söyledi. 
     Mehmet Ali Şahin "Şimdi bütün bunlara önlemek için şu cümleyi koyuyoruz ’Personele bu kanunda belirtilen mali haklarla sosyal yardımlar dışında herhangi bir ödeme yapılmayacaktır. Başka kanunlarla hiçbir personele bu kanunun dışında maaş veya sosyal hak ödenmeyecektir.’ İlerde bu yeniden istismar edilmemesi için önünü şimdiden kesiyoruz" dedi. 
     
     PERFORMANSA DAYALI ÖDEME 

     Şahin, personele performansa dayalı ödeme sistemine de bu tasarıyla geçileceğini de belirtirken, maaş hesaplamalarında kullanılan üç ayrı katsayının teke indirileceğini söyledi. Maaş sistemine ilişkin daha fazla bilginin Bakanlar Kurulu’ndaki görüşmelerin ardından verilebileceğini söyleyen Şahin "Genel olarak maaş sistemini oldukça sadeleştiriyoruz. Maaşı oluşturan kalemler azaltılıyor, sadeleştiriliyor. Temel görev aylığı, hizmet farkı ek ödemesi, performansa dayalı ödeme en önemli ödeme kalemleri olarak karşımıza çıkıyor. Sınıfları kaldırılarak yerine gruplar geliyor, 17 tane grup oluşturuldu" dedi. 
     Şahin, ayrıca özürlü çocuklar için ödenecek çocuk yardımını da artırdıklarını bildirdi. 
     
     Şahin, yeni yasanın getireceği bazı düzenlemeleri şöyle sıraladı 

     "-Sözleşmeli personel çalıştırılmasının kapsamı genişleyecek. 
     -Personele ilişkin işlemlerin takibi ve dosyaların tutulmasında Türkiye Cumhuriyeti kimlik numarasının kullanılacak. Kimlik numarasıyla kamudaki dosya numarası aynı olacak. 
     -Derece ve kademe sisteminden vazgeçilerek basamak sistemine geçilecek. Basamak ilerlemesi yılda bir kez ve aynı tarihte yapılacak. 
     -Hizmet sınıfları kaldırılacak. Genel idari hizmetler sınıfı, yardımcı hizmetler sınıf kalkıyor. 
     -Disiplin cezalarının verilmesinde disiplin kurullarının yetkisi artırılacak. Bir kişi tarafından verilen cezalarda da disiplin kurulları devreye sokulacak. 
     -Disiplin kurulu kararlarına karşı yargıya gidilebilecek. 
     -Sicil sisteminden personel ve başarı değerlendirme sistemine geçilecek. Başarı değerlendirmesinde aleniyet ilkesi benimsenerek, sicili olumsuz olanların yanı sıra olumlu olanların sonuçları da açıklanacak. 
     -Personelinin başarısız sicil notu alması durumunda kuruma da sorumlu tutulacak. 
     -Memurlarımız il dışına çıkışlarında izin almaları ve çalıştıkları ilde ikamet etme zorunluluğu kaldırılacak. 
     -Hizmet sınıfları ve unvanları derece ve kademe verilmesi suretiyle tanınan ayrıcalıklar kaldırılacak. 
     -Merkezi sınav görevde yükselme ve unvan değişikliği sistemi kanunla düzenlenecek. 
     -Artık devlet kamu kurum ve kuruluşları hizmetiçi eğitim tesisleri adı altında sosyal tesisleri açamayacak. 
     Hizmet satın alma yoluyla bu ihtiyaç karşılanacak. 
     -Kamu personeline ilişkin tüm veriler Devlet Personel Başkanlığı’nda toplanacak." 
     
     YAŞ KARARLARI YARGIYA KAPALI 

     Şahin açıklamalarının ardından gazetecilerin sorularını da yanıtladı. Şahin, YAŞ kararları nedeniyle görevden alınan personelin de yargıya gidip gidemeyeceğine ilişkin bir soruya, "YAŞ kararlarının yargı denetimine açılması Anayasal bir sorun. Buradaki disiplin suçlarına ilişkin bir düzenleme yapmamız mümkün değil" karşılığını verdi. 
     
     MİT DİNLEMESİ İDDİASI 

     Bakan Şahin, MİT’in ülke genelinde dinleme yaptığına ilişkin basında çıkan haberlerle ilgili olarak, "Bu konuda gazete haberi kadar bir bilgiye sahibim. Ancak haberleşmenin gizliliği esastır" diyerek konuyla ilgili yüzlerce düzenleme yaptıklarını ifade etti. Şahin, "Yaptıklarımızın bir anlamı yok, anlamına gelecek uygulamaları tasvip etmiyorum" dedi. 
     
     TOPLU GÖRÜŞMELERDE 4 4 ÖNERİLECEK 

     Şahin, iki yıl önce yaptıkları toplu görüşmelerde yüzde 5 5 önerdiklerini ve bunu Türk-İş’in de kabul ettiğini anımsatarak, "O sırada enflasyon hedefimiz yüzde 12’ydi. 
     2005 enflasyon hedefimiz ise yüzde 8’dir, dolayısıyla 
     Ağustos ayında yapılacak toplantıda yüzde 4 4 önereceğiz" diye konuştu. 

     
</TEXT>
</DOC>
