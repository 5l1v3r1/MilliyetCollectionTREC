<DOC>
<DOCNO> 349519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko05.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Son bir yılda 19.8 milyar dolarlık sıcak para geldi 
</HEADLINE>
<TEXT>



Merkez Bankası, şubat ayı itibarıyla Türkiye'ye son bir yılda giren sıcak paranın, net 19.8 milyar dolar olduğunu açıkladı. Merkez Bankası'nın 2005 yılının birinci çeyreği Ocak - Şubat - Mart dönemine ilişkin Para Politikası Raporu'na göre, yalnızca Aralık 2004 - Şubat 2005 döneminde sıcak para girişleri toplam 7 milyar dolar oldu. 
Raporda, Türkiye için sıcak para büyüklüğü hesaplanırken, en genel ifadeyle "portföy yatırımları, kısa vadeli sermaye akımları ile net hata ve noksan kalemlerinin" sıcak para tanımına dahil edildiği belirtildi. 
Bu tanıma göre, Türkiye'ye 2005 Şubat ayı itibarıyla son bir yılda giren sıcak para, net 19.8 milyar dolar olarak hesaplandı. Net hata ve noksan hariç tutulduğunda ise bu tutar, net 14.2 milyar dolar olarak belirlendi. Bu girişin 10.8 milyar doları yabancı kaynaklı, 9 milyar doları ise yurtiçi yerleşik kaynaklı oldu. Yabancı kaynaklı sıcak para hareketleri, "İMKB'de hisse senedi ve DİBS alımları ile bankalarda açılan kısa vadeli mevduattan" oluştu. 

'Beklentinin tersi oldu' 
Dalgalı kur rejiminde kur riskinin piyasalarda olmasının, sıcak para çıkışının maliyetini artırdığı, dolayısıyla dalgalı kur rejimi uygulayan ekonomilerde sıcak para girişlerinin göreli olarak düşük kalmasının beklendiği ifade edilen raporda, şöyle denildi 
"Bu beklentinin tersine, Türkiye'de uygulanan dalgalı kur rejimine ve reel faizlerde gözlenen önemli ölçüde gerilemeye rağmen, sıcak para girişlerinin son yıllarda hızlandığı görülmektedir. Bu gelişmenin ardındaki temel faktörün ise sağlanan makroekonomik istikrar, bankacılığın kırılganlığındaki azalma, rezervlerin yüksek düzeyi ve bunlara paralel artan yatırımcı güveni olduğu düşünülmektedir. Ayrıca AB ile ilişkilerde yaşanan olumlu gelişmeler ve IMF ile yapılan yeni stand-by programı konusundaki belirsizliklerin ortadan kalkması, yabancı kaynaklı sıcak para girişinin artmasında önemli rol oynuyor. Nitekim yalnızca Aralık 2004 - Şubat 2005 döneminde sıcak para girişi toplam 7 milyar dolar oldu." 

'Cari açıkta sorun yok' 
Raporda, reformlar ve istikrarın sürmesiyle portföy ve doğrudan yabancı sermaye yatırımı girişlerinin sürmesinin beklendiği, kısa vadeli kredilerin yanı sıra özel sektörün uzun vadeli borçlanmaları sonucunda cari işlemler açığının finansmanında sorun yaşanmayacağının tahmin edildiği bildirildi. Raporda, "Cari açığın döviz kurları ve enflasyon üzerinde baskı unsuru oluşturması beklenmemektedir" denildi. 


</TEXT>
</DOC>
