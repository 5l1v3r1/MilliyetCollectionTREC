<DOC>
<DOCNO> 304999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/spor/spo03.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz santrfor 
</HEADLINE>
<TEXT>


Paraguay basını, Galatasaray'ın, Libertad ekibinin yıldız golcüsü Juan Eduardo Samudio ile pazarlık yaptığını ileri sürdü. Gazeteler, transferin bu hafta içinde bitebileceğini yazdı 

MEHMET ÇİFTÇİ 


Masaya oturacaklar 
SARI - Kırmızılı ekibin dış transfer çalışmalarındaki belirsizlik sürerken, dün G.Amerika'dan sürpriz bir haber geldi. Paraguay'ın Ultima Hora gazetesi, Libertad kulübünün yıldız golcüsü Juan Eduardo Samudio'nun, Galatasaray ile pazarlık yaptığını yazdı. Gazete, Paraguay'ın en güçlü takımı Libertad'ın yetkilisi Juan Carlos Ramirez ile Samudio'nun menajerinin, Cim - Bom ile masaya oturmak üzere Türkiye'ye gittiğini iddia etti. 

Antalya'ya gidecekler 
BAŞKAN Özhan Canaydın'ın, Pleşan dışında isim düşünmediklerini açıklamasına rağmen Ultima Hora gazetesi, Samudio'nun her an Galatasaray formasını giyebileceğini ileri sürdü. Ayrıca Ramirez'in, İstanbul'dan Antalya'ya geçeceğini, aynı şehirde kamp yapan Rus Saturn ekibine de bir oyuncu satacağını belirtti. 26 yaşında, 1.74 boyunda ve 72 kilo olan Juan Eduardo Samudio, ligi gol kralı olarak tamamlamıştı. 

Aslan'ın rakibi Spartak Moskova 

GALATASARAY, Efes Cup'taki ikinci maçında bugün Spartak Moskova ile karşılaşacak. Antalya Atatürk Stadı'ndaki mücadele 20.00'de başlayacak ve Star televizyonu tarafından naklen ekranlara getirilecek. Galatasaray, Moskova sınavı öncesinde dün tek idman yaparak hazırlıklarını sürdürdü. Teknik Direktör Hagi, Dortmund maçının yorgunluğu nedeniyle oyuncularını fazla sıkmadı. 

Ümit bakıma alındı 

Teknik Direktör Advocaat'tan ilgi 
GALATASARAY'DAN ayrıldıktan sonra Borussia Mönchengladbach ile prensip anlaşmasına varan Ümit Karan, Alman takımının teknik patronu Advocaat tarafından bakıma alındı. Advocaat'ın, kilolu bulduğu golcü futbolcudan hemen rejim yapmasını istediği öğrenildi. Tecrübeli çalıştırıcının, "En büyük hedefim seni yeniden Türk Milli Takımı'na sokmak olacak" dediği iddia edildi. 

İmza atması artık an meselesi 
ÜMİT Karan'ın, eşyalarını toplamak için bugün Türkiye'ye döneceği açıklandı. Alman ekibinin yöneticilerinin de yarın İstanbul'da olacağı, kiralık anlaşması için Galatasaray ile masaya oturacağı belirtildi. Ümit Karan, "Almanca bilmemin avantajlarını takım içinde kullanıyorum. Hedefim iyi bir sezon geçirip, gelecek yıl Galatasaray'a geri dönebilmek" dedi. 

Hagi-Yanal buluşması 

A Milli Takımlar Teknik Direktörü Ersun Yanal ile Galatasaray'ın Rumen çalıştırıcı Hagi'nin yarın Belek kampında baş başa görüşme yapacağı öğrenildi. Yanal'ın, Hagi'den oyuncularının son durumlarıyla ilgili bilgi alacağı bildirildi. Hatırlanacağı gibi Milli Takım patronu, daha önce Teknik Direktör Daum ile görüşmek istemiş, ancak Alman çalıştırıcıdan randevu alamamıştı. 
YANAL - Hagi buluşmasında gündeme gelecek olan en önemli konu kuşkusuz Hakan Şükür'ün, A Milli Takım aday kadrosuna alınmaması olacak. Yanal'ın, tecrübeli oyuncuya forma vermemesi nedeniyle yaşanan gerginliği bu ziyarette bitirmek istediği de iddia edildi. Teknik Direktör Ersun Yanal'ın ziyaret sırasında Hakan Şükür ile görüşüp görüşmeyeceği merakla bekleniyor. 

Conceiçao nokta koydu 

TRANSFER olduğu günden itibaren Galatasaray'daki geleceği sürekli tartışılan Flavio Conceiçao, Antalya kampında dedikodulara son noktayı koydu. Brezilyalı futbolcu, ayrılmasının söz konusu olmadığını iddia ederek, "Galatasaray ile iki yıllık sözleşmem var. İki yıl daha Türkiye'deyim. Bu takıma yeni alışıyorum. Daha iyi işler yapabileceğimi biliyorum" dedi. 

Aykut'tan yeşil ışık 

BORUSSİA Dortmund maçındaki kurtarışlarıyla herkesi büyüleyen Galatasaraylı Aykut, Alman basınına ilginç açıklamalar yaptı. Genç kaleci, "Yeniden Almanya'ya dönmek ister misin " sorusunu olumlu yanıt verdi. Aykut, "Sezon sonunda sözleşme sona erecek. Bundesliga benim için yabancı bir lig değil. İyi bir takımda seve seve oynarım" ifadelerini kullandı. 


</TEXT>
</DOC>
