<DOC>
<DOCNO> 315587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/guncel/axgun01.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete çökertmeye ceza 
</HEADLINE>
<TEXT>


Gebze'de akaryakıt kaçakçılığı yapan çeteyi çökerten Kocaeli Emniyet Müdürü Özbeyli, merkeze alındı 

TOLGA ŞARDAN 

Gebze'de bürokratlarla emekli bir generalin de adının karıştığı akaryakıt yolsuzluğunu Haziran 2004'te ortaya çıkaran Kocaeli Emniyet Müdürü Ercüment Özbeyli, merkeze alındı. Eski başbakanlardan Mesut Yılmaz'ın da koruma müdürlüğünü yapmış olan Özbeyli'nin yerine ise, Elazığ Emniyet Müdürü Hüseyin Namal atandı. 
Gebze Savcılığı'nın fezlekesinde, ZRG şirketinin sahipleri Esat Kurucu ve İbrahim Taşdelen, Gümrük Müsteşar Yardımcısı Hüseyin Hüsnü Güler, Gümrükler Genel Müdür Yardımcısı Sezai Uçarmak, Ulaştırma Bakanlığı Müsteşar Yardımcısı Kemal Albayrak ve emekli Korgeneral Altay Tokat'a, teşekkül halinde kaçakçılık, çıkar amaçlı suç örgütü kurmak ile rüşvet almak ve vermek suçlamaları yöneltildi. Müfettişlerin, 3 milyon litre akaryakıt kaçakçılığında müsteşarlık ile Maliye bürokratlarının sorumluluğunun tespit ettiği belirtildi. Raporda, bürokrasi çevrelerinde etkili MHP MYK üyesi Tokat'ın "suçlananların işlerinin halli için devreye girdiği ve karşılığında cip aldığı" öne sürüldü. Ancak Yargıtay'ın "hakkında dinleme kararı olanlar için, elde edilen deliller suçlamada kullanılabilir" kararı uyarınca, üst düzey bürokratlar hakkındaki suçlamalar düştü. Alt düzeydeki memurlar hakkında yargılama başlatıldı. Özbeyli'nin görevden alınması konusunda Tokat'ın girişimde bulunduğu iddia edilmişti. 


</TEXT>
</DOC>
