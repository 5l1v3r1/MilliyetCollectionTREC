<DOC>
<DOCNO> 330798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo22.html </URL>
<DATE> 2005/04/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çalımbay Benim Yılmaz Vural'ın yaptığını yapmam mümkün değil... 
</HEADLINE>
<TEXT>

     Beşiktaş Teknik Direktörü Rıza Çalımbay, 8 Nisan Cuma günü Ankaragücü ile yapacakları maçı kazanmak zorunda olduklarını söyledi. 
     BJK Nevzat Demir Tesisleri'nde basın toplantısı düzenleyen Çalımbay, daha önce çalıştırdığı Ankaragücü'nü çok iyi tanıdığını belirterek, ''Sakaryaspor'a farklı yenilmeleri kimseyi aldatmasın. Can derdindeler, zor bir maç olacak. İyi bir kadroları var, sadece Adem yok. Effa zaten oynamıyordu. Bizim kazanmaktan başka seçeneğimiz yok'' dedi. 
     Diyarbakırspor maçında takımın mücadelesinden memnun olduğunu kaydeden Çalımbay, bugüne kadar oynadıkları maçların içinde en çok o maçta pozisyona girdiklerini, ama bunları değerlendiremediklerini ifade etti. 
     Rıza Çalımbay, Diyarbakırspor maçındaki performansından dolayı Carew'den de memnun olduğunu, Norveçli futbolcunun kalan maçlarda en üst düzeye çıkacağına inandığını, İbrahim Akın'ı ise sakatlandığı için oyundan çıkardığını kaydetti. 
     
     ''TEKNİK DİREKTÖRLER ÖRNEK OLMALI'' 

     Çalımbay, Ankaragücü Teknik Direktörü Yılmaz Vural'ın Sakaryaspor maçında yaptığı hareketlerle ilgili ise şunları söyledi 
     ''Teknik direktörlerin toplumun önünde yapacakları şey çok önemlidir. Herkese örnek olmalılar. Oyuncu bırakın kırmızı kart görmeyi, sahada ne yaparsa yapsın bizim konuşacağımız, tartışacağımız, kavga edeceğimiz yer soyunma odasıdır, tesislerdir. Geliriz olaylarımızın hepsini buralarda hallederiz, herkesin içinde değil. Öyle olaylar bana çok ters gelir. Teknik direktör seviyesindeki insanların o olayları kapatması lazım. Ben mümkün değil öyle şeyler yapmam.'' Bir gazetecinin, Diyarbakırspor maçında Tümer ve Ahmet Yıldırım'ın tartıştığını belirtmesi üzerine Rıza Çalımbay, ''İyi bir olay değil. Maçın içinde gerginlikten, stresten her şey olabiliyor. Ama tartışmanın yeri saha değil. İngiltere'de de bir maçta iki takımın oyuncusu birbirine girdi. Böyle şeyler oluyor. Ama soğukkanlı davranıp her şeyi kendi aramızda halletmemiz lazım'' diye konuştu. 
     
     ''TRANSFERDE KESİNLEŞMİŞ BİR ŞEY YOK'' 

     Çalımbay, transfer çalışmalarının sürdüğünü, ancak şu anda kimseyle anlaşmadıklarını söyledi. 
     Transferle ilgili isim vermeyeceğini belirten Rıza Çalımbay, şöyle devam etti 
     ''Beşiktaş'a yakışır oyuncular alınacak. Çalıştığım her kulübü hedefi olan yere getirdim. Beşiktaş'ın hedefinin neler olduğunu biliyorum. Buraya alınacak oyuncuların hepsi de kaliteli olacak. Diğer çalıştığım kulüplerde de transferde hata yapmadım. Taraftarlarımız alacağımız oyuncuların isimlerini duydukları zaman içleri rahat edecek. 10-15 tane oyuncu almayacağız. Buradaki dengeleri bozmadan ne kadar takviye yapacaksak en iyisini yapacağız.'' Kiralık oynayan oyuncularla görüştüğünü dile getiren Rıza Çalımbay, ''Gökhan Zan bu sene çok iyi performans sergiledi. Okan Koç'un, bir sezonda 3 takım değiştirmesi kötü gözüküyor. Yetenekli bir futbolcu ama bazı şeylere dikkat etmesi lazım'' dedi. 
     Rıza Çalımbay, bir soru üzerine, lig planlamasıyla ilgili bir problem olmadığını, rezerv ligin ciddi bir şekilde yapılırsa Türk futboluna faydası olacağını söyledi. 
     Çalımbay, başkan ve yönetimle uyumlu bir şekilde çalıştıklarını, hedeflerinin bu sezon ligi 3. sırada bitirmek olduğunu kaydetti. 
     Bir gazetecinin, ''Del Bosque başarısız olduğunuzu söylüyor. Ne diyorsunuz'' şeklindeki sorusu üzerine Rıza Çalımbay, ''Del Bosque'ye saygım sonsuz. Bizim geldiğimiz nokta belli. Daha önce takımın aldığı puanlar belli. Şu anda iyi gittiğimizi biliyoruz. Amacımız bu istikrarı sürdürmek'' diye konuştu. 

     
</TEXT>
</DOC>
