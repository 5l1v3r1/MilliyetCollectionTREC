<DOC>
<DOCNO> 317604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo26.html </URL>
<DATE> 2005/02/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sivasspor, Süper Lig yolunda... 
</HEADLINE>
<TEXT>

     İkinci Futbol Ligi A Kategorisi'nin lideri Sivasspor'un basın sözcüsü Fikret Ünsal, ''Sivasspor, Birinci Süper Lig'e çıktığı zaman kesinlikle asansör takım olmayacaktır'' dedi. 
     Ünsal, düzenlediği basın toplantısında hafta sonu deplasmanda Yimpaş Yozgatspor'u 1-0 mağlup ederek, ligde 52 puanla liderliği sürdürmenin sevincini yaşadıklarını söyledi. 
     Sivasspor'u, kenti en iyi şekilde temsil edecek noktaya getirmeyi hedeflediklerini dile getiren Ünsal, ''Onun en önemli ayağı olan İkinci Futbol Ligi'nden kurtulmayı şu an hemen hemen başarmış bulunuyoruz'' diye konuştu. 
     Sivasspor olarak çeşitli arayışlar içinde olduklarını, kulübü müessese haline getirmeleri gerektiğini vurgulayan Ünsal, ''Biz Birinci Süper Lig'e çıkınca bir daha düşmek istemiyoruz. Onun için çok ciddi çalışmalar içindeyiz. Kulübümüzü profesyonel idareye kavuşturmak için elimizden gelen tüm gayreti gösteriyoruz'' dedi. 
     Ünsal, şunları kaydetti 
     ''Sivasspor, Birinci Süper Lig'e çıktığı zaman kesinlikle asansör takım olmayacaktır. Öyle diyenlerin ben yanılacağını tahmin ediyorum. Çünkü biz Sivasspor'a bu yıl çok önemli bir temel attık. Bu temelin üzerine yapılacak her türlü bina tutar ve yapılan çalışmalar yerli yerinde olur. Çünkü temel sağlam oldu, daha da sağlamlaşacak. Önümüzdeki yıldan itibaren Sivasspor Birinci Süper Lig'de de çok konuşulacak bir takım olacak.'' Takımın, Çanakkale Dardanelspor maçı üzerinde yoğunlaştığını ve hazırlıklarını tüm hızıyla sürdürdüğünü ifade eden Ünsal, bu maçı da kazanarak gün saymaya devam etmek istediklerini bildirdi. 
     
</TEXT>
</DOC>
