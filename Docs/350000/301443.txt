<DOC>
<DOCNO> 301443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/guncel/agun.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurayla umre bileti 
</HEADLINE>
<TEXT>


Erbakan'a yakınlığıyla bilinen TV 5'in, alternatif 31 Aralık organizasyonunda Kuran okunacak, ilahiler söylenecek, 25 kişi çekilişle umreye gönderilecek 

İSTANBUL Milliyet 

Eski Saadet Partisi Genel Başkanı Necmettin Erbakan'a yakınlığıyla tanınan TV 5'in yılbaşı akşamı düzenleyeceği gecede Kuran ve ilahiler okunacak, çekilişle belirlenen 25 kişi de umreye gönderilecek. TV 5 Genel Yayın Yönetmeni Yusuf Kaplan, İslam kültüründe yılbaşı olmadığı mesajını vermek için geceyi 31 Aralık'ta düzenlediklerini söyledi. 

Bilet 20 milyon 
Tesettürlü sunucuları da bulunan TV 5'in yetkilileri, Abdi İpekçi Spor Salonu'ndaki geceyi, kanalın yeni logosunu ve yeni yayın dönemini tanıtmak için düzenlediklerini belirtiyor. Gecede, hafız Abdurrahman Sadyen'in okuyacağı Kuranıkerim'in ardından şiirler ve ilahiler söylenecek, mehter takımı konser verecek. Geceye katılmak için "Alo Bilet" hattı kuruldu. Tekbir Giyim ve Anadolu Gençlik dergisinden de alınabilen biletler 20 milyon lira. 
4 saat sürecek gecede çekilecek kurayla belirlenecek 25 kişi umreye gönderilecek. Konuklara, "Kuran ziyafeti" VCD'si hediye edilecek. Kanal yetkilileri, organizasyonu profesyonelce yapabilmek için girişin biletli olmasını uygun gördüklerini anlatıyor. 

Göbek yerine ilahi 
Umre çekilişini geceye ilgiyi artırmak için koyduklarını anlatan TV 5 Genel Yayın Yönetmeni Yusuf Kaplan, gecenin 31 Aralık'ta yapılmasının nedenini de şöyle açıkladı "Mesajımız şu Yılbaşı hik yesinin bu toplumla ilgisi yok. Batıda da böyle bir şey yok. Yılbaşı, seküler bir tüketim toplumunun kitleleri afyonladığı, uyuttuğu bir hik ye. İslam dünyasının hiçbir yerinde yok. Batıda da yok... Türkiye'de göbek attırıyorlar. İğrenç bir şey. Bizim gecemizde Kuran okunup ilahi söylenecek. Bu mesajı vermek ve mevcut gündemin ötesinde kendi gündemimizi oluşturmak istiyoruz. Ayrıca o tarih Mekke'nin fethinin yıldönümüne de denk geliyor." 

Bilet alamayan dev ekranda seyredecek 

Gecenin tanıtımı, Milli Gazete'de yapıldı. TV 5 yöneticisi Yusuf Kaplan'ın verdiği bilgiye göre, 15 bin biletten 13 bini tükendi. Geceyi, 7 - 8 bin kişi de dışarıya kurulacak dev ekranlardan izleyebilecek. Gecede konuklara kumanya da dağıtılacak. 


</TEXT>
</DOC>
