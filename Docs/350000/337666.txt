<DOC>
<DOCNO> 337666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/gunes.html </URL>
<DATE> 2005/04/28/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
İngiltere'de seçimlerin gündemi 
</HEADLINE>
<TEXT>


İngiltere'deki seçimlerin üç bakımdan önemi var. Birincisi, İngiliz İşçi Partisi Türkiye'nin AB üyeliğini desteklemekte. Eğer Muhafazakarlar kazanırsa, aynı destek sürmeyebilir. 
Avrupa'da solun geleceği bakımından da bu seçimler önemli. Unutmayalım, Almanya'da ekonomi kötüleşince sosyal demokratlar hayli yıpranmıştı. Oysa İngiltere'de sosyal demokratlar ekonomik alanda başarılı. İşsizlik ve enflasyon düşük, büyüme ise yüksek. Sol bu seçimleri alırsa, sağın ekonomide bilinen başarılı olma tezi tuş olacak 
Nihayet İngiliz solunun en büyük abidesi olan ulusal sağlık hizmeti seçimin en önemli gündem maddesi. 2001 seçimlerinden bu yana İşçi Partisi bu hizmeti reforme edeceğini vaat ediyordu. Gerçi gelişmeler halkı tatmin etmiş değil, ama yine de umutlar İşçi Partisi'ne bağlanmış durumda. 
Seçimlerin ikinci önemli konusu, suç oranı. Muhalifler suç oranının arttığını, hükümet de aksini savunuyor. Bu konuda geleneksel olarak Muhafazakarlar güçlü olduğundan İşçi Partisi konuyu gündemden düşürmeye çalışıyor. 
Eğitime gelince. Halkın eğitimine büyük önem veriyor. 1997 yılında İşçi Partisi iktidarı devraldığında gençlerin yüzde 33'ü eğitimdeydi. Şimdi ise yüzde 50'si. Çünkü İşçi Partisi eğitimi sosyal adaletin elde edilmesinde, özellikle yoksulların yaşam koşullarının değişmesinde en önemli fırsat olarak görüyor. 
Seçimlerin dördüncü önemli konusu ise sosyal güvenlik. İngiltere'de önceleri sistemi sömürme çok yaygındı. İşçi Partisi bunu bir ölçüde engelledi. Ama konu hala önemini koruyor. 
Göç ve sığınma da seçimlerin önemli konularından biri. İşçi Partisi malum gayet hoşgörülü. Tutucu kesim ise, sığınma hakkı kullananlar hariç, çok ciddi sınırlamaların gelmesinden yana. Genel olarak halk göçmenlerden şikayetçi. Muhafazakarlar da gündemi bu konuya taşımak istiyor. 
Vergilerin yüksekliği de seçimlerin gündeminde. Her iki parti de halkın şikayetini yansıtıyor. Ancak halk, iktidara kim gelirse gelsin aynı politikaların süreceğinin bilincinde. 
Bereket uluslararası terörizm konusu seçim gündeminin alt sıralarında yer alıyor. Çünkü Blair'in iddiasının aksine Irak'ta kitle imha silahları bulunamadı. Yani terörizmle mücadele savı boş çıkmış oldu. 
Blair son zamanlarda yoksul ülkelere yardım konusunda ciddi çıkışlar yaptı. Bunların seçimlere etkisi elbette sınırlı. Öte yandan, çocuk bakımı İşçi Partisi'nin gündeme taşımaya çalıştığı bir konu. Fakat asıl önemlisi çevre. İngiltere'de 1994 seçimlerinde karbon dioksit emisyonlarının 15 yılda yüzde 20 azaltılacağı sözü verilmişti. Bu, çevre duyarlılığı göstermek içindi. Bu konuda hayli mesafe alındı ve Blair bundan puan toplamaya çalışıyor. 
Kısacası, yoğun gündemin üst sıralarında Blair'in güçlü olduğu alanlar var. Hükümet başarılı görülüyor. Üçüncü defa seçilmek kolay olmasa da seçimler yaklaşmadan Blair'in liderlikten çekilme taahhüdü seçmeni cezbediyor. 





</TEXT>
</DOC>
