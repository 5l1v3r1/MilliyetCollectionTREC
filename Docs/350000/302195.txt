<DOC>
<DOCNO> 302195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko44.html </URL>
<DATE> 2004/12/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Babacan Çift etiket uygulamasına uymayan esnafı uyarın 
</HEADLINE>
<TEXT>

     Devlet Bakanı Ali Babacan, ''Yeni Türk Lirası YTL , artık enflasyonun Türk ekonomisi için problem olmayacağı konusunda halkımıza ve dünyaya sözümüz olacak'' dedi. 
     Babacan, kendisinin de mezunu olduğu TED Koleji'nde Söyleşi Günleri çerçevesinde öğrencilere YTL hakkında bilgiler verdi ve sorularını yanıtladı. 
     Babacan bir soru üzerine, YTL'ye geçmenin, ekonominin normal bir ortamda olduğunun tescili anlamına geldiğini belirterek, şunları kaydetti 
     ''Bütün dünyaya ilan ediyoruz ki artık bol sıfırlı paramız kalmadı, ekonomimiz çok iyi, bir daha bir daha sıfır atmak zorunda kalmayacağız. Ayrıca, Türkiye ekonomisindeki iyileşmeyi herkes somut olarak görmüş olacak. Bunun hem psikolojik etkisi var, yani artık Türkiye normal bir ülkedir. Hem de günlük hayatımız kolaylaşacak. Çarpma, bölme kolaylaşacak. Türkiye'den yurt dışına olan sermaye hareketlerinde kolay bir para birimimiz olacak. Bir bankacı arkadaşımız dedi ki sadece Türk parasında çok sıfır olması nedeniyle yurt dışındaki iyi yatırımcılar Türk Lirası cinsinden yatırım yapmıyor. Çünkü bilgisayar ekranlarına sığmıyor. YTL, artık enflasyonun Türk ekonomisi için problem olmayacağı konusunda halkımıza ve dünyaya sözümüz olacak.'' Bir öğrencinin ''Paradan 6 sıfır atılması ekonominin iyileşmesi için yeterli olacak mı '' sorusuna Babacan, şu yanıtı verdi 
     ''Eğer tek başına yeterli olsaydı bundan 10 sene, 20 sene önce yaparlardı, paradan sıfırı atarlardı. Ekonomi düzelsin diyebilirlerdi. Ama biz ne dedik, önce ekonomimiz düzelecek ondan sonra paradan sıfır atılacak. Zaten 2 yılda biz önce kendimizden emin olduk.'' 
     
     ÇİFT ETİKET UYGULAMASI 

     2005 yılında esnafın çift etiket uygulamasına geçeceğini anlatan Babacan, öğrencilerden ve halktan alışveriş yaparken, çift etiket uygulamasına uymayan esnafı uyarmalarını istedi. 
     Babacan, ''Kantinde etiketlerde, iki ayrı fiyat yazmıyorsa uyarın. Annenize, babanıza kardeşlerinize, büyükannelerinize, dedelerinize bunu anlatın. Hiç çekinmeden, utanmadan çift etiket uygulamasına uymayanları uyarın'' diye konuştu. 
     Türk lirasının en çok yıpranan, ''Kötü davranılan'' para olarak değerlendirildiğini ifade eden Babacan, ''Parayı cebinizde unuttuğunuzda bir yıl sonra değeri yarıya düşüyordu. YTL'nin en önemli özelliği değerini koruyan bir para birimi olacağıdır'' dedi. 
     
     DOLARA, EUROYA KARIŞMAYACAĞIZ 

     Babacan, hükümet olarak euro ve doların kur değerine karışmayacaklarını hatırlatarak, şunları kaydetti 
     ''Eskiden karışıyorlarmış. İstedikleri ne ise o noktaya getiriyorlarmış. Biz serbest bırakıyoruz, diyoruz ki euro Avrupa Birliği'nin parasıdır, dolar Amerika'nın parasıdır. Euronun, doların değeri onları ilgilendirir. Biz kendi paramızın değerini koruyacağız. Döviz kuru iner çıkar, buna karışmıyoruz. Piyasada değeri oluşuyor. Ama biz YTL'nin değerini koruyacağımıza söz veriyoruz. Neden Enflasyon üretecek ekonomik politikalar uygulamayacağız, karşılıksız para basarak halkımızı aldatmayacağız.'' 
     
     PARANIN GÜVENLİK ÖZELLİKLERİ 

     Bir öğrencinin sahte paraya ilişkin sorusu üzerine de Babacan, YTL'nin güvenlik özelliklerini anlatarak, paranın ışığa tutulması halinde hamurunda değerini yansıtan rakamın ortaya çıktığını, kalpazanların, bu özelikleri sahte paraya yansıtamadıklarını kaydetti. 
     Babacan, parayı fotokopi ile çoğaltanlara, piyasaya sahte para sürenlere dikkat edilmesi gerektiğine işaret ederek, ''Toplum olarak dikkat ettiğimiz zaman kötü niyetli kişileri önlemiş oluruz'' dedi. 
     
     ''ENDİŞEYE GEREK YOK'' 

     Bakan Babacan, 1 Ocak'tan itibaren, hem Türk Lirasının hem de YTL'nin tedavülde olacağını, bu konuda endişe etmeye gerek olmadığını belirterek, ''Diyelim ki paranızı sağda solda unuttunuz, 3 yıl sonra ortaya çıktı. İstediğiniz bankada bunu değiştirebilirsiniz. 10 yıl daha eski paranızın banka şubelerinde değiştirebilirsiniz, endişeye gerek yok'' diye konuştu. 
     Bir öğrencinin parasından sıfır atmış olan Arjantin ve İsrail'de bu uygulamanın başarısız olduğunun hatırlatması üzerine Babacan, parasından sıfır attıktan sonra enflasyon üreten politikalar uygulayan ülkelerde başarısız olunduğunu, ancak enflasyon üretmeyen politikalar uygulayan ülkelerde ise bu operasyonun başarılı olduğunu bildirdi. 
     
     PARADAN YENİ KELİMESİ NE ZAMAN KALKACAK 

     ''Yeni Türk Lirasındaki yeni kelimesi ne zaman kalkacak '' şeklindeki soru üzerine de Bakan Babacan, ''Sizler belirleyeceksiniz, hep beraber belirleyeceğiz. Ne zaman ki ekmek 30 kuruş, bisküvi 1 lira gibi ifadeler kullanarak, bunları ne zaman alışırsak. İşte o zaman yeni kelimesini kaldırmanın zamanı geldi diyeceğiz'' yanıtını verdi. 
     Babacan, YTL uygulamasında yuvarlama etkisinin olmayacağını da vurguladı. 
     
     HALK, KİM EKONOMİ KONUSUNDA DİKKATLİ OLURSA ONA OY VERECEK 

     Devlet Bakanı Babacan, bir diğer soru üzerine Türkiye'de demokratik bir sistem bulunduğunu, Türkiye'yi kimin yöneteceğini halkın oylarıyla belirlediğini hatırlatarak, ''Seçim zamanı geldiğinde halkımız bakacak Hangi parti, hangi hükümet ekonomi konusunda daha dikkatli olabilecekse ona oy verecek. Dolayısıyla bundan sonraki dönemde enflasyon oluşturmayacak, parasına sahip çıkan partilere oy verecek'' diye konuştu. 
     
     AB SÜRECİ 

     Türkiye'nin 17 Aralık'tan itibaren AB'ye tam üye olma yoluna girdiğini anlatan Babacan, şunları kaydetti 
     ''Türkiye olarak uzun bir yol da olsa AB'ye tam üye olma hakkı kazandık. Tam üyeliğe daha epeyce var, 8 yıl-10 yıl daha fazla diyenler var. Ama bunlar göz açıp kapayıncaya kadar geçecek süreler. İnşallah sizler 20-25 yaşlarınıza geldiğinde, AB'ye tam üye olmuş bir Türkiye'nin vatandaşları olacaksınız. Biz AB'ye tam üye olduktan bir kaç sene sonra euroya geçebileceğiz. Ama bu 10 sene 15 sene sonra olacak bir değişim.'' Babacan, Türkiye'den başka hiç bir ülkede 20 milyon liralık kupürün olmadığını belirterek, ''Bilgisayarlara rakamlar sığmıyordu. Türkiye'ye göre POS makinesi, özel etiket, benzin pompaları üretilmişti'' dedi. 
     Babacan, Türkiye'de trafik cezası almış bir turistle ilgili olarak ''AB ülkelerden bir turist 170 milyon liralık cezayı görünce bayılmış. Uyandırdıklarında 170 milyonu euro sandığını söylemiş. Ceza 100 euro ediyor demişler'' örneğini verdi. 

     
</TEXT>
</DOC>
