<DOC>
<DOCNO> 341362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/dunya/adun.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devrimci' Bush 
</HEADLINE>
<TEXT>


ABD Başkanı, Gürcistan'ın başkenti Tiflis'te kendisini çılgınca alkışlayan yüz binlere seslenirken, 'demokratik devrim'in Kafkaslar, Orta Asya ve Ortadoğu'da sürdürülmesi çağrısında bulundu 

Cenk Başlamış - Moskova 


ABD Başkanı George W. Bush, önceki gün Rusya'nın başkenti Moskova'da düzenlenen "Nazi Almanya'sına karşı Sovyet zaferinin 60. yıldönümü" törenlerine katıldıktan sonra geçtiği Gürcistan'ın başkenti Tiflis'te, "Özgürlük Meydanı"nı dolduran en az 150 bin Gürcü'ye hitaben yaptığı tarihi konuşmada, Rusya'ya isyan bayrağı açan Gürcistan'ı, "özgürlük feneri" ilan etti ve eski Sovyet cumhuriyetlerine, "devrim yapmaları" çağrısında bulundu. 
Bush'un Moskova'yı çok kızdıran 19 saatlik ziyareti, kelimenin tam anlamıyla Tiflis'i salladı. Kendisini görmek isteyen, bazı kaynaklara göre, sayıları 300 bine varan Gürcü sabahın erken saatlerinde Özgürlük Meydanı'na hücum edince iki ülke ajanları kalabalığı arama yapmadan geçirmek zorunda kaldı. Meydanı dolduranlar, Bush'un şu ana kadar Rusya'ya karşı yaptığı en büyük meydan okumayı coşku içinde alkışladı. 

Gürcü devrimi örnek 
Tarihi konuşmasına Gürcü dilinde "Gamarcoba" merhaba diye başlayan Bush, son dönemde Bişkek'ten Bağdat'a önemli olaylar yaşandığını belirterek, "Ama Irak'taki pembe devrim, Ukrayna'daki turuncu devrim ya da Lübnan'daki sedir devriminden önce Gürcistan'daki gül devrimi vardı" dedi. ABD Başkanı, "Şimdi Kafkasya'da, Orta Asya'da ve Ortadoğu'da kalpleri aynı özgürlük heyecanıyla çarpan gençler var. Özgürlük istiyorlar ve özgür olacaklar " diye devam etti. Bush, Gürcü halkının gerçekleştirdiği devrimin kararlı insanların baskıcı yönetimlere isyan ederek özgürlüklerini kazanabileceğini gösterdiğini söyledi. Bush, "Özgürlük, Karadeniz'den Hazar Denizi'ne, oradan Körfez'e ve daha ötesine ilerlerken tarihi anlar yaşıyoruz" diye konuştu. 
Yaklaşık 1.5 yıl önce muhalefet lideri Mihail Saakaşvili yönetiminde ayaklanan halk, Şevardnadze yönetimini barışçı gösterilerle devirmişti. ABD Başkanı, yine açıkça Rusya'yı hedef alarak Gürcistan'ın toprak bütünlüğünün korunması gerektiğini söyledi. Moskova, ayrılıkçı Abhazya ve Güney Osetya ile işbirliği yapıyor. 

Yeni adres Belarus 
Bush'u "özgürlük savaşçısı" olarak tanımlayan Gürcistan Devlet Başkanı Saakaşvili, eski Sovyet cumhuriyetleri ve Ortadoğu'da demokrasiyi yayma mücadelesinde ABD ile ortaklık yapabileceklerini söyledi. Saakaşvili, yeni barışçı devrimin adresi olarak Belarus'u gösterdi. 
Gürcistan, topraklarındaki üslerini kapatmaya yanaşmaması nedeniyle Moskova'daki töreni boykot etmişti. Bush'un Rusya ile çok gergin olan Gürcistan'a gitmesi Moskova'da sert tepki yarattı ve Dışişleri Bakanı Sergey Lavrov, ziyareti protesto etti. 

NOTLAR 
Gürcü yemeklerini sevdi 

Gürcistan'ı ziyaret eden ABD Başkanı George W. Bush, bu ülkenin yemekleri ve folklorundan çok etkilendi. 
Önceki gece ev sahibi Mihail Saakaşvili ile bir lokantaya giden Bush, dünkü basın toplantısında, "Gürcü mutfağının ne olduğunu öğrendim. H l tokum. Nefis yemekler yedim" dedi. Bush, lokanta öncesi Gürcü dansçıların gösterisini 40 dakika süreyle büyük bir ilgi içinde seyretti ve yemek sonrası Kafkas danslarını taklit etmeye çalıştı, ama çok da başarılı olamadı. 
Saakaşvili'nin ABD'li eşi Sandra Rulovs ise Laura Bush'a kendi hazırladığı ünlü Gürcü pidesi "haçapuri"den ikram etti. 


</TEXT>
</DOC>
