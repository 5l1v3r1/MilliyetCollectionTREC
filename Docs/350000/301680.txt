<DOC>
<DOCNO> 301680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur16.html </URL>
<DATE> 2004/12/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Avcılar yasak dinlemiyor... 
</HEADLINE>
<TEXT>

     Türkiye'de çok sayıda yaban hayvanının, avlanmaları yasak olmasına rağmen bilinçsiz kişilerce avlandığı bildirildi. 
     Trabzon Doğa Koruma ve Milli Parklar Şube Müdürü Yunus Erkut, AA muhabirine yaptığı açıklamada, bazı kuş türlerinin havaların soğumasıyla kuzey bölgelerden daha ılıman olan güney kesimlere göç ettiğini anlattı. 
     Göç sırasında kuşların Karadeniz'i aşarak Samsun-Hopa arasındaki sahil şeridine ulaştığını ve burada konakladıklarını ifade eden Erkut, ''Bu dönemde özellikle avlanması yasak olan kuş türlerine yönelik saldırılar artıyor. Bilinçsiz kişiler göç sırasında çok sayıda kuşu ya öldürüyor ya da yaralıyor'' dedi. 
     
     KUĞULAR AÇIK HEDEF... 
     Bölgenin aralık ayında göç eden kuğulara da ev sahipliği yaptığını belirten Erkut, şunları söyledi 
     ''Rusya Federasyonu'nun kuzeyinden gelen kuğular, Karadeniz sahil şeridinde konaklıyor. Oldukça duygusal ve narin hayvanlar olan kuğular burada maalesef aradıkları doğal ortamı bulamıyor. Uzun yoldan aç ve yorgun gelen kuğular, zaman zaman grubunu ve eşini kaybedebiliyor. Eşine ve grubuna çok bağlı olan bu hayvanlar konakladıkları yerlerde insanlar tarafından rahatsız edilince strese giriyor.'' Strese giren kuğuların uçamadığını, böylece bilinçsiz kişilerin hedefi haline geldiğini bildiren Erkut, ''Yaşadıkları doğal ortamlardan dolayı insanlardan fazla kaçmayan kuğular, kolayca yakalanabiliyor ya da avlanabiliyor. Son 2 gün içinde kurumumuza bazıları yaralı 8 kuğu ile 1'er balıkçıl ve şahin getirildi. Kuğulardan 2'si tedavi sırasında öldü. Balıkçıl ve şahinin tedavisi ise sürüyor'' diye konuştu. 
     Mitolojide kutsal sayılan, beyazlığın ve temizliğin simgesi olarak kabul edilen kuğuların neslinin tükenmek üzere olduğuna işaret eden Erkut, 2003-2004 Av Dönemi Merkez Av Komisyonu Kararı'na göre kuğunun avlanması kesinlikle yasak olan türler arasında yer aldığını söyledi. Erkut, kuğu avlayanlar hakkında 1 milyar 750 milyon liralık tazminat davası açıldığını da kaydetti. 
     
     TEK EŞLİLİĞİ TERCİH EDİYORLAR 
     Yılda 3 ile 7 arasında yumurta yapan ve 35 ile 43 gün arasında değişen kuluçka dönemi bulunan kuğular, doğal ortamlarında 20 yıla kadar yaşayabiliyor. 
     Yaşamları boyunca genellikle tek eşliliği tercih eden kuğular, sürüler halinde bataklık ve göl kıyılarında yuvalanabiliyor. Avrupa ve Asya'da birçok bölgede üreyebilen kuğular, bulundukları bölgede havaların soğumasıyla sürüler halinde daha sıcak bölgelere göç ediyor. 
     
     YARALI ŞAHİN VE BALIKÇIL 
     Veteriner hekim Aytaç Eroğlu da kanadından yaralı şahin ile bacağından yaralı balıkçılı tedavi ederek, Trabzon Doğa Koruma ve Milli Parklar Şube Müdürlüğü'ne getirdiklerini bildirdi. 
     Burada oluşturulan alanda hasta ya da yaralı kuşların tedavisine devam ettiğini anlatan Eroğlu, ''Şahini bir sabah kutu içine konulmuş vaziyette işyerimin kapısında buldum. Sol kanadından yaralıydı. 3 saçmanın isabet ettiği kanatta kırık vardı. Tedavisini yaptım, atelle kanadı bağladım. Yaranın 20-25 gün içinde iyileşeceğini ve şahinin tekrar uçabileceğini tahmin ediyorum'' dedi. 
     Balıkçılın da bilinçsiz avcıların hedefi olduğunu ve bacağının kırıldığını ifade eden Eroğlu, ''Balıkçılı bir veteriner arkadaşım tedavi etti'' diye konuştu. 
     Şoka giren ya da yaralanan kuğuların tedavisiyle de ilgilendiğini dile getiren Eroğlu, kış aylarında özellikle göçmen kuşlara yönelik saldırıların arttığını kaydetti. 
     
</TEXT>
</DOC>
