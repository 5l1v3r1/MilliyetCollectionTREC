<DOC>
<DOCNO> 328252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur23.html </URL>
<DATE> 2005/03/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kart'ın karikatürünü yayınlayan gazeteye açılan davada zaman aşımı... 
</HEADLINE>
<TEXT>

     Başbakan Recep Tayyip Erdoğan'ın Eskişehir'deki Sakarya Gazetesi'nde yayımlanan karikatürist Musa Kart'a ait karikatürün ''kişilik haklarına saldırı ve hakaret olduğu'' gerekçesiyle açtığı kamu davası, zaman aşımı nedeniyle düştü. 
     Eskişehir 2. Asliye Ceza Mahkemesi'nde görülen davanın ilk duruşmasında tutuksuz sanık Sakarya Gazetesi Yazıişleri Müdürü Hakkı Sağlam ile Başbakan Erdoğan'ın Avukatı Gülbahar Erdoğan katıldı. 
     Hakim Fahrettin Gültekin, iddianameyi okuduktan sonra sanık Hakkı Sağlam'a söz verdi. Sağlam, gazetede yayımlanan karikatürün mizah olduğunu ve Başbakan Erdoğan'ın icraatlarını eleştirdiğini belirterek, Cumhuriyet Gazetesi çizeri Musa Kart'a ait karikatürün Başbakan Erdoğan'ı eleştirmediğini söyledi. 
     Hükümetin icraatlarını eleştirmenin basının Anayasal bir görevi olduğunu ifade eden Sağlam, ''Sorumluluk eser sahibine aittir'' diyerek beraatını talep etti. 
     Hakim Gültekin'in söz verdiği Başbakan Erdoğan'ın avukatı Gülbahar Erdoğan ise şikayetlerinin devam ettiğini söyledi. 
     2. Asliye Ceza Mahkemesi Hakimi Gültekin de, Başbakan Erdoğan'ın vekili tarafından Ankara Cumhuriyet Başsavcılığı'na Eskişehir'e gönderilmek üzere 6 Temmuz 2004'te Sakarya Gazetesi'nde yayımlanan karikatürün ''kişilik haklarına saldırı ve hakaret olduğu'' gerekçesiyle yaptığı suç duyurusu üzerine gerçekleştirilen tahkikatta, 4 Şubat 2005 tarihli iddianameyle Eskişehir 2. Asliye Ceza Mahkemesi'nde kamu davası açıldığını bildirdi. 
     Gültekin, zamanaşımının görülmesi üzerine kamu davasının düşürülmesine karar verdi. 
     
     OLAY 
     Cumhuriyet Gazetesi'nde yayınlanan Musa Kart'a ait karikatürün 12 Mayıs 2004'de Sakarya Gazetesi köşe yazarı Önder Baloğlu'nun köşesinde yayınlanmıştı. 
     Başbakan Erdoğan, avukatı aracılığıyla gazetenin sahibi Üstün Ünügür ile Yazıişleri Müdürü Hakkı Sağlam hakkında 10 milyar lira tazminat talebiyle dava açmıştı. 3. Asliye Hukuk Mahkemesi'nde görülen davanın 2. duruşmasında Hakim Ali Kabaali karikatürde Başbakan Erdoğan'ın kişiliğine hakaret olmadığı gerekçesiyle davanın reddine karar vermişti. 
     Başbakan Erdoğan'ın, Ankara Cumhuriyet Savcılığı'na Eskişehir'e gönderilmek üzere 6 Temmuz 2004'de ''kişilik haklarına saldırı ve hakaret olduğu'' gerekçesiyle yaptığı suç duyurusu üzerine gerçekleştirilen tahkikatta, 4 Şubat 2005 tarihli iddianameyle Eskişehir 2. Asliye Ceza Mahkemesi'nde kamu davası açılmasına karar verilmişti. 
     
</TEXT>
</DOC>
