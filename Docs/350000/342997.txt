<DOC>
<DOCNO> 342997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy14.html </URL>
<DATE> 2005/05/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İstifacı vekiller Ağar'ı topa tuttu 
</HEADLINE>
<TEXT>

     DYP Genel Başkanı Mehmet Ağar’ın, makam mevki alamadıkları için partiden ayrıldıkları yönündeki mesajları üzerine DYP’den istifa eden 4 milletvekili, Ağar’a sert eleştirilerde bulundu. 
     Denizli Milletvekili Ümmet Kandoğan’ın sözcülüğünü yaptığı grup Demokrasi Platformu adıyla ortak hareket edeceklerini belirtirken, Ağar ve yakın ekibine, "Sözüne güvenilir genel başkan değil, millete verdiği sözü de tutmaz. 
     Siyasi harakiri yaptı. Gelen 40 bin kişi başını döndürdü herhalde" eleştirilerini yöneltti. 
     Artık bağımsız olan Denizli Milletvekili Ümmet Kandoğan, Iğdır Milletvekili Dursun Akdemir, Afyon Milletvekili Reyhan Balandı ve Erzurum Milletvekili İbrahim Özdoğan TBMM’de basın toplantısı düzenleyerek Ağar’a yanıt verdi. 
     
     SÖZÜNE GÜVENİLİR DEĞİL 
     Ağar’ın "Bu arkadaşların makam, mevki, koltuk peşinde olmadıklarını düşünmüştüm" şeklindeki sözlerini eleştiren grup adına konuşan Kandoğan, partiye geldikleri ilk günden itibaren milletvekillerinin herhangi bir talebi olmadığını belirtirken, Balandı, Özdoğan ve Akdemir’e Genel başkan yardımcılığını bizzat Ağar’ın teklif ettiğini söyledi. Ağar’ın kendisine de "Partimize gelecek milletvekillerinin, bölgelerinde ilk sıradan aday yapacağımızı benim adıma söylemeye yetkilisin" dediğini aktaran Kandoğan, "Görüldü ki söz verdiği milletvekillerinin hiçbirisi GİK’e alınmadı. İktidara talip olan bir genel başkanın verdiği sözü tutmadığını bilen milletvekilleri olarak ona güven duymadığımız için, sözüne güvenilir genel başkan olmadığını görmüş olduğumuzdan istifa ettik. Sözünün arkasında olmadı" diye konuştu. 
     
     PAVYONCULAR GİK’TE 
     Makam, mevki, koltuk peşinde olmadıklarını teşkilatın bildiğini kaydeden Kandoğan, hazırlanan listeye delegelerin de tepki gösterdiğini söyledi. Bunun, "iki isimle hazırladığın listeyi kabul etmiyoruz" anlamına geldiğini ifade eden Kandoğan, listenin Ağar’ın yakınındaki Genel Başkan Yardımcıları Mümtaz Yavuz ve Celal Adan tarafından hazırlandığını söyledi. "Bu partinin misyonunun 60’larda darağacına gittiğini" ifade eden Kandoğan, "Ancak bunca yıldır ’Pavyoncular GİK’te’ ifadesinin gündeme gelmediğini" vurguladı. 
     Dursun Akdemir de milletvekili olarak "dik durabilmek için, gerçek Türk insanına mesaj verebilmek için" istifa etmeleri gerektiğini belirtirken, "kongre bir facia oldu" dedi. 
     
     "MİLLETVEKİLİ SÜMÜKLÜ ÇOCUK DEĞİL" 
     İbrahim Özdoğan ise siyasette makam, mevki ve koltuğun ne işe yaradığını bildiklerini kaydederek, "Genel başkanın ufku dar, sözleri çok afaki. Milletvekillerinin birer konu mankeni olmadığını göstermek için, birer sümüklü çocuk olmadığını, siyaseti etkileyen önemli insanlar olduğunu belirtmek için bu hareketi yaptık. Harekette bereket var düşüncesiyle bu hareketi yaptık" diye konuştu. 
     
     "SİYASİ HARAKİRİ YAPTI" 
     Balandı da "Ağar’ın hiçbir siyasi liderin yapamayacağı başarıyı göstererek, teşkilata ve partisine büyük darbe vurduğunu" savunarak, şöyle dedi 
     "Siyaseten bir harakiri yapmışlardır, siyaseten bitirmiştir kendisini. Bir milletvekilini kandırırsın, ikincisini de kandırırsın ama üçüncüsünde duvara toslarsınız. 
     Kendi ifadesiyle benim ’aslanlar gibi kadından sorumlu genel başkan yardımcısı’ olacağımı söyledi. Bu listede hiç layık olmayan ve bizim birlikte çalışamayacağımız isimler yer aldı. 
     DYP’nin vizyonunu ve misyonunu değiştirmesi gerekiyor. Bu içler acısı durum, ama DYP’nin barajın altında kalacağı açıktır." İstifa kararı sonrasında kendilerini arayanların olup olmadığı soruları üzerine Kandoğan, "Beni bizzat Ağar’ın sayın eşi ve kendisine saygı duyduğum Emel Hanım tam 15 dakika aradı. Genel başkan adına aradığını söyledi ve partinin bana ihtiyacı olduğunu söyledi" dedi. 
     
     "GELEN 40 BİN KİŞİ BAŞINI DÖNDÜRDÜ HERHALDE" 
     Bunca yıllık devlet deneyimi olan Ağar’ın niçin böyle bir yol izlediği sorusu yöneltilince de Kandoğan, "yanındaki bu iki kişiye tabanda büyük tepki var. Ben 55 ili dolaştım DYP’de müthiş bir ivme yakalamıştı. salona gelen 40 bin kişi genel başkanın başını döndürdü herhalde" diye konuştu. İbrahim Özdoğan ise kongre öncesindeki akşam danışmanı aracılığıyla Ağar’a "Milletvekilleri GİK’e girmezse facia olur" mesajı gönderdiğini, katılımlarıyla "siyasi mevta olan DYP’nin canlandığını", ancak yine mevta haline geldiğini söyledi. 
     Akdemir de bu soruya "Ben de anlayamadım, gerçekten bunu ben de kendime sordum. Ama kalabalığın verdiği psikolojiyle bir kibire itti" diye konuştu. 
     
     ŞİMDİLİK DEMOKRASİ PLATFORMUYLA DEVAM 
     Sorular üzerine istifacı milletvekilleri, "Ortak karar aldıklarını ve şu anda herhangi bir partiye katılmayı düşünmediklerini, bir süre gelişmeleri değerlendireceklerini" belirtirken, diğer partilerden arayanlar olduğunu açıkladı. 
     Özdoğan 4 milletvekili olarak Demokrasi Platformu kurduklarını ve birlikte hareket edeceklerini de söyledi. 
     
</TEXT>
</DOC>
