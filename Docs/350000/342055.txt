<DOC>
<DOCNO> 342055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/guncel/gun05.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de küresel ekonomiyi anlatacak 
</HEADLINE>
<TEXT>


Özel davetli Emine Erdoğan'ın konuşmasını Başbakanlık hazırladı 

ABDULLAH KARAKUŞ Ankara 

Başbakan Recep Tayyip Erdoğan'ın eşi Emine Erdoğan, Suriye Devlet Başkanı Başar Esad'ın eşi Esma Esad'ın davetlisi olarak 20 - 22 Mayıs günleri arasında gideceği Suriye'de işkadınlarına "küresel ekonomi ve sosyal politikaları" anlatacak. 
Yanında eşi olmadan ilk yurtdışı gezisine çıkacak olan Emine Erdoğan, Şam'da Esma Esad'ın dünyanın çeşitli bölgelerinden çağırdığı işkadınlarıyla bir araya gelecek. Erdoğan'ın özel önem verdiği gezisinde yapacağı konuşma metninin ise, Başbakanlık tarafından hazırlandığı öğrenildi. 
Dünyanın çeşitli ülkelerinden işkadınlarını ve derneklerini Suriye'ye çağırarak bir toplantı düzenlemeyi planlayan Esma Esad, bu organizasyonda Emine Erdoğan'ı özel davetli olarak görmek istedi. 
Emine Erdoğan'ı arayarak, "Mutlaka bekliyorum" diyen Esma Esad'ın, Başbakan'ın eşine farklı bir program da hazırladığı ve bizzat kendisinin gezdireceği belirtildi. 
Esma Esad, Emine Erdoğan'a Suriye'nin geleneksel yemeklerinin yer aldığı özel davetler de verecek. 

AB sürecindeki gelişmeler 
2 günlük gezisinde, çeşitli ülkelerden gelen 1000'e yakın işkadınına Türkiye'yi anlatacak olan Erdoğan, "Türkiye örneğinde AB sürecindeki gelişmeleri" işleyecek. Erdoğan, küresel ekonomi ile ilgili görüşlerini de açıklayacak. 


</TEXT>
</DOC>
