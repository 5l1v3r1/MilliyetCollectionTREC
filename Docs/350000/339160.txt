<DOC>
<DOCNO> 339160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun22.html </URL>
<DATE> 2005/05/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Uçaklar yağmur yağmasın diye bulutları dağıtacak 
</HEADLINE>
<TEXT>

     İkinci Dünya Savaşı sonunda Rusya’nın Nazi işgalinden kurtuluşunun 60. yıldönümü nedeniyle düzenlenen "Zafer Günü" törenlerinin yapılacağı 9 Mayıs’ta Rus askeri uçaklarının yağmur yağmasını engellemek için Moskova üzerindeki bulutları dağıtacağı bildirildi. 
     Rusya Hava Kuvvetleri Komutanı General Vladimir Mihailov, İnterfaks ajansına yaptığı açıklamada, İlyuşin-18, Antonov-26 ve An-12 tipi 10 askeri uçağın 9 Mayıs’ta Moskova üzerindeki bulutları dağıtma görevinde kullanılacağını söyledi. 
     Mihailov, uçakların 7 Mayıs’ta çalışmaya başlayacağını ve 9 Mayıs’a kadar bu görevlerini sürdüreceğini belirterek, "Bulutları dağıtma görevinin başlaması hava durumuna da bağlı olacak. Ekibimiz bu konuda deneyimli ve bu görev için iyi hazırlanmış durumda" diye konuştu. 
     Rusya, belirli günlerde yağmur yağmasını engellemek için milyonlarca dolara malolan ve özel bir kimyasal maddenin gökyüzüne dağıtıldığı işlemi yapıyor. 
     
</TEXT>
</DOC>
