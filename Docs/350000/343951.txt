<DOC>
<DOCNO> 343951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun23.html </URL>
<DATE> 2005/05/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rum kesiminde mal satışını engellemek için 1970 yasasını yeniden 
</HEADLINE>
<TEXT>

     Güney Kıbrıs Rum Yönetimi, Kıbrıslı Rumların KKTC’deki eski mallarını satmalarını engellemek için, 1970’te çıkartılan ve Rumların Kıbrıslı Türklere mal satışını yasaklayan eski bir yasayı yeniden yürürlüğe koydu. 
     Rum basında yer alan haberlere göre, 1970 49 tarih ve sayılı yasa, "mal satın alan kişinin, satın aldığı malı kamu güvenliğini etkileyecek şekilde kullanması olasılığı bulunduğuna kanaat getirmesi durumunda" Rum İçişleri Bakanlığı’na, satılan malın devrini yasaklama yetkisi veriyor. 
     Rum İçişleri Bakanlığı, 1974 öncesi Girne’de kalan 5 dönümlük eski arsasını bir İngiliz şirketine devretmek isteyen Rum’un talebini, 1970 tarihli taşınmaz mal sahipliliği yasası çerçevesinde incelemeye aldı. 
     Rum Tapu Dairesi Müdürü Andreas Hristodulu, düzenlediği basın toplantısında, KKTC’deki eski Rum malının, Rum olmayan birine devredilmesine, "devletin güvenliğiyle ilgili 1970 49 sayılı yasa temelinde onay verecek merciin İçişleri Bakanlığı olduğunu" belirtti. Hristodulu, Girne’deki arsasını bir İngiliz şirketine devretmek için başvuran Rum konusundaysa Tapu Dairesi’nin bu başvuruyu, bütün bulgularıyla birlikte, İçişleri Bakanlığı’na havale ettiğini ve bakanlıktan yanıt beklendiğini kaydetti. 
     Bir Rum’un KKTC’deki malını başka bir Rum’a satıp satamayacağının sorulmasına karşılık Hristodulu, Kuzey Kıbrıs’taki eski Rum mallarının Rumlara satışına izin verildiğini, bu tür satışların sayısının çok az olduğunu söyledi. 
     Rum basını, hukuk kaynaklarına dayanarak, bu yasanın, Anayasa’ya ve Avrupa İnsan Hakları Sözleşmesi’ne aykırı olduğunu yazdı ve "Kuzey Kıbrıs’ta bulunan bir malın satışı kamu güvenliğini nasıl etkiler " değerlendirmesini yaptı. 
     İlgili yasayı "modası geçmiş yasa" olarak niteleyen Rum basını, 1970’te çıkarılan yasanın amacının, açık açık ifade edilmese de, Kıbrıs Rum mallarının Kıbrıslı Türklere devredilmesini yasaklamak veya en aza indirmek olduğunu kaydetti. Rum basını, yasanın 1970-1974 döneminde tamamen Kıbrıslı Türkler aleyhine kullanıldığına işaret etti. 
     Bu arada Simerini gazetesi, bazı Rumların, 1974 öncesi KKTC’de kalan eski mallarını satın aldığını ve yazlık konut olarak kullandığını yazdı. 
     Simerini ayrıca, İngiltere ikamet eden Derviş Niyazi isimli 86 yaşındaki bir Kıbrıslı Türk’ün, "insan haklarını ihlal ettiği" gerekçesiyle Türkiye aleyhine Avrupa İnsan Hakları Mahkemesi’nde dava açmak amacıyla dün Rum yönetiminden yardım istediğini öne sürdü. 
     
</TEXT>
</DOC>
