<DOC>
<DOCNO> 311273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun15.html </URL>
<DATE> 2005/02/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ev hapsini kabul etmeyip hapishanede kalacaklar .. 
</HEADLINE>
<TEXT>

     İngiltere'de yargılanmaksızın yaklaşık 2.5 yıldır hapiste tutulan 11 yabancı uyruklu terör zanlısının, ev hapsini kabul karşılığında tahliye edilmeyi reddedeceği öne sürüldü. 
     İngiltere'deki 11 yabancı tutuklunun avukatları, hükümetin çıkarmayı düşündüğü yeni yasayla yabancı terör zanlılarını tahliyeden sonra ev hapsine mahkum etmesinin ''özgürlüğün kısıtlanması'' anlamına geldiğini savundu. 
     İngiliz hükümetinin yabancı terör zanlılarını ''evden çıkmamak, kontrollü telefon görüşmeleri yapmak, bütün elektronik posta mesajlarını kontrol etmek, elektronik pranga takmak ve ziyaretçilerinin istihbarat tarafından denetlenmesini kabul etmek'' gibi şartlara bağlayarak tahliye etmesinin, onları yargılamadan hapiste tutmaktan farksız olduğunu savunan avukatlar, bu durumda zanlıların hapiste kalmayı tercih edebileceklerini bildirdi. 
     Bu arada zanlıların avukatlarının İçişleri Bakanlığı ile yaptıkları pazarlık çerçevesinde farklı bazı tahliye koşulları öne sürdükleri, ancak bunların da bakanlık tarafından kabul edilmediği kaydediliyor. 
     
</TEXT>
</DOC>
