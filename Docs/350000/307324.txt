<DOC>
<DOCNO> 307324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas18.html </URL>
<DATE> 2005/01/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çocuk kanserinin nedeni ortaya çıktı... 
</HEADLINE>
<TEXT>

     Çocuklardaki kanser vakalarının çoğunun muhtemelen, bebeklerin ana karnındayken maruz kaldıkları çevre kirliliğinden kaynaklandığı belirtildi. 
     Birmingham Üniversitesi profesörlerinden George Knox, kanserden ölmüş çocukların doğum ve ölüm kayıtlarıyla İngiltere'nin kimyasal kirlilik haritası üzerinde karşılaştırmalı inceleme yaptı. 
     Knox, ''Journal of Epidemiology and Community Health'' dergisinde yayınlanan ve 1960-1980 yıllarını kapsayan araştırmasında, 1 kilometre yarıçapındaki kimyasal kirlilik alanında doğan çocukların 16 yaşına varmadan kanserden ölme olasılıklarının, diğer çocuklara göre 2-4 kez daha fazla olduğunu saptadı. 
     ''Çocukluk dönemindeki çoğu kanser muhtemelen, doğum öncesinde bu yüksek emisyon kaynaklarının en az birine maruz kalmayla ortaya çıkıyor'' diyen Knox, hastalığın, anne adayı tarafından solunan kirliliğin plasentaya, oradan da çocuğa geçmesiyle ortaya çıktığını belirtti. 
     Birleşik Krallık Kanser Araştırma yardım kuruluşundan Dr. Lesley Walker ise araştırmayı yetersiz bulduğunu belirterek, çeşitli verilerin, çocuklardaki en yaygın kanser olan löseminin, henüz bilinmeyen, ancak yaygın bir enfeksiyonun sonucu olabileceğini gösterdiğini kaydetti. 
     Bunun karmaşık bir araştırma alanı olduğunu ifade eden Walker, bazı çocuk kanserlerinin genetik temelleri olabileceğini söyledi. 
     
</TEXT>
</DOC>
