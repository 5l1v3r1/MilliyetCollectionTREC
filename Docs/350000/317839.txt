<DOC>
<DOCNO> 317839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun38.html </URL>
<DATE> 2005/02/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Sırbistan, Karadağ'ın ayrılma önerisini reddetti... 
</HEADLINE>
<TEXT>

     Sırbistan, Karadağ'ın ortak devletten ayrılma önerisini reddetti. 
     Sırbistan Başbakanı Voyislav Koştunitsa, Karadağ Devlet Başkanı Filip Vuyanoviç ve Başbakan Milo Cukanoviç'e gönderdiği mektupta, ''Bana sunduğunuz teklif, iki Balkan ülkesi arasında 2003 yılında imzalanan Belgrad Anlaşması'nın ciddi bir şekilde çiğnenmesidir. İmzaladığımız anlaşmaya sadık kalacağım'' dedi. 
     Vuyanoviç ve Cukanoviç'in teklifinde, mevcut birliğin işlevsiz olduğu, kurumlarının yavaş işlediği ve etkisiz olduğu belirtildi. 
     Karadağ liderleri, var olan kusurları giderecek, kalıcı ve istikrarlı bir işbirliğini garanti edecek yeni bir ilişki modeli önerdiler. 
     Yeni modelde, Sırbistan ve Karadağ'ın birbirlerini ayrı ve egemen devletler olarak tanımalarının ardından, gevşek bir askeri ittifak oluşturmaları öngörülüyor. 
     Cukanoviç, geçen hafta sonunda yaptığı açıklamada, Sırbistan yönetiminin Sırbistan-Karadağ birliğini dağıtmayı kabul etmemesi halinde, gelecek yılın Şubat ayında bağımsızlık referandumu yapmaya kararlı olduklarını söylemişti. 
     Eski Yugoslavya Federasyonu'nun 1990'larda dağılmasından sonra sadece Sırbistan ve Karadağ bir arada kalmışlardı. 
     
</TEXT>
</DOC>
