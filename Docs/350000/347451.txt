<DOC>
<DOCNO> 347451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun52.html </URL>
<DATE> 2005/05/31/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
ADB Dışişleri "ABD kongre üyelerinin ziyareti anlaşmaları ihlal etmiyor" 
</HEADLINE>
<TEXT>

     ABD Dışişleri Bakanlığı, Amerikan kongre üyelerinin KKTC’yi ziyaretinin, Amerikan yasaları ve uluslararası anlaşmalara uygun çerçevede gerçekleştiğini ve Kıbrıs konusunda artık "farklı bir ortam" bulunduğunu bildirdi. 
     ABD Dışişleri Bakanlığı Sözcüsü Richard Boucher, düzenlediği basın toplantısında bir gazetecinin, Amerikan kongre üyelerinin Kuzey Kıbrısı ziyaret etmesinin yasalara aykırı olup olmadığı yönündeki bir soruyu yanıtladı. 
     ABD kongre üyelerinin ziyareti konusunda bir yorumu olmadığını söyleyen Boucher, "şimdi farklı bir ortam var. ABD tarafında, Kıbrıslı Türklerin geçmişte olduğu gibi kendileri tecrid edilmiş hissetmemelerini garanti etmeye çalışan farklı bir faaliyet var. 
     Biliyorsunuz ki bu yönde bir dizi yola başvuruyoruz" dedi. 
     Bir gazetecinin, bu ziyaretin, 1944 Chicago uluslararası sivil havacılık anlaşmasını ihlal ettiği yönündeki sorusuna karşılık Boucher, "hayır ihlal etmiyor" yanıtını verdi. Boucher, "biz durumu inceledik ve Amerikan pasaportlarına seyahat onayı verdik. O bölgeye giden diplomatlarımız var. Anlaşmaları ihlal eden hiçbir durum yok" diye konuştu. 
     
</TEXT>
</DOC>
