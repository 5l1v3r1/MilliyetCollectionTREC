<DOC>
<DOCNO> 347430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun31.html </URL>
<DATE> 2005/05/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Papadopulos Somut öneriler sunduk 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, tarafların nabzını tutmak üzere dün adaya gelen BM Genel Sekreteri Kofi Annan'ın siyasi işler danışmanı Sir Kieran Prendergast ile görüştü. 
     Rum radyosuna göre Papadopulos, görüşmeden sonra yaptığı açıklamada, Rum tarafının BM'ye kaygılarının yanı sıra somut öneriler sunduğunu söyledi, ancak ayrıntı vermedi. 
     Prendergast ile ''çok yapıcı'' bir görüşme yaptıklarını ifade eden Papadopulos, görüşmenin içeriğinin gizli kalması konusunda anlaşmaya vardıklarını kaydetti. 
     Papadopulos, Prendergast'ın tarafların görüşlerini almak ve müzakerelerin yeniden başlaması için ortak zeminin olup olmadığını belirlemek üzere Kıbrıs'a geldiğini belirtti. 
     Prendergast, temasları çerçevesinde bugün Güney Kıbrıs'ta bazı siyasi parti liderleriyle görüşecek ve yarın KKTC'ye geçerek Cumhurbaşkanı Mehmet Ali Talat ile bir araya gelecek. 
     
     BAŞKA BİR ABD HEYETİ DE GÜNEY KIBRIS’TA 

     Bu arada, ABD Kongresi’nden bir heyet, temaslarda bulunmak üzere bugün Güney Kıbrıs’a gitti. 
     ABD Kongre heyetini, Larnaka Havaalanı’nda ABD’nin Güney Kıbrıs Büyükelçisi Michael Klosson karşıladı. 
     Heyet, bugün Rum yönetimi lideri Tasos Papadopulos, akşam saatlerinde de KKTC’ye geçerek Cumhurbaşkanı Mehmet Ali Talat’la görüşecek. 
     AB Kongresi Temsilciler Meclisi Türk Dostluk Grubu Başkanı Ed Whitfield başkanlığındaki diğer ABD Kongre heyeti dün KKTC’de üst düzey temaslarda bulunmuştu. 
     
</TEXT>
</DOC>
