<DOC>
<DOCNO> 317700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/dunya/dun01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, Irak güvenlik güçlerini eğitecek 
</HEADLINE>
<TEXT>


GÜVEN ÖZALP Brüksel 


NATO'nun olağanüstü zirvesinin en önemli gündem maddelerinden birini oluşturan Irak'ta savaş sonrası dönemde İttifak'ın üstleneceği rol konusunda belli bir uzlaşı sağlandı. Bu çerçevede NATO ülkeleri ABD'ye 3 yöntemle yardımda bulunacak. 
Bunlardan ilkini Irak güvenlik birimlerinin ülke içinde eğitilmesi oluşturuyor. ABD, Irak içinde işlerin daha iyiye gittiğini gösterebilmek için bu opsiyona ağırlık veriyordu. Ancak üye ülkelerin en az tercih ettikleri opsiyon bu oldu. Türkiye'nin Bağdat'ta 2 subayı bulunuyordu. ABD bu sayının artırılmasını talep etmişti. Ankara da bu çerçevede subay sayısını 5'e çıkardı. 
İkinci yöntem ise eğitimin Irak dışında verilmesi olarak belirginleşti. Aralarında Türkiye'nin de bulunduğu çok sayıda müttefik bu yöntem üzerinde yoğunlaştı. Türkiye, Ankara'daki Barış İçin Ortaklık Merkezi'ni tahsis etmeyi önerdi. Ancak şu ana kadar ABD bu öneriye cevap vermedi. 
Son yöntem ise eğitime tabi tutulacak Iraklı görevlilerin ulaşım ve iaşe masraflarının karşılanması için oluşturulan Emanet Fonu'na para aktarılmasıydı. Bir çok müttefik bu aktarmayı yapma kararı aldı. Türkiye de bu fona 100 bin euro'yla katkıda bulunmayı kararlaştırdı. 

Chirac'tan çağrı 
Irak konusunda belli bir destek alan Bush, zirve sırasında "daha fazla diyalog" istemiyle karşı karşıya kaldı. Duayen üye olarak ilk konuşmayı yapan Fransa Cumhurbaşkanı Jacques Chirac, "ABD ve Avrupa gerçek ortaklar. Dolayısıyla ihtiyacımız olan daha fazla diyalog ve birbirimizi daha fazla dinlemek" dedi. 


</TEXT>
</DOC>
