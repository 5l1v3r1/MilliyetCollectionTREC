<DOC>
<DOCNO> 337951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/guncel/gun09.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşe Kulin Everest'te 
</HEADLINE>
<TEXT>


Ayşe Kulin'in bütün eserleri bundan böyle Everest Yayınları tarafından yayımlanacak 


İlk öykü kitabı "Güneşe Dön Yüzünü" ile 1984'te yazarlık serüveni başlayan ve 1996'da Münir Nurettin Selçuk'un yaşamından yola çıkarak kaleme aldığı "Bir Tatlı Huzur"u yayımlayan Ayşe Kulin, son dönem Türk edebiyatının çok satan yazarları arasında yer alıyor. Kulin'in 1997'de yayımlanan "Adı Aylin" isimli biyografik romanı büyük ilgi gördü. Çok satanlar listelerinde uzun süre üst sıralarda yer alan bu kitabı, 1998'de yayımlanan "Geniş Zamanlar" adlı öykü kitabı 1999'da da "Sevdalinka" izledi. Özellikle biyografik romanlarıyla adından söz ettiren Kulin'in "Füreyya" isimli kitabı, yazarın ünlü seramik sanatçısı Füreyya Koral'dan yola çıkarak yazdığı bir roman. 
Haldun Taner 1995 ve Sait Faik 1996 öykü ödüllerinin sahibi olan Kulin'in Everest Yayınları'ndan çıkacak yeni romanının eylülde yayımlanması bekleniyor. 


</TEXT>
</DOC>
