<DOC>
<DOCNO> 345618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun29.html </URL>
<DATE> 2005/05/25/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Gazeteci-yazar Fallaci'ye İslam'a hakaret davası 
</HEADLINE>
<TEXT>

     ABD’de yaşayan İtalyan gazeteci-yazar Oriana Fallaci, ülkesinde İslam’a hakaret suçundan yargılanacak. 
     Bergamo Mahkemesi, Müslüman İtalyan vatandaşı Adil Smith’in şikayetini kabul ederek, Fallaci’nin İtalyan Ceza Yasası’nın 406. ve 403. maddeleri gereği yargılanmasını kararlaştırdı. 
     Bergamo Mahkemesi Önsoruşturma Hakimi Armando Grasso, bugün Smith’in şikayet dilekçesine ilişkin yaptığı değerlendirmede, Cumhuriyet Savcısı Maria Cristina Rota’nın takipsizlik istemini kabul etmeyerek, Fallaci’nin yargılanması yönünde karar verdi. 
     Kendini birkaç yandaşıyla birlikte kurduğu İtalya Müslümanlar Birliği’nin İMB temsilcisi olarak tanıtan ve özellikle televizyon programlarındaki polemikleriyle dikkat çeken Smith, "La forza della ragione" Aklın Gücü adlı eserinde Müslümanlara hakaret ettiği gerekçesiyle Fallaci hakkında suç duyurusunda bulunmuştu. 
     Fallaci’nin İtalyan Ceza Yasası’nın 406. ve 403. maddeleri gereğince, devletçe kabul edilmiş bir dini inanca bağlı olanlara hakaret suçlamasından yargılanacağı davanın ilk duruşmasının ne zaman yapılacağı konusunda ise henüz bilgi verilmedi. 
     İtalya’daki Müslümanlar arasında kayda değer taraftarı bulunmayan Smith’in suç duyurusu doğrultusunda Fallaci’nin yargılanmasının kararlaştırılması ülkede tepkilere neden oldu. İtalya Adalet Bakanı Roberto Castelli, Padania Radyosu’na verdiği demeçte, yargılama kararını eleştirerek, "Fallaci, düşündüklerini açıkça söyleyen bir insan. Bana göre bunu yaparken işi hakarete de vardırmıyor. Ama kimi yargıçlar insanların düşüncelerine de hükmetmek istiyorlar" dedi. 
     Fırsat Eşitliği Bakanı Stefania Prestigiacomo ise Catania’da yaptığı değerlendirmede, insanların düşüncelerinden dolayı yargılanmasını doğru bulmadığını söyledi. 
     
</TEXT>
</DOC>
