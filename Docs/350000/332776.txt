<DOC>
<DOCNO> 332776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/gun02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milliyet'le çalışmak şeref' 
</HEADLINE>
<TEXT>


Milli Eğitim Bakanı Çelik, kızların okullaşma sorunlarının ele alındığı Milliyet Eğitim Çalıştayı'na övgüler yağdırdı ve "Bu, seferberliğe dönüşsün" dedi 

ANKARA Milliyet 

Milli Eğitim Bakanı Hüseyin Çelik'ten, Milliyet'in 2005 Eğitim Çalıştayı'na övgü ve destek geldi. Milliyet'i kutlayan Bakan Çelik, "Eğitimin sorunlarının çözülmesi yolunda atılacak her adımda birlikte çalışmayı şeref kabul ediyoruz" dedi. 
Çağdaş Yaşamı Destekleme Derneği ÇYDD işbirliğiyle düzenlenen çalıştayda, "kız çocuklarının okula gönderilmemesi ve yatılı ilköğretim bölge okullarındaki YİBO sorunlarının" ele alınıp çözüm önerileri sunulmasını takdirle karşıladığını söyleyen Çelik, "Hep beraber bir seferberliğe dönüşmesi sayesinde sorunlarımızı çözebiliriz. Gazetenin eğitim sorunlarına kamuoyunun dikkatini yeniden çekmesi çok önemli" diye konuştu. Eğitimin, devletin vatandaşa vermesi gereken en temel hizmet olduğunu vurgulayan Çelik, şunları söyledi 
"Türkiye, genç nüfusu çok yoğun bir ülke. 20 milyon insanı bir anda eğitmek durumundayız. Bütçeden en fazla pay eğitime ayrılmasına rağmen maalesef bu yeterli değil. Birçok Batı ülkesinde ekonomik pastadan eğitimin aldığı pay bizden fazla. Örneğin, Fransa'da 86 milyar dolar. Elbette ki, eğitim devletin asli görevi. Ancak, bu büyük yükün altından basının, sivil toplum örgütlerinin ve katkı yapabilecek her türlü sektörün desteğini almadan kalkmamız mümkün değil. Bunun hep beraber bir seferberliğe dönüşmesi sayesinde sorunlarımızı çözebilir ve yükün altından kalkabiliriz." 

Soruna birlikte sahip çıkalım 
"Gerek Eğitime Yüzde 100 Destek Kampanyası, gerekse Haydi Kızlar Okula Kampanyası, bu işbirliğinin en güzel örneği. Şu anda Şanlıurfa'dayım. Burada açtığımız derslik sayısı 1500'ü buldu. Fiziki mek n, altyapı, teknolojik donanım da büyük önem taşıyor. Bütün bu ihtiyaçlara hep birlikte soruna sahip çıkarak cevap verebiliriz. Milli Eğitim Bakanı olarak, Milliyet'in eğitim sorununu bütün yönleriyle ortaya koyan bu çalışmasını takdir ediyorum." 

Çalıştay'dan çıkan çözüm önerileri 

Mülki idare amirlerinin de katıldığı çalıştayda, Doğu ve Güneydoğu Anadolu bölgelerinde törelerin eğitimi olumsuz etkilediğine dikkat çekilirken, açıklanan bazı çözüm önerileri de şöyle sıralandı 
Okula giden her kız çocuğuna burs desteği sağlanması,YİBO ve PİO'lara öğretmen atamalarının farklı kriterlerle yapılması,YİBO'ların ilköğretim ikinci kademeden 6. sınıf başlaması, küçük çocukların aile yakınındaki okullarda okutulması,MEB merkez ve yerel yöneticilerinin uyumlu çalışması,Kullanılmayan kamu binalarının yurt ya da YİBO'ya dönüştürülmesi,Merkez ilçe ve köylere kız yurtları yapılması,Feodal liderlerin ikna edilmesi, kız çocuklarının okula gönderilmesi için çağrı yapmalarının sağlanması,Kız öğrenciler için ilçelerde rol modeller olması, yani kadın çalışan sayısının artırılması,Okul yöneticilerinin, kızlarını okula göndermeyen ailelerle görüşerek ikna etmesi. 

</TEXT>
</DOC>
