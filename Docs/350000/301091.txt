<DOC>
<DOCNO> 301091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonspo06.html </URL>
<DATE> 2004/12/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yılın transferi 35 milyon Euro'ya Chelsea'ye giden Drogba... 
</HEADLINE>
<TEXT>

     Avrupa'nın ünlü kulüpleri, 2004 yılında büyük transferler yapabilmek için milyonlarca Euro harcadılar. 
     Avrupa'da yılın en büyük transferi, Rus milyarder Roman Abramoviç'in takımı İngiltere'nin Chelsea takımından geldi. 
     Geçen yıl olduğu gibi bu yıl da Avrupa'nın transfer piyasasını belirleyen İngiliz kulübü, Porto Teknik Direktörü Jose Mourinho'yu almasının ardından, futbolculardan Didier Drogba için 35 milyon Euro öderken, Arjen Robben için 18, Ricardo Carvalho ve Paulo Ferreira ikilisi için 48, Scott Parker için ise 14.6 milyon Euro harcadı. 
     Chelsea bu yıl içinde ayrıca Çek Milli Takımı kalecisi Petr Cech ile sözleşme imzalarken, Mateja Kezman ve Tiago kulübün diğer transferleri arasında yer aldı. 
     
     Rooney Manchester United'da 

     Bu sezonun en flaş transferlerinden birisi de Euro 2004'te İngiltere Milli Takımı ile başarılı maçlar çıkaran Everton'ın genç golcüsü Wayne Rooney'nin yaklaşık 29.6 milyon Euro'ya Manchester United Kulübü'ne transfer olmasıydı. 
     18 yaşındaki genç golcü ile de yetinmeyen Manchester United, Louis Saha'yı yaklaşık 14.6 milyon Euro'ya satın alırken, Leeds United'tan Alan Smith'i de kadrosuna kattı. 
     Geçen sezonun Premier Lig şampiyonu Arsenal, Sevilla'dan Jose Antonio Reyes için 25.6 milyon Euro, İspanya'nın güçlü ekiplerinden Barcelona da Deco'nun transferi için 15 milyon Euro ve İspanyol Ricardo Quaresma'yı Porto'ya verdi. 
     
     Barcelona fırtına gibi esti 

     Avrupa Şampiyonlar Ligi'nde finali hedefleyen Barcelona, Guily, Deco ve Henrik Larsson'un yanı sıra Mallorca'dan Samuel Etoo'yu 24 milyon Euro'ya transfer etti. 
     İspanyol Real Madrid, İngiliz Micheal Owen, Jonathan Woodgate ve Walter Samuel'i 47 milyon Euro'ya kadrosuna katarken, Valencia, teknik direktörlüğe İtalyan Claudio Ranieri'yi getirdi ve Emilano Moretti, Stefano Fiore, Marco Di Vaio ile Bernardo Corradi'yi bu yılın kadrosuna aldı. 
     
     İtalya'ya Juventus damgası 

     İtalya'da ise sezonun en pahalı transferlerini Juventus Kulübü yaptı. Fabio Capello'yu takımın başına getirmesinin ardından İtalyan kulübü, Roma'dan Brezilyalı Emerson Do Rosa'yı 28 milyon Euro'ya transfer etti. Juventus, ayrıca İsveçli Zlatan Ibrahimoviç ve Fabio Cannavaro'yu kadrosuna katmayı başardı. 
     Milan, Hernan Crespo ve Jaam Stam'ı takıma katarken, Inter Kulübü, Juan Sebastian Veron ve Edgar Davids'i renklerine bağladı. 
     Almanya'da Bayern Münih, Torsten Frings, Vahid Hashemian ve Andreas Gorlitz'in transferi için 25 milyon Euro harcamayı göze alırken, Rusya'nın Spartak Moskova takımı, Güney Amerikalı yıldız Fernando Cavenaghi için 14 milyon ödeyerek rekor kırmış oldu. 

     
</TEXT>
</DOC>
