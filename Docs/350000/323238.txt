<DOC>
<DOCNO> 323238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur03.html </URL>
<DATE> 2005/03/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yatılı ilköğretim okulunda taciz skandalı 
</HEADLINE>
<TEXT>

     ANKARA Milliyet 

Ankara'nın Polatlı ilçesindeki Hikmet Uluğbey Yatılı İlköğretim Okulu Müdür Yardımcısı M.G, 15 yaşındaki bir öğrencisine tacizde bulunduğu iddiasıyla gözaltına alındı. ilçeye 25 kilometre uzaklıkta bulunan yatılı ilköğretim okulunda eğitim gören kimliği açıklanmayan öğrenci, ailesine, Müdür Yardımcısı G.'nin kendisine tacizde bulunduğunu söyledi. Aile de savcılığa başvurarak G.'den şikayetçi oldu. Yapılan incelemenin ardından G., gözaltına alındı. Yetkililer, iddialara ilişkin soruşturmanın sürdürdüğünü kaydetti. Bir süre önce okulda denetim yapan kaymakam Hüseyin Eker, aralarında 17 Ağustos depremi sonrasında çeşitli illerden gelen toplam 250 çocuğun öğrenim gördüğü okuldaki olumsuz fiziki koşullar nedeniyle müdür Yüksel Aydın ve Müdür Yardımcısı Yakup Doğan'ı görevden almış, Akif Dinç'i müdür vekili olarak atamıştı. Denetimlerde, okulda kaloriferlerin yanmadığı ve hijyen koşullarına uyulmadığı belirlenmişti. 
     
</TEXT>
</DOC>
