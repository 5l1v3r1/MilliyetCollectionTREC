<DOC>
<DOCNO> 332274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo26.html </URL>
<DATE> 2005/04/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Beşiktaş, Fenerbahçe maçının hazırlıklarına başladı... 
</HEADLINE>
<TEXT>

     Beşiktaş, Fenerbahçe ile hafta sonunda oynayacağı derbi maçın hazırlıklarına, 2 günlük iznin ardından bu akşam yaptığı antrenmanla başladı. 
     Teknik direktör Rıza Çalımbay yönetiminde, BJK Nevzat Demir Tesisleri'ndeki antrenmanda, futbolcular kondisyon ve pas çalışmasının ardından üç gruba ayrılarak turnuva maçları oynadı. 
     Antrenman maçlarında Sergen, Ahmet Dursun, Pancu, Tayfun, İbrahim Toraman, Mustafa ve Juanfran'dan oluşan takım birinci oldu. 
     Çalışmaya, sakatlıkları geçen Koray ve Berkant da katılırken, sakatlıkları süren Fatih ve İbrahim Üzülmez ile hafif sakatlığı bulunan Ahmet Yıldırım antrenmanda yer almadı. 
     Bu arada, siyah-beyazlıların İspanyol futbolcusu Juanfran, kazıttığı saçlarıyla yeni bir imaj oluşturup antrenmanda dikkati çekti. 
     Beşiktaş, yarın yapacağı antrenmanla Fenerbahçe maçı hazırlıklarını sürdürecek. 
     
</TEXT>
</DOC>
