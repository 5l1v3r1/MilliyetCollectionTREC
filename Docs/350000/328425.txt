<DOC>
<DOCNO> 328425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/yazar/ulagay.html </URL>
<DATE> 2005/03/30/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Brezilya'da IMF onayıyla IMF'siz dönem, Çin'de yavaşlama 
</HEADLINE>
<TEXT>


Türkiye'nin 2001 krizini Arjantin'in içler acısı durumuna düşmeden atlatmış olmasına adeta üzülen ve Türkiye'yi ille de Arjantin'e benzetme hevesinde olanlar var Türkiye'de. "IMF'yi kovup borçlarımızı ödemeyelim" diyenler de. Türkiye için bu tür önerileri tartışmak şu an için abesle iştigal bence ve dikkatle izlenmesi gereken ülke de Arjantin değil Brezilya. IMF destekli bir programı başarıyla tamamladığı kabul edilen Brezilya'nın yaşamakta olduğu deneyim gerçekten ilginç. 

IMF'den alkış ve onay 
IMF Başkanı Rodrigo Rato, önceki gün, Brezilya'nın IMF ile yeni bir stand - by düzenlemesi yapmadan yoluna devam etmeye karar verdiğini ve IMF'nin de Brezilya'nın bu kararını hararetle desteklediğini açıkladı. IMF Yürütme Kurulu'nun 2002 eylülünde onayladığı, Brezilya'ya 41.8 milyar dolarlık mali destek sağlanmasını öngören stand - by düzenlemesinin başarıyla tamamlanması sonrasında IMF ile Brezilya arasındaki ilişkilerin nasıl sürdürüleceğinin tartışıldığını belirten Rato, Brezilyalı yetkililerin IMF'den yeni destek istemeden yola devam etme talebinin dört temel dayanağı bulunduğunu kaydetti. Rato'ya göre bunlar 1 Makroekonomik çerçevenin sağlıklı bir yapıya kavuşması, 2 Kurumsal yapının sağlamlaşması, 3 Hükümetin ekonomik reformları sürdürme kararlılığında olması ve 4 Ödemeler dengesinin beklenenden çok daha hızlı ve güçlü biçimde düzelmiş olması. 
Brezilya örneği, IMF'den parasal destek isteyip bir stand - by düzenlemesine gitmeden de IMF'nin ilkesel desteğinin sağlanabileceğini, ancak bunun da belli koşulları olduğunu gösteriyor. Brezilya'nın 2002'den itibaren IMF desteğiyle sürdürdüğü programın sonuçlarına baktığımızda, özellikle ödemeler dengesinin cari işlemler hesabında çarpıcı bir dönüşümü gerçekleştirdiğini görüyoruz. 2001 yılında 23 milyar dolarlık bir cari işlemler açığı veren Brezilya'nın 2004 yılında 11.7 milyar dolar cari işlemler fazlası verdiği görülüyor. Brezilya'nın IMF'den mali destek almadan yola devam etme kararını verebilmesinde ve IMF'nin de bu kararı benimsemesinde, dış dengedeki bu çarpıcı düzelmenin belirleyici etki yapmış olduğunu düşünmek mümkün. IMF Başkanı Rato'nun açıklamasında değindiği diğer koşullar da önemli kuşkusuz ama cari işlemler dengesindeki olumlu gelişme sanırım en önemlisi bunların. 
İşte tam bu noktada Brezilya ile Türkiye arasındaki önemli fark ortaya çıkıyor. Brezilya gibi IMF destekli bir programı tamamlamış bulunan Türkiye'nin büyüme ve enflasyondaki performansı Brezilya'dan da iyi ama bizim cari işlemler açığımız, Brezilya'daki gibi artıya geçmek şöyle dursun, giderek büyüyor. Bir yandan borç öderken diğer yandan büyüyen bir cari açığı finanse etmek zorunda olan Türkiye'nin eli bu nedenle Brezilya'nınki kadar güçlü değil. 
Brezilya'nın bir diğer başarısı da, büyümeyi ve istihdamı destekleyecek altyapı projelerine yönelik kamu yatırımlarına öncelik verilmesi için bütçede esneklik sağlanmasını IMF'ye benimsetmiş olması. IMF Yürütme Kurulu, Brezilya ile ilgili olarak yaptığı son açıklamada bu açılımın önemini vurguladı. Brezilya örneği bu açıdan da dikkatle izlenmesi gereken bir örnek. 

'Çin yavaşlayacak' 
İş Yatırım'ın "Geniş Açı" toplantısı için İstanbul'a gelen tanınmış Çin uzmanı Nicholas Lardy ile bir kahvaltı sohbetinde beraber olmak fırsatını da bulduk ve ilginç bilgiler edindik. Bugün için ayrıntı vermeye yerim kalmadı ama Lardy'nin, Çin ekonomisinin büyüme hızının hemen önümüzdeki dönemde 2 - 3 puan düşeceğini öngörmesi öncelikle önemli göründü bana. 

BREZİLYA'NIN KARNESİ 2000 2001 2002 2003 2004 GSYİH büyüme hızı 4.4 1.3 1.9 0.5 5.2 Enflasyon 6.0 7.7 12.5 9.3 7.6 Rezerv K.Vadeli dış borç 52.6 56.6 59.7 85.3 94.8 Kamu borcu GSYİH 51.1 55.1 65.5 58.7 54.5 F.Dışı fazla GSYİH 3.5 3.6 3.9 4.3 4.6 Cari işlemler dengesi milyar -24.2 -23.2 -7.6 4.2 11.7 



</TEXT>
</DOC>
