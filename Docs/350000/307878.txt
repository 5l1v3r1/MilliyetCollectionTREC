<DOC>
<DOCNO> 307878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur17.html </URL>
<DATE> 2005/01/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'a giden işçilerin ücreti düştü... Aralarında öğretim üyesi bile var 
</HEADLINE>
<TEXT>

     İşsizlerin umut kapısı olan Irak'a yolculuk bayram bile dinlemedi. Kurban Bayramı'na rağmen Adana'dan 112 işçi daha ekmek parası uğruna Irak'a gitti. 
     Adana Şakirpaşa Havaalanı'nda aileleriyle bayramlaşarak kendilerini işçi olarak götüren özel bir firmanın kiraladığı uçakla Irak'ın yolunu tutan işçiler, hareketten saatler önce havaalanına geldiler. Gece saat 03.00'da dış hatlar terminali önünde yapılan ve uçağın havalandığı 05.30'a kadar süren vedalaşma sırasında dramatik görüntüler yaşandı. 
     Kurban Bayramı olması nedeniyle ailelerin ayrılık üzüntüsünü daha fazla yaşadıkları yolculuk öncesinde, işçilerin bir bölümü Irak'a ilk kez gittiklerini, bir bölümü de 4 aylık çalışma süresinden sonra 12 günlük izin hakkını kullanmak üzere gelip tekrar dönmeye hazırlandıklarını belirttiler. 
     Aynı aileden birkaç kişinin birden gittiği Irak'taki güvenlik sorunu ilk gidenleri korkutuyor, izinli gelip tekrar dönenler ise ''alıştık'' diyor. 
     Uğurlama sırasında çocuklarına, annelerine ve eşlerine sarılarak yaşayacakları hasreti hafifletmeye çalışan işçiler, ''Savaşın ortasına gidiyoruz ancak, çaresiziz'' dediler. 
     Irak'a olan yoğun talebin işçi ücretlerini de aşağıya çektiğini belirten işçiler, daha önce 2 bin dolara yakın ücret alırken, şimdi 750 dolara da razı olduklarını söylediler. 
     
     GİDENLERİN ARASINDA ESKİ ÖĞRETİM GÖREVLİSİ BİLE VAR 
     Irak'a işçi olarak gidenlerin arasında yaşları 20 ile 60 arasındaki işsizlerin yanı sıra geçinemediğini belirtip işinden ayrılanlar da bulunuyor. 
     Üniversitedeki görevinden istifa ettiğini söyleyen, ancak ''utanıyorum'' diyerek isminin açıklanmasını istemeyen eski öğretim görevlisi M.B 46 ise AA muhabirine, yaşam koşullarının ağır olduğunu, bu yüzden geçinemediğini söyledi. 
     M.B, '' Utanıyorum derken yüz kızartıcı bir suç işlemiyorum, ancak bizim çevremiz dedikodu yapar. Görevli olduğum üniversitede müzik bölümünde öğretim görevlisi olmamın yanı sıra bilgisayar operatörlüğüm var. Yaşam şartları beni Irak'a sürükledi. Aldığım maaş yeterli olsaydı bunu asla düşünmezdim'' dedi. 
     İşçi adaylarından 23 yaşındaki Adil Çürük ise Irak'ta 1-2 yıl çalışıp biriktirdiği parayla iş kurmayı planladığını belirtti. 
     İncirlik beldesinde yaşayan Irak yolcularından 20 yaşındaki Bilal Yıldız da oto elektrikçisi olduğunu belirterek, ''Ben daha önce de gidip 4 ay çalıştıktan sonra izin hak edip geri döndüm, şimdi geri gidiyorum. İlk gittiğimizde geceleri korkudan uyuyamıyorduk ancak, şimdi bu korkuya alıştık. Biriktirdiğim parayla ev almayı düşünüyorum'' dedi. 
     
     ''YAZIK BU ÇOCUKLARA'' 
     İşçileri yolcu edenler arasında bulanan İncirlik Beldesi'nin eski Belediye Başkanı Cumali Kar, göreve gelen her siyasi iktidarın işsizliği çözme vaadinde bulunduğunu belirterek, ''Ancak, şimdi görün işsizlik had safhada. Yazık bu çocuklara. Herkes ekmek parası uğruna savaşın içine giriyor, üstelik gitmek için de can atıyor, çünkü açlık, sefalet canlarına yetmiş'' dedi. 
     Cumali Kar, İncirlik ve Kürkçüler beldesinin neredeyse boşaldığını, genciyle, yaşlısıyla herkesin Irak'a gitme hayali kurmaya başladığını anlattı. 
     
     ONLARIN HAYALİ EVLENMEK 
     Irak yolcuları arasında bulunan Sofulu beldesinden nişanlı genç Mustafa Deniz 25 ve parasızlıktan evlenemediğini söyleyen Fatih Şimşek 25 , biriktirdikleri parayla ev alıp evlenmeyi planladıklarını söylediler. 
     Yaşam şartlarının kendilerini Irak'a sürüklediğini anlatan Fatih Şimşek, babası ve dayısıyla vedalaşırken, ''Orada yalnız değilim. İki kardeşim ve iki amcamın oğlu oradalar. Birbirimize destek oluyor, yalnızlığımızı paylaşıyoruz'' diye konuştu. 
     Dört oğlundan üçüncüsünü Irak'a yolcu eden ve çiftçilik yaptığını belirten Bayram Ali Şimşek, ''İşsizliğin, yoksulluğun gözü kör olsun. Yanımda askerden yeni gelen bir oğlum kaldı. Onu da diğer 3 kardeşi gibi savaşın ortasına göndermeyi düşünmüyorum. Bari o yanımda kalsın istedim. Allah mecbur bırakmasın ama onu göndermeyeceğim. 3 oğlumun hasreti zaten bana yetiyor'' dedi. 
     Karakuyu Köyü'nde yaşadıklarını belirten Bayram Ali Şimşek, her şeye rağmen Irak'a gitme fırsatı buldukları için oğullarını şanslı gördüğünü belirterek, ''Köydeki gençler bizim çocuklara 'sizin işinizi yapan bizi de götürsün' diye yalvarıyorlar. Çünkü herkesi götürmüyorlar, rüşvet almıyorlar ama hatır gönülle bu işler oluyor, talep çok fazla. Allah yardımcıları olsun'' diye konuştu. 
     
     ''IRAK'IN SİGARASINA BİLE ALIŞTIK'' 
     Adana'nın Mıdık Mahallesi'nde yaşayan ve cebindeki Irak sigarasını çıkartarak, ''Bırakın korkuyu, savaş ortamını Irak'ın sigarasına bile alıştık. 9 aydır Irak'ta çalışıyorum, şimdi izinden dönüyorum, sanki ayaklarım geri geri gidiyor ama çaresizim'' diyen Semih Kay 45 , Irak'ta hafta tatili yapmadıklarını, günde 12 saat çalıştıklarını anlattı. 
     Kurban Bayramı'na rağmen Irak'a gitmenin kendisini üzdüğünü belirten Cabbar Yavuz da 23 işsiz olduğu için gitmek zorunda kaldığını belirterek, ''Yaklaşık 5 aydır Irak'tayım, geçen bayramı Irak'ta geçirdik, bu bayram da kısmet oradaymış. Bekarım çünkü parasızlıktan evlenemedim. 12 kardeşiz, ağabeyim de Irak'ta çalışıyor. Türkiye'de iş olsaydı savaşın ortasına, yaban ellere gider miydik '' diye konuştu. 
     Mesleğinin lokantacılık olduğunu söyleyen Veysi Yavuz ise şunları söyledi 
     ''Irak'ta 750 dolar ücret alıyorum, bu uğurda hayatımızı tehlikeye atıyoruz. 4 çocuğumdan 3'ü okuyor, yetiştiremiyorum. Başka çaremiz mi var Çaremiz olsa gider miyiz, vatanımız dururken yabancı memleketlere, üstelik güvenlik sorununun halen çözülmediği bir ülkeye gitmek bizi kahrediyor.'' Irak'a işçi gönderen ancak, güvenlik ve aşırı iş başvurusu nedeniyle isimlerinin gizli tutulmasını isteyen firma yetkilileri ise Irak'a başta aşçı, garson, bulaşıkçı, amele, şoför, kaportacı ve tamirci gibi çok sayıda meslek kolundan işçi gönderildiğini belirttiler. 
     Biri Adana'da olmak üzere Türkiye'deki 3-4 firma tarafından bugüne kadar binlerce işçi gönderildiği ve yaklaşık 10 bin işçinin ise halen Irak'ta çalıştığını belirten ilgililer, bu firmalara Türkiye'nin dört bir yanından iş başvurusu geldiğini bildirdiler. 
     
</TEXT>
</DOC>
