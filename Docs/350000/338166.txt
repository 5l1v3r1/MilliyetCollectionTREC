<DOC>
<DOCNO> 338166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy27.html </URL>
<DATE> 2005/04/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
El Zari Kerkük Türkler için ne kadar önemliyse Irak için de önemli 
</HEADLINE>
<TEXT>

     Irak Sünni Ulema Birliği Başkanı Dr. Haris Süleyman El Zari, Irak'ta İbrahim El Caferi tarafından kurulan geçici hükümete güvenmediklerini belirterek, ''Irak'taki durum vahim olduğu için hükümetin işgal altındaki Irak'ın problemlerini çözeceğine inanmıyoruz'' dedi. 
     AA muhabirinin sorularını yanıtlayan El Zari, Sünni Ulema Birliği'nin Irak'ın işgal edilmesinden 1 hafta sonra Sünni alimlerce kurulduğunu ve kısa sürede çok sözü geçen bir grup halini aldığını anlattı. 
     Birliğin, ''Irak'ın işgalden kurtulması'' ve ''birliğin sağlanması'' amacını güttüğünü dile getiren El Zari, Irak'ta tarihsel kültürü muhafaza etmek istediklerini ve bu konuda da halkı uyardıklarını ifade etti. 
     El Zari, Irak'ta Türkmen, Kürt ve Araplar'dan oluşan yüzde 52-55 oranında Sünni bir nüfusun var olduğunu belirtti. 
     Irak'ta İbrahim El Caferi tarafından kurulan geçici hükümeti de değerlendiren El Zari, ''Irak'taki durum vahim olduğu için hükümetin işgal altındaki Irak'ın problemlerini çözeceğine inanmıyoruz. Hükümete güvenmiyoruz'' diye konuştu. 
     Irak'taki ana problemin işgalin kalkması olduğunu dile getiren El Zari, temsil ettiği Sünniler'in, Irak işgal altında bulunduğu sürece siyasi çalışmalarda yer almamayı tercih ettiğini söyledi. 
     Irak'ta işgal kalkmadan hiçbir konuda çözüme ulaşılamayacağını da kaydeden El Zari, ''Yeni Anayasa üzerinde çalışılıyor. İnsanlara hürriyet, halka refah getirecek mi Bizim için bu çok önemli. Biz de o zaman karar veririz. Kalıcı hükümet için destek verir ya da vermeyiz. Ama ümit görmüyoruz. Çünkü işgal devam ediyor'' diye konuştu. 
     
     IRAK'TA DEVAM EDEN DİRENİŞ... 
     El Zari, Irak'taki direnişe ilişkin şunları kaydetti 
     ''Irak'taki direniş konusunu ikiye ayırmak istiyorum. Birinci kısmı direniş. Uluslararası hak olarak bir millet zulme, işgale uğradığı zaman kendini savunabilir. İkinci kısmı da gerçekten Irak'ta terör var. Biz inceledik. Terörü devlet yapıyor, işgalci kuvvetler yapıyor, istihbarat güçleri yapıyor ve bazı ülkelerin müdahalesiyle yapılıyor. Terörü ayırıyoruz. Direniş ayrı, terör ayrı. Irak'ta terör vardır. İnkar edemeyiz.'' El Zari, Irak'taki direnişçilerle hedeflerinin kesiştiğine işaret ederek, ''Direnişçilerin hedefiyle bizim hedefimiz kesişiyor. Hedefimiz, işgali kaldırmak. Ama onların çizdiği yol ayrı, bizim çizdiğimiz yol ayrı. Onlar direnişi tercih ettiler. Bizimki sözle, barışçı hareketle, barışçı bir şekilde işgalci güçleri çıkarmak. Yolumuz farklı'' dedi. 
     
     TÜRK ŞOFÖRLERE YÖNELİK SALDIRILAR 
     Irak'ta Türk şoförlere yönelik saldırıları da değerlendiren El Zari, şunları söyledi 
     ''Terör meselesine, bu olayların başladığı günden beri fetvalar çıkardık, cevaz vermiyoruz. Sivillerin öldürülmesini, kaçırılmasını, kim olursa olsun Türk, yabancı sivillere yönelik saldırıları kabul etmiyoruz. Biz, geçen aylarda olaylar şiddetlendiğinde çok uğraştık. Bir kısmı bizi dinledi ve kaçırılanları serbest bıraktı. Bir kısmı hiç kimseyi dinlemiyor. Onlar istediğini yaptı. Şu anda kaçırma işi mafya olayı haline geldi. Para kazanmak için yapıyorlar. Bunu ne din, ne halk kabul eder. Bunlar Irak halkının yürüyüşüne çok büyük zarar veren olaylar.'' 
     
     KERKÜK 
     Kerkük konusunu da ele alan El Zari, konuşmasını şöyle sürdürdü 
     ''Kerkük, Türkler için ne kadar önemliyse, Irak için de çok önemli bir şehir. Kerkük şehri bütün grupların bulunduğu bir şehir. Kürtler, Türkmenler, Araplar, Süryaniler, Hıristiyanlar var. Kerkük'ün istikrarı, Irak'a bağlı kalması bizim için çok önemli.'' El Zari, Irak'taki seçimler öncesinde Kerkük'te Kürt nüfusun artırılmasına yönelik çalışmaların var olup olmadığına ilişkin bir soru üzerine de, ''Bu konuları biz de duyduk. Ama gerçekten Kürtleri oraya yerleştirdiler mi, buna emin olamadık. Bölgenin ne kadar hassas olduğunu biliyoruz. İleride bütün şartlar yerine gelir ve Irak'a istikrar gelirse, Kerkük ayrı bir statüye girmek isterse, o zaman seçime girebiliyorlar. Ama şu anda şartlar müsait değil ve yapılmaz bu'' diye konuştu. 
     Şu an Irak'ta Kerkük meselesinin ertelendiğine işaret eden El Zari, ileride ne olacağının çok önemli olduğunu, işgal bittikten ve Irak halkının onayladığı bir Anayasa yapıldıktan sonra bu tür şehirlerin ne olacağı konusunun konuşulabileceğini dile getirdi. 
     
</TEXT>
</DOC>
