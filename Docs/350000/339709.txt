<DOC>
<DOCNO> 339709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/ekonomi/aeko.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'e cami olmadı ama Kasımpaşaspor'a otopark oldu 
</HEADLINE>
<TEXT>


'Taksim'e cami' projesi için düşünülen 5 dönümlük arsayı, Kasımpaşa Spor Kulübü iki yıldır otopark olarak işletiyor. Arsanın üçte birinin sahibi Ziraat Bankası'nın ise Belediye'ye emanet ettiği yerin otopark olduğundan haberi bile yok 

Tarık Yılmaz 

50 yıldır tartışması bitmeyen 'Taksim'e cami' projesi için düşünülen arsa, Kasımpaşa Spor Kulübü'nün işlettiği bir otopark oldu. Vakıflar Genel Müdürlüğü'ne ait olan ve cami yapılması için kurulan Taksim Cami Yaptırma Derneği'ne kiralanan beş dönümlük arsanın 1.6 dönümü Ziraat Bankası'na ait. Ancak, Ziraat Bankası'nın arazinin otopark olarak kullanıldığından haberi yok. 
Ziraat Bankası Genel Müdürü Can Akın Çağlar, "Bizden, dönemin Beyoğlu Belediye Başkanı 'belediye araçlarını koyalım, aksi halde mafya işgal ediyor' diyerek istedi, biz de 'kullanın' dedik. Otoparktan haberim yok" dedi. 
Başbakan Tayyip Erdoğan gibi kendisi de Kasımpaşalı olan İstanbul Büyükşehir Belediye Başkanı Kadir Topbaş'ın, Beyoğlu Belediye Başkanlığı döneminde izin verilen arsa, son iki yıldır otopark amaçlı kullanılıyor. 
Otoparkın içinde, ücret toplayan bankonun üzerinde 'Kasımpaşa Spor Kulübü Otoparkı' yazıyor. Müşterilere kesilen fişlerde de 'Kasımpaşa Spor Kulübü İktisadi İşletmesi' ibaresi yer alıyor. 

'En köklü kulübe destek' 
Arsanın bin 624 metrekaresi Ziraat Bankası'na, kalanı ise Vakıflar Genel Müdürlüğü'ne ait. Beyoğlu Belediye Başkanı Ahmet Misbah Özcan'ın verdiği bilgilere göre, bugün haritada kullanımı 'cami altı kapalı otopark' olarak görünüyor. Tahsisin kendi başkanlığı döneminde yapılmadığını belirten Özcan, konuya 'rant' değil Beyoğlu ilçesinin en köklü kulübüne 'destek' olarak bakılması gerektiğini belirtti. 
Edinilen bilgiye göre, Vakıflar Genel Müdürlüğü arsanın bir kısmını Taksim Cami Yaptırma Derneği'ne, dernek de Kasımpaşa Spor Kulübü'ne kiraladı. Arsanın üçte birinin sahibi yani Ziraat Bankası'nın bu konuda onay vermesini gerektiren bu işten haberi bile yok. 
Otopark için kullanım iznini Beyoğlu Belediye Başkanlığı veriyor. Başbakan Erdoğan gibi Kasımpaşalı olan dönemin Belediye Başkanı Şimdiki İstanbul Büyükşehir Belediye Başkanı Kadir Topbaş, bir dönem Kasımpaşa Spor Kulübü Başkanlığı da yapmıştı. 

'Biz belediye kullansın diye verdik' Ziraat Bankası Genel Müdürü Can Akın Çağlar, "Belediyeden bize mafyanın zaman zaman araziyi otopark olarak kullanıp çevreyi rahatsız ettiğini söylediler. Belediyenin araçları için kullanmak istediler biz de verdik" dedi. Otopark olarak kullanıldığından haberi olmadığını söyleyen Çağlar belediyenin burayı koruyacağını, bankanın kendi payına düşen kısmı sattığı anda da boşaltacağı yönünde taahhüdü olduğunu kaydetti. Arsa için çok eskiden konulan 40 trilyonluk bedel nedeniyle kimsenin satın almaya yanaşmadığını belirten Çağlar, belediyenin kullanımı karşılığında para almadıklarını, aralarında bir anlaşma da olmadığını, karşılığında belediyenin bankacılık işlemlerini banka üzerinden geçirdiğini ifade etti. Öte yandan Ziraat Bankası'nın internet sitesinde otopark olarak kullanılan arsanın kullanım durumu 'boş' olarak görünüyor. 

'Kirayı söyleyemem ama vergi ödüyoruz' Kasımpaşa Spor Kulübü Başkanı Hilmi Öksüz, arsayı iki yıl önce Cami Yaptırma Derneği'nden kiraladıklarını, derneğin de Vakıflar Genel Müdürlüğü'ne kira verdiğini belirtti. Kira miktarı ve elde edilen gelir konusunda bilgi vermek istemeyen Öksüz, "Biz işletip derneğe kira ödüyoruz, dernek de Vakıflar Genel Müdürlüğü'ne aktarıyor" dedi. Ziraat Bankası ile ilgili bir ödeme yapmadıklarını belirten Öksüz, 150 araçlık kapasitesi olan otoparkın işletme ruhsatı olduğunu ve vergi ödediklerini kaydetti. 
Öksüz, dernek ile aralarında bir sözleşme olup olmadığına ilişkin ise bilgi vermedi. Öksüz, Ziraat Bankası'nın kendine ait bölümünü 40 trilyon liraya satışa çıkardığını, imarı olmayan bu arsayı kendilerinin de istemesine karşın yüksek fiyatı nedeniyle alamadıklarını belirtti. 

Trilyonluk gelirden Ziraat yararlanmıyor Arsanın yaklaşık üçte birine sahip olmasına karşın kira gelirinden Ziraat Bankası yararlanmıyor. Üç saate kadar 5 milyon lira ücret alınan otoparka, her gün sadece 150 araç girdiği ve üç saatten az kaldığı varsayılırsa aylık geliri 22.5 milyarı geçiyor. Yıllık bazda ise bu gelir 270 milyarı buluyor. Ancak Taksim'in göbeğindeki 150 araç kapasiteli otopark, hergün tıka basa doluyor. Gerçekte bu rakamın çok daha yüksek olduğu, kulübün iki yılda en az 1 trilyon civarında gelir sağladığı tahmin ediliyor. Bu ölçüde bir gelir getiren arsadan Ziraat Bankası herhangi bir kira ücreti almıyor. 

Taksim'e cami 50 yıldır tartışılıyor Taksim Meydanı'nda, Taksim Maksemi ile Tarihi Sular İdaresi Yapısı'nın arkasındaki beş dönümlük arsa 1950'li yıllardan bu yana zaman zaman cami yapımı için gündeme geliyor. İlk olarak Adnan Menderes'in gündeme getirdiği cami projesi, 1970'li yıllarda MC hükümeti döneminde tekrar tartışmaya açıldı. 
Cami son olarak 1997'de Necmettin Erbakan'ın Başbakanlığı döneminde, '27 Mart'ta 1997 temeli atacağız, iki yıl içinde de ibadete açılacak' sözleriyle gündeme geldi. Arsa için, ilk çalışmaları o dönemde Taksim Cami Kültür ve Sanat Vakfı adıyla kurulan vakfın ilk başkanı olan Recep Tayyip Erdoğan yaptı. Ancak proje kamuoyundan gelen tepkilerin ardından rafa kaldırıldı. 


</TEXT>
</DOC>
