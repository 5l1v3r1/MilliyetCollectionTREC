<DOC>
<DOCNO> 311279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun21.html </URL>
<DATE> 2005/02/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fransa'da Türkiye oylaması yapılıyor, taraflar anlaştı 
</HEADLINE>
<TEXT>

     Sabetay Varol CNN TÜRK Paris 

      Fransa Meclisi bugün, Adalet Bakanı Dominique Perben tarafından hazırlanan anayasa uyum paketini oylayacak. Oylama öncesi iktidarla muhalefet, paketin kabul edilmesi konusunda anlaştı. 
     Uyum paketi, Fransız Anayasası ile AB Anayasası arasındaki farklılıkları ortadan kaldırmayı amaçlıyor. Bu değişikliğin yapılmasının ardından, Fransa'da AB Anayasası için ilkbahar aylarında referandum düzenlenebilecek. 
     Anayasa Mahkemesi, geçtiğimiz yıl 19 kasımda aldığı kararda, AB Anayasası'nın siyasi mülteci hakkı ve suçla mücadele bölümünün ulusal anayasaya ters düştüğünü açıklamıştı. 
     
     Türkiye'nin AB üyeliğine referandum önerisi 
     Anayasa uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     
     Referandumlu pakette ezici fark kesin 
     Paketin ezici farkla kabul edileceği konusunda en ufak bir kuşku bulunmuyor. 
     Müzakereler tamamlandığında, yani 10-15 yıl sonra, Türkiye’nin AB üyeliğine 'referandum zorunluğu' getiren tasarının maddeleri geçtiğimiz hafta genel kurulda ayrı ayrı oylanarak kabul edilmişti. 
     Türkiye referandumunu içeren ikinci maddeye ilk oylama sırasında karşı oy veren Sosyalistler, metnin tümü uzerinde yapılacak yarınki oylamada sağ iktidarı destekleyeceklerini ve lehte oy vereceklerini duyurdu. 
     
     Anayasanın amacı 
     Fransa Beşinci Cumhuriyet tarihinde gerçekleşecek bu 18'inci anayasa değişikliğinin amacı yeni Avrupa Anayasası ile 1958 tarihli Fransız Anayasası arasındaki çelişkileri gidermek. Bu nedenle Avrupa Anayasası'na 'evet' demeye hazırlanan politik güçlerin tümü oylanacak reform paketini destekleyecek. 
     Avrupa Anayasası’na karşı olan Fransız Komünist Partisi’nin bütün meclis grubu ile diğer partilerdeki az sayıda 'bireysel' parlamenter, Anayasa reformuna karşı oy kullanacaklarını açıkladı. Ancak bunların sayısı 577 üyeli Ulusal Meclis’te 50’yi geçmeyecek. 
     
     Avrupa Anayasası ilkbaharda oylanacak 
     Anayasa reformu, Senato’da da görüşülüp oylandıktan sonra, iki meclisin birleşik toplantısında beşte üç oyla kabulü gerekiyor. Daha sonra, ilkbaharda Avrupa Anayasası hakkındaki halk oylamasına gidilecek. Ancak, bu halkoylamasında sonuç ne olursa olsun, tam üyelik onaylarında 'referandum zorunluğu' maddesi yürürlükte kalacak. 
     'Referandum zorunluğu' yürürlüğe girdiğinde, sadece Türkiye’yi değil, üyelik görüşmeleri başlatılması Türkiye’yi takiben AB tarafından karar altına alınacak tüm aday ülkeleri kapsayacak. 
     Romanya, Bulgaristan ve Hirvatıstan’ın bundan etkilenmemesi için Anayasa değişiklik tasarısına ayrı bir madde eklendi. 
     
     Fransa Meclis Başkanı Türkiye'ye geliyor 
     Fransa Meclis Başkanı Jean-Louis Debre, TBMM Başkanı Bülent Arınç'ın davetlisi olarak 3-5 şubat tarihlerinde Türkiye'ye gelecek. 
     Fransa Meclis Başkanı ve beraberindeki heyet, 3 şubat perşembe günü ilk olarak Başbakan Recep Tayyip Erdoğan ile görüşecek. TBMM Başkanı Bülent Arınç ile yapılacak özel görüşmeden sonra, TBMM'deki grup başkanlarıyla Fransız heyeti arasında ikili bir görüşmeyapılacak ve ortak basın toplantısı düzenlenecek. 
     
     Cumhurbaşkanı Sezer, Fransız heyeti ağırlayacak 
     Fransız heyeti, 4 şubatta Türkiye'deki sivil toplum örgütleri ve TBMM AB Uyum Komisyonu Başkanı Yaşar Yakış ile görüştükten sonra Cumhurbaşkanı Ahmet Necdet Sezer tarafından Çankaya Köşkü'nde kabul edilecek. 
     Fransız heyeti, yine aynı gün Genelkurmay Başkanı Hilmi Özkök ile görüşecek ve daha sonra özel uçakla İstanbul'a geçecek. Heyet, İstanbul'daki ziyaretlerinin ardından aynı gün Fransa'ya hareket edecek. 
     
</TEXT>
</DOC>
