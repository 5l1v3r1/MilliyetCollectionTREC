<DOC>
<DOCNO> 334843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy36.html </URL>
<DATE> 2005/04/19/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
MEB ihaleleri ile ilgili iddialar... 
</HEADLINE>
<TEXT>

     Başbakanlık Basın Merkezi'nden yapılan açıklamada, Milli Eğitim Bakanlığı MEB ihaleleriyle ilgili iddiaları incelemek üzere oluşturulan Başbakanlık Teftiş Kurulu Komisyonu'nun, ''söz konusu ihalelerle ilgili olarak herhangi bir işlem yapılmasına gerek bulunmadığı'' yolunda görüş bildirdiği belirtilerek, CHP Genel Başkanı Deniz Baykal'ın, TBMM'de yaptığı grup konuşmasında, MEB ihaleleriyle ilgili olarak dile getirdiği iddiaların ''gerçeği yansıtmadığı'' kaydedildi. 
     Açıklamada, MEB yatırımlar ve Tesisler Dairesi Başkanlığı'nca ''EFİKAP 2'' Eğitime Fiziksel Katkı Projesi Eğitim Kampüsleri kapsamında gerçekleştirilen ihalelerle ilgili olarak Kamu İhale Kurumu tarafından alınan kararlarda yer alan konular hakkında gerekli incelemeleri yapmak üzere Başbakan Recep Tayyip Erdoğan'ın 24 Aralık 2004 tarihli onayı ile oluşturulan Başbakanlık Teftiş Kurulu Komisyonu'nun, çalışmalarını tamamlayarak teftiş raporunu Başbakanlık makamına sunduğu ifade edildi. 
     Açıklamada, Başbakanlık Başmüfettişi Turgay Samur, Bayındırlık ve İskan Bakanlığı Başmüfettişi Muhittin Soyvural ve Müfettiş Ayla Vural'dan oluşan Teftiş Komisyonu'nun, Kamu İhale Kurumu kararlarına konu olan ihalelerin ilgili yasalar ve yönetmelikler çerçevesinde gerçekleştirilmiş olduğunu belirleyerek, bu nedenle ''söz konusu ihalelerle ilgili olarak herhangi bir işlem yapılmasına gerek bulunmadığı'' yönünde görüş bildirdiği belirtildi. 
     Başbakanlık Teftiş Kurulu Başkanlığı inceleme komisyonu raporunun 31 Mart 2005 tarihinde tamamlanarak, bir örneğinin 8 Nisan 2005 tarihinde Kamu İhale Kurumu'na gönderilmek üzere Başbakanlık onayına sunulduğu ve aynı gün Başbakan tarafından onaylandığı bildirilen açıklamada şöyle denildi 
     ''Netice olarak, ana muhalefet partisi lideri Sayın Deniz Baykal'ın Türkiye Büyük Millet Meclisi'nde yaptığı grup konuşmasında, Milli Eğitim Bakanlığı ihaleleriyle ilgili olarak dile getirdiği iddialar gerçeği yansıtmamaktadır.'' 
     
</TEXT>
</DOC>
