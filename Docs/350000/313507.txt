<DOC>
<DOCNO> 313507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy25.html </URL>
<DATE> 2005/02/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Arınç AB sürecinde Türkiye'ye 40 dereden su getirtiyorlar 
</HEADLINE>
<TEXT>

     TBMM Başkanı Bülent Arınç, inanç, tarih ve kültürüyle iftihar ettiğini belirterek, ''Ne Türklüğümüzden utanıyoruz ne Müslümanlığımızdan gocunuyoruz. Bu kimliğimizle varız. Bu kimliğimizle iftihar ediyoruz'' dedi. 
     Arınç, Azerbaycan'ın tek özel üniversitesi olan ve Türk işadamları tarafından yapılan Kafkas Üniversitesi'nde, öğrenci ve öğretim üyelerine seslendi. 
     Kafkas Üniversitesi'nin Türk dünyası için bir nimet olduğunu ifade eden Arınç, Türk dünyasının eğitim, bilim, sanayi ve dış politikada geri kaldığını, bu sorunları aşmak için çaba gösterdiklerini söyledi. 
     Dünya siyasetinde Türk dünyasının adının geçmediğini ve batının çifte standardına maruz kaldığını anlatan Arınç, ''Mehmet Akif Ersoy'un bir dizesi var Avrupa'nın tanıdığı bir tek hak var o da kuvvettir. Kuvvetli olacaksınız. Kuvvetli olursanız topraklarınızı işgalden kurtarırısınız. Bugün dünyada geçerli olan kuvvettir'' diye konuştu. 
     
     AB SÜRECİ 
     Türkiye'nin yaşadığı AB sürecine de değinen Arınç, şöyle konuştu 
     ''AB bize 40 yılda neler söylemedi bir bilseniz... Estonya'ya, Litvanya'ya söylemediğini bize söyledi. Hırvatıstan'ı 3 günde üye yapmaya karar verdiler, Türkiye'ye 40 dereden su getirtiyorlar. Biz inancımızdan, kültürümüzden ve tarihimizden dolayı mutluyuz ve iftihar ediyoruz. Ne Türklüğümüzden utanıyoruz, ne Müslümanlığımızdan gocunuyoruz, bu kimliğimizle varız ve iftihar ediyoruz. 
     Gelecek bizim... Onlar gidiyor, biz geliyoruz. Onlar yaşlanıyor, biz gençleşiyoruz. En önemli yatırım eğitime ve insana yapılan yatırımdır. Bu üniversitede emeği olan herkesin ellerinden öpüyorum. 
     Gençler, kendinize güvenin. Biz çok büyük bir medeniyetten geliyoruz. Tarihimizde utanılacak bir şey yok. Biz zulüm yapmadık, kimsenin hakkına el uzatmadık, bilimle kültürle yükseldik.'' Bu toprakların canlarını vererek şehit olanlar tarafından emanet olarak bırakıldığını ifade eden Arınç, şehitlerin emanetine çok çalışarak bilim, edebiyat, sanat ve teknolojide ileri gidilerek sahip çıkılması gerektiğini söyledi. 
     Kafkas Üniversitesi Rektörü Prof. Dr. Erol Oral da konuşmasında üniversite hakkında bilgi verdi. Oral, üniversitede 1500 öğrencinin eğitim gördüğünü ve mezunlarının yüzde 77'sinin iş bulduğunu belirtti. 
     Daha sonra Oral, TBMM Başkanı Arınç'a ünlü Azeri şairlerinden Nizami'nin deyişlerinin yer aldığı bir Tezhip hediye etti. Üniversitenin bölümlerini de ziyaret eden Arınç, öğrencilerle de bir süre sohbet etti. 
     
</TEXT>
</DOC>
