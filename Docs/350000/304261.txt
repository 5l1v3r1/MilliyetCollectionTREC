<DOC>
<DOCNO> 304261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/guclu.html </URL>
<DATE> 2005/01/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İstanbul Üniversitesi'nde tarihi gün 
</HEADLINE>
<TEXT>


Türkiye'nin ilk ve en büyük üniversitesi, tarihi bir dönemecin eşiğinde. Bugünkü rektörlük seçimi, üniversiteyi ya daha büyük bir kaosun içine sürükleyecek ya da yeni bir milat olacak. 
Bugünkü seçim, sıradan bir seçim değil. Alemdaroğlu'nun görevden alınmasının ardından, YÖK'ün kendi atadığı vekil rektörü de dışlayarak oldubittiye getirmeye çalıştığı şipşak bir seçim. 
8 aday yarışacak. Ama adayların pek çoğu, öğretim üyelerinin yüzde 90'ını hiç tanımıyor. Propaganda süresi o kadar azdı ki adaylar kendilerini tanıtma fırsatı dahi bulamadılar. 
2 bin 360 öğretim üyesi oy kullanacak. Ama 600 oy alan zor çıkacak gibi. Anlayacağınız, oyların yüzde 25'ini alan rektörlük koltuğuna oturacak. Böyle saçmalık olur mu demeyin. Son yıllarda başbakanların aldığı oy oranları da fazla değildi. 
Sistemin acilen değişmesi gerekiyor. Ama değişmiyor. Atama uygulaması da iflas etti. Bunu önerenler bile YÖK'ün Marmara ve İstanbul üniversitelerindeki son operasyonlarından sonra bu konudaki ısrarlarından vazgeçtiler. 
Tek yol bugünkü haliyle seçim olduğuna göre, bu tablodan nasıl iyi bir sonuç çıkar, ona bakalım. Tabii son sözü sandık başına giden öğretim üyeleri söyleyecek. Ama o kadarı yetecek mi Bunu hep birlikte göreceğiz. 
Mevcut sisteme göre, seçimde en yüksek oy alan 6 aday YÖK'e bildirilecek. O da adaylardan 3'ünü eleyerek kalan 3'ünü Çankaya'ya sunacak. Cumhurbaşkanı Sezer de bu 3 adaydan birini rektör olarak atayacak. 
Gelenek, en yüksek oy alanın atanması şeklinde. Ama son dönemlerde öylesine uygulamalar gördük ki her şeye hazır olmak gerekiyor. Birbirine çok yakın oylar alınması halinde, inisiyatif üniversitede değil, YÖK ve Çankaya'da olacak. Bu yüzden oy verenlerin sandık başında bir kez daha düşünmelerinde yarar var. Rakiplerine açık ara fark atan bir adayı liste dışı bırakmak, şu saatten sonra üniversiteyi daha çalkantılı bir döneme itmekten başka bir işe yaramaz. Umarım böyle bir uygulama içine girilmez. 
Adayları ve görüşlerini dün yayımladık. Artıları da var eksileri de. Keşke daha uzun bir zaman dilimi olsaydı da kendilerini daha iyi tanıtabilselerdi. İşte o zaman ortaya çok daha farklı bir sonuç çıkabilirdi. Adayların tamamına yakınıyla bire bir görüştük. Çok deneyimli olanlar da var, hiç deneyimi olmayanlar da. Bu yüzden rektörlük için gereken kriterlerin bir an önce belirlenmesi gerekliliğinin altını bir kez daha çizmek istiyorum. Her üniversite kendi önceliklerine göre kriterlerini belirlemeli ki adaylar ona göre hazırlansın. Böyle olmadığı takdirde hem adaylara hem de üniversiteye karşı büyük haksızlık yapılmış oluyor. 
İÜ'nün 100 bine yakın öğrenci ve çalışanı, 400 milyon dolar da bütçesi var. Hiç yöneticilik deneyimi olmayan birinin bu devasa üniversiteyi yönetmesi çok kolay olmasa gerek. 
Üniversitenin en büyük handikaplarından biri, hep tıpçı rektörlerin seçilmesi. Peki tıpçılar, tıpçı adaylara kurşun asker gibi oy veriyorlar da karşılığını alabiliyorlar mı Evet demek çok zor. Belki de en fazla ihmal edilen fakülteler hep onlar. Ama bu demek değil ki tıpçı olmayan rektörler, üniversiteyi daha büyük hedeflere ulaştırır. Son dönemde vitrine çıkan hukukçulara ve diğerlerine bakıldığında cısss diyenlerin sayısı o kadar çok arttı ki arkadan gelenlerin de önünü tıkıyorlar. 
Bazı üniversitelerde güzel bir gelenek var. En çok oyu alan rektör, diğerleri de yardımcısı oluyor. Bir sonraki dönemde de koltuğa öbürleri oturuyor. İÜ rektör adaylarını dinlerken bunu düşündüm. Birkaçı bir araya gelip bir sinerji oluştursalar, İÜ ancak o zaman bu hantallığından kurtulabilir. Son dakika ama h l zaman geçmiş değil. 
Özetin özeti İÜ Türkiye'de pek çok ilke imza attı. Örnek oldu. Bugün de bu zor dönemeci başarıyla geçeceğinden eminiz... 



</TEXT>
</DOC>
