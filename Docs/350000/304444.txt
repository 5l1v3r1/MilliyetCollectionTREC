<DOC>
<DOCNO> 304444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur22.html </URL>
<DATE> 2005/01/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Murat Demirel'in sınırdışı edilmesinin perde arkası... 
</HEADLINE>
<TEXT>

     Metin Akın bildiriyor 

      Egebank soruşturması kapsamında yargılanırken hakkındaki yasağa rağmen yurtdışına kaçarken yakalanan Yahya Murat Demirel ve eşi Ayşenur Esenler'in Bulgaristan'dan Türkiye'ye sınır dışı edilmelerinde, iki ülke içişleri bakanlıkları arasındaki işbirliği büyük rol oynadı. 
     Bulgaristan İçişleri Bakanlığı Genel Sekreteri General Boyko Borisov, AA muhabirine yaptığı açıklamada, Türkiye ile Bulgaristan içişleri bakanlıkları arasında diğer ülkelere örnek teşkil edecek bir işbirliği bulunduğunu söyleyerek, ''Bu son olay da bunu açıkça ortaya koymuştur'' dedi. 
     Demirel çiftinin sınır dışı edilmesinde Türk İçişleri Bakanlığı Emniyet Genel Müdürlüğü Kaçakçılık ve Organize Suçlarla Mücadele Dairesi Başkanı Hanefi Avcı'nın General Borisov'a dün gönderdiği teşekkür mektubunun da etkili olduğu öğrenildi. 
     AA'nın edindiği bilgilere göre, Avcı mektupta, 2004 yılı içinde iyice yoğunlaşan Türk-Bulgar polisleri işbirliğinin 2005 yılında da artarak devam edeceğine olan inancını dile getirerek, ''İki ülke arasındaki bu işbirliğinin olumlu sonuçlarının ülkelerimizle sınırlı kalmayıp Balkanlar ve Avrupa'da da yansımalar yapacağı aşikardır'' ifadesini kullandı. 
     Yolsuzlukla mücadelenin, en az uyuşturucuyla mücadele kadar önemli olduğuna dikkati çeken Avcı, yüz binlere varan kitlelerin ve devletin dolandırılarak mağdur edilmesinin, kamuoyunda telafisi yıllarca sürecek maddi ve manevi zararlar verdiğini kaydetti. 
     Avcı, mektubunda ayrıca hakkında Türkiye'yi terk etme yasağı bulunan Demirel'in bir balıkçı teknesiyle yasadışı şekilde Türkiye'yi terk edip Bulgaristan'a kaçmaya çalışmasının Türk kamuoyunda ciddi infial yarattığını vurgulayarak, şunları kaydetti 
     ''Demirel'in geçmişte sahibi bulunduğu Egebank nedeniyle Türkiye Cumhuriyeti devletinin uğradığı zarar 1,2 milyar dolardır. Yasadışı yollarla Bulgaristan'a girdiklerinde kendilerini fark ederek yakalayan seçkin Bulgar güvenlik güçlerine rüşvet dahi teklif etmeleri, bu kişilerin artık uluslararası seviyede de yolsuzluk olaylarına tevessül ettiklerine delalettir. 
     Sayın Borisov, bu vesileyle söz konusu şahsın Bulgaristan'a yasal olmayan yollardan girişini hemen fark ederek yakalayan seçkin görevlilerinizi, teşkilatınızı ve sizi tebrik ederiz. Bu husus, Türk basın ve yayın organlarınca Türk kamuoyuna da derhal aktarılmıştır. Türk kamuoyu da Bulgar devletine müteşekkirdir. 
     Demirel'in Türkiye'ye sınır dışı edilmesi hususunda sizden şahsen destek beklemekteyiz. En iyi dileklerimle.'' 
     
</TEXT>
</DOC>
