<DOC>
<DOCNO> 347571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur12.html </URL>
<DATE> 2005/05/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çete reisinin öğretmen sevgilisi 
</HEADLINE>
<TEXT>

     Süleyman ELÇİN DHA 

      KONYA Emniyet Müdürlüğü'ne bağlı Kaçakçılık ve Organize Suçlar Şube Müdürlüğü ekipleri tarafından Ankara, Antalya, Alanya ve Konya'da yapılan eş zamanlı operasyonlarla, aralarında Endüstri Holding eski Yönetim Kurulu Başkanı Mustafa Ertekin'in 2 yakın korumasının da bulundugu 22 kişilik organize suç örgütü çökertildi. Çete ile birlikte ele geçirilenler arasında ise en çok dikkati, baston içine saklanmış şiş ve içerisi oyularak silah zulası haline getirilmiş Anadolu liselerine giriş kitabı çekti. 
     Operasyonlar sonucunda, aralarında İslami sermayeli Endüstri Holding eski Yönetim Kurulu Başkanı Mustafa Ertekin'in yakın korumalığını yaptığı öğrenilen Veli Can ve Haydar Karaoğlu ile ilköğretim okulu öğretmeni Halise Akbal ile Ayşegül Koçak'ın da bulunduğu 22 kişi yakalanarak gözaltına alındı. 
     
     ÖĞRETMEN SEVGİLİ DE GÖZALTINDA 

     Halise Akbal'ın, çetenin başında olduğu belirlenen Veli Can'ın sevgilisi olduğu iddia edildi. Halise Akbal'ın Konya'daki bir okulda öğretmenlik yaparken yaklaşık 4 ay önce Antalya'nın Alanya İlçesi'ndeki bir ilköğretim okuluna tayini çıktığı, hakkındaki şikayetlerin ardından da Milli Eğitim Müdürlüğü tarafından bir süre önce görevden alındığı öğrenildi. 
     Halise Akbal'ın, Alanya yakınlarındaki Mahmutlar Beldesi'nde bar açma hazırlığında olduğu belirlendi. Eş zamanlı operasyon sırasında, üzerinde ruhsatsız tabanca ele geçirilen Akbal, gözaltına alınıp Konya'ya getirildi. 
     Gözaltına alınanlar arasında bulunan Ayşegül Koçak'ın Konya'daki lüks otel ve alışveriş merkezlerine gidip, para karşılığında buralarda bağlantılar kurduğu zenginleri çeteye bildirdiği ve bu kişilerle ilişki kurup çetenin içine çekmeye çalıştığı iddia edildi. 
     Ayrıca çete elemanlarının, 2003 yılında Konyalı mühendis Rüstem Gümüş'ün öldürülmesi olayına da karıştığı iddia edildi. Polis ekiplerinin, birçok bilgiyi, savcılıktan alınan izinle çete elemanları arasında yapılan cep telefonu konuşmaları kayıtlarının dinlenmesiyle ortaya çıkarttığı öğrenildi. 
     Bu arada polis, çete elemanlarının kullandığı iki lüks araca da el koydu. Polis, biri cip, iki lüks aracın da Endüstri Holding'e ait olduğunu belirledi. 
     
     KİTAP İÇİNDE SİLAH 

     Çete ile birlikte, ayrıca çok sayıda ruhsatsız av tüfeği, tabanca ve mermi, sahte evrak, cep telefonları ele geçirildi. Ele geçirilen malzemeler arasında baston içine saklanmış şiş ve içerisinde silah zulası bulunan Anadolu liselerine giriş kitabı dikkat çekti. 
     Konya Emniyet Müdürü Salih Tuzcu, ele geçirilen baston şekline saklanmış şiş ve silah zulalı kitabı uzun süre inceledi. Yaklaşık 7 aydır çeteyi takip ettiklerini söyleyen Emniyet Müdürü Tuzcu, Konya Merkez'de başlattığımız operasyonu Antalya ve Ankara'da sürdürdük. Çete üyesi olduğunu tespit ettiğimiz 22 kişiyi gözaltına aldık. Konya'da bütün çeteleri temizleyince bunlar meydanı boş bulduklarını sanmışlar. Yakalananlar arasında Mustafa Erkekin'in 2 yakın korumasının da bulunması bizi ilgilendirmiyor. Kalın bir kitabın sayfalarını dikdörtgen şeklinde kesip içini boşaltarak bununla silah taşımışlar. Aralarında kadınların da bulunduğu suç örgütü üyeleriyle birlikte çok sayıda tabanca, av tüfeği ve mermi ele geçirildi'' dedi. 
     
</TEXT>
</DOC>
