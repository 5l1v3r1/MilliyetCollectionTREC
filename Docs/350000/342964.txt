<DOC>
<DOCNO> 342964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko25.html </URL>
<DATE> 2005/05/16/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Akbank Genel Müdürü Kurtul Yabancı ortaklık görüşümüz olumlu 
</HEADLINE>
<TEXT>

     Akbank Genel Müdürü Zafer Kurtul, yabancı ortaklığa bakış açıları konusunda, "Şu anda da bu açıdan görüşümüz olumlu. Ancak burada önemli olan yabancı ortağın bankamıza sağlayacağı katkı... Yoksa bizim hissedarlarımızda bir satma zorunluluğu yoktur" dedi. 
     Akbank’ın operasyon merkezinin tanıtıldığı basın toplantısında, gazetecilerin sorularını yanıtlayan Kurtul, yabancı bankaların gelmesinin Türkiye ekonomisi açısından son derece olumlu olduğunu belirterek, "Güven duyduklarını, yabancı yatırımların arttığını görüyoruz. Burada bir güven unsuru var, ekonomik stabilite" diye konuştu. 
     Türkiye’nin doğrudan yabancı yatırıma çok ihtiyacı bulunduğunu ifade eden Kurtul, bunun Türkiye’nin hak ettiği rakamların çok altında olduğunu, doğrudan yabancı yatırımın çok daha yükselmesi gerektiğine işaret etti. 
     Kurtul, son zamanlarda bankacılık sektörüne bir ilgi olduğunu ifade ederek, şunları söyledi 
     "Bunun iki nedeni var diyebiliriz. Birinci neden, bankacılık sektöründe bir büyüme bekleniyor. Bunu beklemek hakikaten doğal. 
     Çünkü, enflasyonun düştüğü ortamlarda diğer ülkelerle de karşılaştırınca bankacılık aktiflerinin özellikle krediler, mevduat gibi kalemlerin çok yükseldiğini görüyoruz. Şu anda Türkiye’de GSMH’ye oranlarsak son derece düşük seviyelerde. Örneğin tüketici kredilerinin GSMH’ye oranı yüzde 3’ün altında. Dolayısıyla bu tür özellikle bireysel küçük işletme işlemlerinde bir artış bekliyoruz. Operasyon merkezi de bizim bunda çok kritik rol oynayacak" Kayıt dışına yabancı yatırımın gelmesinin çok zor olduğunu, kayıt dışının daha fazla olduğu sektörlerden çekindiğini ve haksız rekabet istemediğini belirten Kurtul, "Bankacılık sektörü kayıt içi bir sektör. O yüzden yabancı yatırımı daha çok cezbedebiliyor. Kayıt içinin artmasıyla diğer sektörlerimizde de daha fazla yabancı yatırım mutlaka göreceğiz" diye konuştu. 
     Akbank Genel Müdür Kurtul "Yabancı ortaklığa nasıl bakıyorsunuz " sorusuna, "Şu anda da bu açıdan görüşümüz olumlu. 
     Ancak burada önemli olan yabancı ortağın bankamıza sağlayacağı katkı. 
     Yoksa bizim hissedarlarımızda bir satma zorunluluğu yoktur" dedi. 
     
     "EN İYİ ÇÖZÜMÜ BULDUK" 

     Akbank’ın kurucu hisselerinin geri alınmasına ilişkin bir soru üzerine Kurtul, kurucu hisselerle ilgili planlarının Haziran ayı içerisinde konuyu neticelendirmek olduğunu söyledi. 
     Akbank’ın Türkiye’de ilk bir uygulamayı gerçekleştirdiğini belirten Kurtul, "Kurucu hisse konusunda üç taraf, banka, kurucu hissedarlarımız ve diğer hissedarlarımız var. Bu üç taraf için de en uygun çözümü bulmak durumundaydık ve hakikaten en uygun çözümü bulduk. 
     Burada yurt dışı yatırımcılarımızdan çok olumlu tepki aldık, son derece desteklendi. Yurt dışı analistlerden çok övgü aldık" diye konuştu. 
     Kurtul, bu uygulamanın kurumsal yönetişim ilkeleri açısından da son derece doğru bir uygulama olduğuna dikkati çekti. 
     Akbank’ın halka açık bir şirket olduğunu, yurt içinde ve yurt dışında birçok küçük hissedarı bulunduğunu anımsatan Kurtul, "Enflasyonunu düştüğü, reel faizlerin düştüğü ortamlarda hisse senedi yatırımı da önem kazanacak. Burada Akbank olarak, özellikle küçük yatırımcıların tasarruflarını değerlendirmek için orta vadede, uzun vadede çok önemli bir potansiyel yaratıyoruz" dedi. 
     Zafer Kurtul, kurucu hisseler konusunda kararın neden alındığına ilişkin bir soru üzerine, şunları kaydetti 
     "Kurumsal yönetişim açısından bakınca hisselerimizin bir bölümü kardan yüzde 10 pay alıyor. Kote değil, oy hakkı yok... Banka kurucu hissedarları ve diğer hissedarlar açısından en iyi çözüm, hakikaten her tarafı memnun eden bir çözüm bulduk. Bunu kalan hissedarlarımız da pozitif gördü." Akbank Genel Müdür Yardımcısı Hayri Çulhacı da, Akbank’ın kurucu senet sayısının 2 bin 8 olduğunu belirterek, bunlara ödenecek rakamın yaklaşık 750 milyon dolar olduğunu bildirdi. 
     Ticaret Kanunu’na göre belirlenmiş yöntemlere göre prosedürün devam ettiğini, ilk aşamada bilirkişi marifetiyle değer tespitinin yapıldığını anlatan Çulhacı, genel kurulun ve kurucu hissedarlar genel kurulunun yapılmasından sonra geri alımların başlayacağını kaydetti. 
     
     "DEĞİŞİM ZORUNLU" 

     Kurtul, ülkenin istikrarlı ekonomi dönemine girdiğini vurgulayarak, reel faizlerin düştüğü ve marjların azaldığı ortamda bankaların önemli bir değişim geçirmek zorunda olduğunu söyledi. 
     Bankaların artık karlarını, yüksek reel faizden değil artan müşteri işlemlerinden kazanmak zorunda olduğunu belirten Kurtul, daha önceden Türk bankacılık sektöründe konsolidasyonlar olacağını ve güçlü yabancı bankaların sektörde payını artıracağını öngördüklerini de söyledi. 
     Kurtul, şöyle konuştu 
     "Bu öngörülerimizin gerçekleştiğini görüyoruz. Bankacılık, sektör önemli bir değişim geçiriyor ve artık bankacılık yapmak daha zorlaşıyor. Faiz marjları daralıyor, faiz dışı gelirlerin önemi artarken, faiz dışı giderlerin kontrolü önem kazanıyor. Bu durumda karlılığı koruyabilmek için hizmet kalitesinin ve operasyonel verimliliğin artması, başarılı bir risk yönetimi yapılması gerekiyor." Akbank’ın lider konumunu daha da güçlendirmek için yeniden yapılanma programını hayata geçirdiğini, tüm iş yapış şekillerini baştan aşağı yenilediğini anlatan Kurtul, şunları söyledi 
     "Operasyon merkezimiz en son teknolojileri kullanan dünya çapında bin bankacılık üssü. 140 milyon dolarlık bir yatırımla oluşturduğumuz operasyon merkezimizde, bin 200 çalışanımızla 630 şubemize hizmet veriyoruz. Buradaki arkadaşlarımız, şube çalışanlarımız için ciddi iş yükü yaratan ödeme, kredi kartı operasyonları, kredi açma-kapama, dış ticaret işlemleri, çek-senet operasyonu gibi bütün bankacılık işlemlerini gerçekleştiriyor." Ciddi bir verimlilik artışı sağlandığını ifade eden Kurtul, hedeflerinin şube kadrolarının yüzde 80’inini satış yapan, müşteriyle yüz yüze konuşan personelden oluşturmak, şubelerdeki arka ofiste çalışan personel sayısını toplam içinde yüzde 20 oranına indirmek olduğunu aktardı. 
     
     MEVDUAT GÜVENCESİNİN DÜŞÜRÜLMESİ 

     Kurtul, operasyon merkezinin bankaya sağladığı tasarrufun çok etkileyici olduğunu vurgulayarak, şunları kaydetti 
     "Operasyon merkezimiz 2004 yılında faaliyete geçti ve operasyonların merkezileşmesiyle bankamız yılda 90 milyon dolarlık tasarruf sağlıyor. Hedefimiz şu anda yüzde 85’i merkezileşmiş olan operasyonel işlemlerin tamamının merkezi hale gelmesi ve şubelerimizde hizmet kalitesinin daha yükselmesi, satış, pazarlama kapasitelerinin çok daha yükselmesi." Akbank yönetiminin ana amacının bankanın hisse değerini yükseltmek, hissedarlarına daha fazla değer yaratabilmek olduğunun altını çizen Kurtul, "Yeni bankacılık ortamında, düşük enflasyon, düşük reel faizler, müşteri işleminin yükseldiği ortamda verimlilik ve maliyetlerin kontrolü bankaların başarısında en kritik, en önemli rol oynayan faktör olacak" diye konuştu. 
     Kurtul, Akbank’ın operasyonel giderlerinin faaliyet gelirine oranının yüzde 31 olduğunu, bunun uluslararası standartlarda çok başarılı bir oran olduğunu kaydetti. 
     Bir soru üzerine Kurtul, Operasyon Merkezi kompleksi içindeki 3 binadan biri olan bankacılık işlemlerinin yapıldığı binayı Ali Balkaner’den yaklaşık 20 milyon dolara aldıklarını bildirdi. 
     Operasyon merkezi sayesinde işlemler hızlanacağı için müşteriye hizmet kalitesi ve maliyetlerin düşmesi şeklinde katkıları olacağını söyleyen Kurtul, "Akbank’ın verimliliğini, rekabet gücünü artırıyoruz" diye konuştu. 
     Kurtul, CNBC-E’ye yaptığı bir açıklamada da mevduat güvencesinin dünyada ve Avrupa ülkelerinde 20 bin avro olduğunu belirterek, "Bizim de o paralelde olmamız lazım. Kaldı ki kişi başı gelir Türkiye’de çok daha düşük. Dolayısıyla bu da yapılırsa doğru bir adım olur" dedi. 
     
     MÜŞTERİ SAYISI İKİ KATINA ÇIKACAK 

     Akbank Operasyondan Sorumlu Genel Müdür Yardımcısı Sevilay Özsöz da operasyon merkezinin 45 bin 800 metrekarelik alanda çağrı merkezi, kredi kartları merkezi ve bankacılık işlemleri merkezinden oluştuğunu anlattı. 
     Merkezin verimlilik artışı için kurulduğunu belirten Özsöz, yıllık işlem sayısının 750 milyondan 1.1 milyara çıkarken, operasyon kadrosunun yüzde 58’inin satış elemanına dönüştürüldüğünü belirtti. 
     Operasyon merkezinde her gün yarım milyon işlem yapıldığını ve bunu yıl sonunda 1.2 milyona götüreceklerini, çağrı merkezinde ayda 1.5 milyon çağrı cevaplandığını anlatan Özsöz, banka içinde tüm 
     yazışmalar artık elektronik ortamda gerçekleştiği için Akbank’ın yılda 45 milyon sayfa kağıt tasarrufu sağladığına, bunun 9 bin 108 adet ağaç 
     demek olduğuna dikkat çekti. 
     Bankanın aktif 3.5 milyon müşterisi bulunduğunu, merkez sayesinde müşteri sayısında ve özellikle perakende de iki katına çıkarmayı planladıklarını belirten Özsöz, bir soru üzerine Operasyon Merkezi’ni oluşturan 3 binanın alınması ve ihtiyaca uygun döşenmesinin maliyetinin 75 milyon dolar olduğunu kaydetti. 
     Bilgi Teknolojilerinden Sorumlu Genel Müdür Yardımcısı Haluk Erdoğan ise yapılan yatırımlar sonucunda şubeler ile merkez arasında teknolojik açıdan hiçbir fark kalmadığını, merkezde 3 bin 500 kişisel bilgisayar bulunduğunu belirterek, Akbank’ın 2005 yılında 76 milyon dolarlık teknoloji yatırımı hedeflediğini ve bunun 30 milyon dolarının şu anda gerçekleştiğini bildirdi. 
     
</TEXT>
</DOC>
