<DOC>
<DOCNO> 308061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonspo06.html </URL>
<DATE> 2005/01/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Juanfran’a teklif var 
</HEADLINE>
<TEXT>

     Manchester City Teknik Direktörü Kevin Keegan, Fulham’a giden Thatcher’ın yerine Beşiktaş’ta hayal kırıklığı yaratan Juanfran’ı düşünüyor. 
     
     İsteyen çok ama... 
     Başkan Yıldırım Demirören, Futbol Şube Sorumlusu Kıvanç Oktay ve teknik direktör Vicente Del Bosque’nin ilk yarı bitiminde yaptığı üçlü zirvede, Kaan Dobra ile Guiaro Ronaldo’nun yanı sıra Juanfran’ın da gönderilmesine karar verilmişti. O günden bu yana İspanyol yıldıza, ülkesinden bir çok takımın talip olduğu ifade edildi. Ancak Beşiktaş’a gelen resmi bir teklifin bile olmaması da dikkat çekiciydi. 
     
     Daily Mirror yazdı 
     Celta Vigo’ya 3 milyon 500 bin Euro ödenerek alınan Juanfran’dan zarar etmemekte kararlı olan Beşiktaş Yönetimi’ne Ada’dan iyi haber geldi. Ülkenin saygın gazetelerinden biri olan Daily Mirror’ın haberine göre, Manchester City Teknik Direktörü Kevin Keegan, Fulham’a transfer olan sol kanat oyuncusu Ben Thatcher’ın yerine Kara Kartal’da büyük hayal kırıklığı yaratan Juanfran’ın alınmasını istedi. 
     
     Listede 1 numara’ 
     ŞU günlerde Fenerbahçe ile dirsek temasında olan Nikolas Anelka’yı takımdan gönderen Kevin Keegan’ın, sol kanat için düşündüğü listenin en başına Juanfran’ı yazdığı da haberde yer aldı. Anelka nedeniyle Fenerbahçe ile yoğun görüşmelerde bulunan Manchester City’nin önümüzdeki günlerde de Juanfran konusunda Beşiktaş Kulübü’nün kapısını çalmaya hazırlandığı vurgulandı. 
     
</TEXT>
</DOC>
