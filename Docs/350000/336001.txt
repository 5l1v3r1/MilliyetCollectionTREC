<DOC>
<DOCNO> 336001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur35.html </URL>
<DATE> 2005/04/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Maden ocağı faciası... Ölenler toprağa verildi... 
</HEADLINE>
<TEXT>

     Kütahya'nın Gediz İlçesi'ne bağlı Gökler Beldesi'ndeki maden ocağında, grizu patlaması sonucu göçük altında kalarak hayatlarını kaybeden işçiler için cenaze töreni düzenlendi. 
     Gediz Ulucamii'nde düzenlenen cenaze törenine, işçilerin aileleri, yakınları, Çalışma ve Sosyal Güvenlik Bakanı Murat Başesgioğlu, Enerji ve Tabii Kaynaklar Bakanı Hilmi Güler, Kütahya Hava Er Eğitim Tugay Komutanı Tuğgeneral Mehmet Bali, milletvekilleri, belediye başkanları ve kalabalık vatandaş topluluğu katıldı. 
     İşçilerin Türk Bayrağı'na sarılı tabutlarının camiye getirilişi sırasında, aileleri ve yakınları ağıt yakarak, gözyaşlarına boğuldu. 
     Bakan Başesgioğlu, törende yaptığı konuşmada, madende yaşamını yitiren 18 kişiyi şehit olarak gördüklerini belirterek, şöyle konuştu 
     ''Şehitlerimiz, maden ocağında hem ailelerinin nafakasını çıkarıyor hem de Türk ekonomisine katkıda bulunuyorlardı. Bu şehitlerimizi, bundan önceki şehitlerimizle birlikte rahmetle anıyoruz. Geride kalanlara sabır diliyoruz. Başbakan Recep Tayyip Erdoğan'ın da başsağlığı ve sabır dileklerini getirdim. Hükümet olarak üzüntünüzü paylaşıyoruz.'' İşçilerin cenazeleri, daha sonra kılınan namazın ardından ambulanslarla köylerine gönderildi. Bakan Başesgioğlu ve Güler de tabutları bir süre omuzladı. 
     Bu arada, bazı vatandaşlar, göçük olayına ihmalin neden olduğunu iddia ederek, bakanlardan konunun takipçisi olmalarını istediler. 
     Enerji ve Tabii Kaynaklar Bakanı Hilmi Güler, konunun yakından takipçisi olduklarını ifade ederek, ''Merak etmeyin, müsterih olun. Araştırmalarımıza dün akşamdan itibaren başladık'' diye konuştu. 
     
</TEXT>
</DOC>
