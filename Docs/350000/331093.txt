<DOC>
<DOCNO> 331093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko18.html </URL>
<DATE> 2005/04/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Turkcell'den temettü ve bedelsiz hisse... 
</HEADLINE>
<TEXT>

     Turkcell, hissedarlarına 1 YTL tutarındaki her bir nominal hisse için, net ve eşit olmak üzere, yüzde 16,9619 oranında nakit temettü verecek. 
     Şirket ayrıca 1 YTL nominal değerinde her bir hisse için ihraç edilecek ve hissedarlara dağıtılacak bedelsiz hisse senedi oranının yüzde 25,785829 olmasını kararlaştırdı. 
     Turkcell İletişim Hizmetleri A.Ş'den İMKB'ye yapılan açıklamada, şirket Yönetim Kurulu'nun, şirketin 1 Ocak 2004-31 Aralık 2004 tarihleri arasında icra ettiği faaliyetleri neticesinde oluşan ve 2004 yılı hesap dönemi net karından kanunlara göre ayrılması gereken yedek akçeler düşüldükten sonra kalan dağıtılabilir net kar üzerinden temettü dağıtılması hususunun, 29 Nisan 2005 tarihinde yapılacak olağan Genel Kurul toplantısında teklif edilmesine karar verdiği belirtildi. 
     Açıklamada, bu durumda Genel Kurul'un onayına sunulacak olan nakit ve bedelsiz hisse şeklinde temettü dağıtımı esaslarına göre, dağıtılabilir net kar olan 500 milyon 255 bin 129 YTL'nin yüzde 50'sine tekabül eden 250 milyon 127 bin 565 YTL tutarındaki temettünün nakit olarak hissedarlara dağıtılmasına karar verildiği kaydedildi. Açıklamada, şu görüşler dile getirildi 
     ''Nakit olarak dağıtılacak bu tutarın tamamı, 24 Nisan 2003 öncesi döneminde yapılan yatırımlar kapsamında kullanılan yatırım teşviki ile elde edilmiş olduğundan ve yatırım indirimi istisnası nedeniyle bu tutar üzerinden stopaj halihazırda ödenmiş olduğundan, aynı tutar üzerinden stopaj kesintisi yapılmaksızın ödeme yapılmasına bu itibarla hissedarlarımıza 1 YTL tutarındaki her bir nominal hisse için, net ve eşit olmak üzere, 0,169619 YTL yüzde 16,9619 nakit temettü ödenmesine, yukarıda yer alan 1 YTL nominal tutarlı hisse başına verilen nakit kar payı tutarlarının kar dağıtımı esnasında Yeni Kuruş olarak tama iblağ edilmesine, dağıtılabilir net kardan, dağıtılan nakit temettü ve ikinci tertip yasal yedek akçe miktarı olan 16 milyon 35 bin 963 YTL düşüldükten sonra kalan bakiye 234 milyon 91 bin 601 YTL ile yasal kayıtlarda bulunan sermaye enflasyon düzeltme farkı miktarı olan 146 milyon 156 bin 379 YTL'nin toplamı olan 380 milyon 247 bin 980 YTL'nin ise hissedarlarımıza, temettünün ve sermaye enflasyon düzeltme farkının sermayeye ilavesi suretiyle ihraç edilecek bedelsiz hisse senetleri şeklinde dağıtılmasına ve bu itibarla 1 YTL nominal değerinde her bir hisse için ihraç edilecek ve hissedarlarımıza dağıtılacak bedelsiz hisse senedi oranının yüzde 25,785829 olmasına karar verildi.'' 
     
     TEMETTÜ ÖDEMELERİ 17 MAYIS'TA 
     Turkcell, nakit temettü ödemelerinin hissedarlara dağıtımına 17 Mayıs 2005 tarihi itibarıyla, 2004 yılı kar payı kuponları karşılığında, Yapı Kredi Menkul Değerler A.Ş.'nin İstanbul Merkez Göztepe, Osmanbey, İzmir ve Ankara şube adreslerinde, ayrıca İMKB Takas ve Saklama Bankası A.Ş.'nin Şişli Merkez Mahallesi Abide-i Hürriyet Caddesi Mecidiyeköy Yolu Sok. No 286 Şişli İstanbul adresinde başlanmasına, temettünün ve sermaye enflasyon düzeltme farkının sermayeye ilavesi suretiyle ihraç edilecek bedelsiz hisse senetlerinin de 6 no'lu yeni pay alma kuponu karşılığında 31 Mayıs 2005 tarihi itibarıyla Yapı Kredi Menkul Değerler ve İMKB Takas ve Saklama Bankası'nda hissedarlara dağıtımına başlanması hususlarında karar alınmasının, şirketin 29 Nisan 2005 tarihinde gerçekleştirilecek Genel Kurul toplantısında hissedarların onayına sunulmasına katılan üyelerin oybirliği ile karar verildiği belirtildi. 
     Turkcell'in 29 Nisan 2005 tarihli 2004 yılı olağan Genel Kurul toplantısında ayrıca 0,001 YTL nominal değerindeki beher hisse senedi değerinin, kısaltılmamış tam 1 YTL'ye yükseltilmesinin de onaya sunulacağı ifade edilen açıklamada, bu suretle 1 YTL nominal değerinde beher hisse için ihraç edilecek bedelsiz hisse senedi oranının yüzde 25,785829 olacağı bildirildi. 
     
</TEXT>
</DOC>
