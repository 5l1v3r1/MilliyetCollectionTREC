<DOC>
<DOCNO> 312288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun11.html </URL>
<DATE> 2005/02/04/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Avrupa'da Madrid'ten daha kötü saldırılar olabilir 
</HEADLINE>
<TEXT>

     ABD ve AB yetkilileri, Avrupa'da yeni terör saldırıları düzenlenebileceği uyarısında bulundular. 
     Brüksel'de düzenlenen bir güvenlik konferansına katılan ABD Dışişleri Bakanlığı terörle mücadele koordinatörü William Pope, Avrupa'da El Kaide bağlantılı terör hücrelerinin hala var olduğunu söyledi. 
     Terörist grupların kimyasal, biyolojik ve nükleer silahlar kullanmayı amaçladığını belirten Pope, ''El Kaide'ye karşı sürdürülen başarılı mücadeleye rağmen saldırı riskinin sürdüğünü'' belirtti. 
     Pope, teröristlerin bu silahlara ulaşması durumunda gelecek yıllarda ''Madrid'deki gibi, hatta belki daha da kötü saldırılar'' düzenlenebileceğini kaydetti. 
     AB terörle mücadele koordinatörü Gijs de Vries ise AB ve ABD'nin, terörist grupların hala aktif olduğu, Endonezya, Afganistan ve Irak gibi ülkelerden gelecek tehditlerle yüzyüze olduğunu ifade etti. 
     
</TEXT>
</DOC>
