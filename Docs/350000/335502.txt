<DOC>
<DOCNO> 335502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko05.html </URL>
<DATE> 2005/04/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Türkiye Sermaye Piyasasası 2004 Raporu tamamlandı... 
</HEADLINE>
<TEXT>

     Türkiye Sermaye Piyasası Aracı Kuruluşları Birliği'nin TSPAKB , ''Türkiye Sermaye Piyasası 2004'' başlıklı raporu hazırlandı. 
     TSPAKB'den yapılan yazılı açıklamada, raporda yer alan bazı önemli sonuçlara yer verildi. 
     Raporda, 2004 yılının uluslararası sermaye piyasaları için olduğu kadar Türkiye için de olumlu koşullarda geçtiği, yatırım araçları arasında en yüksek getiriyi hisse senetlerinin sağladığı, döviz ve altının ise reel kayba yol açtığı belirtildi. 
     Faiz oranları gerilerken, sabit getirili menkul kıymet işlem hacimlerinin önemli oranlarda arttığı, dolar bazında İMKB-100 endeksinin yüzde 38, İMKB'de işlem gören şirketlerin toplam piyasa değerinin yüzde 42, hisse senedi işlem hacminin ise yüzde 48 oranında artış gösterdiği kaydedildi. 
     En önemli gelişmenin halka açılan 12 yeni şirketle birincil halka arz piyasasında görüldüğü, yatırım fonlarının toplam portföy değerinin dolar bazında yüzde 28 artarak 18 milyar dolara ulaştığı, yatırım fonu büyüklüğünün yüzde 97'sinin B tipi, yüzde 3'nün de A tipi olduğu belirtildi. 
     Bireysel emeklilik fonlarının büyüklüğünün 7.5 kat, sistemdeki katılımcı sayısının ise 21 kat arttığı, 2004'te aracı kuruluş sayısının gerilemeye devam ettiği, sabit getirili menkul kıymet işlemlerinin organize piyasalara yönlendiği, banka kökenli aracı kurumların hisse senedi işlem hacmindeki payının arttığı, işlem hacminin yüzde 72'sini yerli bireysel yatırımcıların gerçekleştirdiği, internet işlemlerinin hisse senedi işlem hacmindeki payının da yüzde 5'e ulaştığı bildirildi. 
     Raporda, aracı kurumlarca yönetilen portföy büyüklüğünün 2.9 milyar YTL'ye gerilediği, portföy yönetim şirketlerinin yönettiği tutarın 23.7 milyar YTL'ye ulaştığı, 2004 sonunda hisse senedi kredisi tutarının 292 milyon YTL olduğu, aracı kurumlarda çalışan sayısının azalmaya devam ettiği, sektörden çıkışlarda düşük tecrübeli ve genç çalışanların daha olumsuz etkilendiği ve sektör çalışanlarının yüzde 43'ünün kadın olduğu belirtildi. 
     Takasbank nezdindeki açık hesap sayısının arttığı, fakat bakiyeli yatırımcı sayısının azalmaya devam ettiği, yabancı fonlar Takasbank'taki hisse senetlerinin yüzde 24'üne sahipken, yerli fonların ancak yüzde 1.1'ine sahip olduğu, bin tüzel kişi Takasbank'taki hisse senetlerinin yüzde 37.5'ine sahipken, 100 fonun yüzde 20'sine sahip olduğu, 980 bireysel yatırımcının tüm hisse senetlerinin yüzde 10'una sahip bulunduğu ifade edildi. 
     Yatırımcıların yarısının 40 yaşın altında, 4'te 3'ünün erkek olduğu, yatırımcıların yüzde 31'inin İstanbul'da ikamet ettiği ve bu yatırımcıların hisse senetlerinin yüzde 55'ine sahip bulunduğu belirtildi. 
     Yabancı yatırımcıların işlem hacmi, saklama bakiyeleri ve net yatırımlarının son 6 yılın en yüksek seviyesine ulaştığı, 2004'te yabancı yatırımcıların portföy değer artış kazançlarının 4.8 milyar dolar olduğu, son 6 yıl içinde sadece 2004'te yabancı yatırımcıların yerli yatırımcıların üzerinde getiri sağladıkları ve yabancı yatırımcıların ortalama yatırım vadesinin 7 aya indiği vurgulandı. 
     
</TEXT>
</DOC>
