<DOC>
<DOCNO> 307321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas15.html </URL>
<DATE> 2005/01/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ve Angelina Jolie konuştu Yuva yıkan kadın değilim 
</HEADLINE>
<TEXT>

     Nafiz ALBAYRAK BOSTON, DHA 

HOLLYWOOD'un ünlü yıldızlarından Angelina Jolie, Brad Pitt ile Jennifer Aniston'un ayrılmalarında kendisinin rolü olmadığını belirterek, Brad Pitt'in çocuk istediğini ve ikilinin bu yüzden ayrıldığını söyledi. 
     Angeline Jolie, boşanmanın eşiğinde olan Pitt ve Aniston'un ayrılık kararlarını açıklamalarından sonra medyanın kendisini 'yuva yıkan kadın' ve 'erkek avcısı cadı' olarak nitelemesinin kendisini yıprattığını belirtti. Dünyanın yarısının Brad ile kaçamak ilişki yaşadığına inandığını öne süren Jolie, "Gerçek şu ki, ben Brad'in gözyaşlarını dökeceği bir omuz, içini açacağı bir dost oldum. İlişkimiz, çok yakın iki arkadaşlıktan öteye gitmedi'' dedi. 
     

     
     'AŞK YAŞIYORLAR' HABERİ ÇILGINA ÇEVİRDİ 

     Jolie, 'Bay ve Bayan Smith' filminin çekimlerinde Brad Pitt ile aşk yaşadıkları iddilarının kendisini çılgına çevirdiğini söyledi. Pitt ile Aniston'un evliliklerinin bitmesinin en büyük nedeninin, çiftin çocuk sahibi olma konusunda yaşadıkları anlaşmazlıktan kaynaklandığını ifade eden Jolie, "Brad baba olmak için can atıyordu. Ama çocuk sahibi olamadıkça da duygusal fırtınalar yaşıyordu. Bana iç dünyasını anlattığında onun acılarının dinmesi için yardımcı oluyordum'' diye konuştu. 
     Brad Pitt ile Jennifer Aniston'un, People Dergisi'nin internet sitesi aracılığıyla ayrılacaklarını açıklamalarının ardından, bazı ABD ve İngiliz yayın organında, ayrılığın nedeninin Pitt ile Jolie'nin kaçamakları olduğuna ilişkin haberler çıkmıştı. 
     
</TEXT>
</DOC>
