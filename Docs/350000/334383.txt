<DOC>
<DOCNO> 334383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun08.html </URL>
<DATE> 2005/04/18/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
31 bin kişi sakıncalılar listesinde .. 
</HEADLINE>
<TEXT>

     ABD İç Güvenlik Bakanlığı'nın oluşturduğu ''uçakla seyahat etmesi'' sakıncalılar listesinde adı geçenlerin sayısının 31 bini aştığı bildirildi. 
     Time dergisinde yer alan haberde, uygulamaya yönelik bütün eleştirilere rağmen bu listenin her geçen gün daha da kabardığı belirtildi. 
     Yolcuları arasında, 11 Eylül saldırılarını düzenleyen hava korsanlarıyla birlikte uçuş eğitimi alan ve ABD'nin ''uçması sakıncalılar'' listesinde yer alan 2 Suudi Arabistan vatandaşının bulunduğu Hollanda KLM Havayolları'na ait bir uçağın geçen hafta New York'a inmesine izin verilmediği hatırlatılan haberde, bu olaydan sonra listeye eklenenlerin sayısının artmasından endişe duyulduğu ifade edildi. 
     Haberde, New York'tan geri döndürülünce Londra'ya inen bu uçaktaki şüpheli Suudi vatandaşlarının Hollandalı yetkililer tarafından sorgulandığı, ancak Hollanda'nın izleme listesinde adları yer almadığından serbest bırakıldıkları kaydedildi. 
     Bu olayın, ABD Ulaştırma Güvenliği İdaresi'nin ''uçuşu sakıncalılar'' listesinin kullanım alanını daha da genişletme kararı almasına yol açtığı ifade edilen haberde, karara göre ABD hava sahasını kullanan bütün yabancı havayollarının listede yer alan kişilerin yolcuları arasında bulunup bulunmadığını denetlemelerinin isteneceği bildirildi. 
     Haberde, bu yöndeki çalışmalara büyük tepki gösteren uluslararası havayolu şirketlerinin, talebin uluslararası anlaşmalara aykırı olduğu görüşünü savundukları bildirildi. 
     Amerikan havayolu uzmanları ise böyle bir talebin diğer ülkelerin ABD'ye yönelik misillemelerine neden olacağını, bunun dünyanın her tarafına uçan Amerikan havayollarına çok zarar vereceğini ifade ediyorlar. 
     ABD'nin ''uçması sakıncalılar'' listesinde adı geçenlerin sayısı geçen yıl eylül ayında 19 bindi. 
     
</TEXT>
</DOC>
