<DOC>
<DOCNO> 329665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy03.html </URL>
<DATE> 2005/04/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP Genel Saymanı Yıldız Büroma bazı belgeleri istemek için gidilmiştir 
</HEADLINE>
<TEXT>

     CHP Genel Saymanı Mahmut Yıldız, Silvan Cumhuriyet Savcılığı'nın talebi üzerine polisin Batman Barajı ile ilgili hakediş belgelerini istemek üzere Ankara'daki bürosuna geldiğini, bunun bir baskın olmadığını ifade ederek, ''Bu bir tertiptir, CHP'yi yolsuzluk iddialarının içine çekmeye yönelik bir senaryodur'' dedi. 
     Yıldız, CHP Genel Merkezi'nde düzenlediği basın toplantısında, bazı gazetelerde ''CHP'li saymana baskın'' başlığıyla haberler yayınlandığına dikkati çekerek, ''Ankara'daki bürosuna bir baskının söz konusu olmadığını'' belirtti. 
     Batman Barajı ihalesiyle ilgili soruşturma çerçevesinde Silvan Cumhuriyet Savcılığı'nın bazı belgeler istediğini kaydeden Yıldız, şunları söyledi 
     ''Soruşturmayı yürüten Silvan Savcısı'nın elde etmek istediği belgelerin asılları, Silvan ve Diyarbakır DSİ il müdürlükleri ile DSİ Genel Müdürlüğü'nde ve Sayıştay'da mevcuttur. Silvan Savcılığı'nın yanı başında bulunan Silvan DSİ Proje Müdürlüğü'ndeki belgeleri almak yerine merkezi Mersin'de bulunan pilot firma Onar İnşaat'ı da bir kenara koyarak, bana ait olduğu öne sürülen Günsayıl Firması'nın Gaziosmanpaşa'daki bürosundan istenmesi tertibin bir ifadesidir.'' İddiaların daha önce taşeronluğunu yapan Sait Bilmez'in kendisine yönelik husumetinden kaynaklandığını savunan Yıldız, daha önce de benzer iddiaların yargıya yansıdığını ve herhangi bir işlem yapılmadığını belirtti. 
     Yıldız, bir tertiple karşı karşıya bulunduğunu ifade ederek, ''Bu, CHP'yi yolsuzluk iddialarının içine çekmeye yönelik bir senaryodur. Bu senaryoya ortak olanlar ilerde bunun rahatsızlığını duyacaklardır'' dedi. 
     Mahmut Yıldız, ''başkaları gibi milletvekili dokunulmazlığının arkasına sığınmayacağını'' belirterek, ''Bir tertip, husumet, kin ve garaz ile ortaya atılan iddianın doğrulanması halinde milletvekilliğinden hemen istifa edeceğim. Aksi takdirde her platformda tertip sahiplerinden, tertibe alet olanlardan, belge isteme amacıyla büroya gidişi enerji operasyonuyla da ilişkilendirerek baskın diye sunanlardan hesap soracağım'' diye konuştu. 
     
</TEXT>
</DOC>
