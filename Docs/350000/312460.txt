<DOC>
<DOCNO> 312460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur03.html </URL>
<DATE> 2005/02/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Anamur'da bademler çiçek açtı 
</HEADLINE>
<TEXT>

     Mithat ÜNAL DHA 

SOĞUK ve yağışlı hava yurdun büyük bölümünü etkisi altına alırken, Mersin'in Anamur İlçesi'nde yalancı bahara aldanan badem ağaçları çiçek açtı. 
     Türkiye'nin iç bölgelerinde kar yağışının da etkili olduğu hava, Akdeniz'in şirin tatil yörelerinden Anamur'un kuzeyindeki Torosların tepesini de beyaza bürüdü. Dağdaki beyaz örtü, ilçe merkezinde ise etkili olmadı. Sıcak ve güneşli havanın yaşandığı Anamur'da, sıcaklığın 15 dereceye kadar çıktığı havaya aldanan baharın müjdecisi badem ağaçları çiçek açtı. İlçeye 20 kilometre uzaklıktaki Melleç Köyü'nde oturan vatandaşlardan 42 yaşındaki Fatma Türkay, havanın sıcak gitmesi halinde baharın müjdecisi badem ağaçlarının meyve verebileceğini anlatarak, "lancı bahara aldanan ağaçlar çiçek açtı. Şiddetli rüzgar çıkıp, çiçekleri dökmezse 20 güne kadar çağla yeriz'' dedi. 
     Özel otomobilleri ile Malatya'dan Alanya'ya giden Ayfer ve Hüseyin Avlayan çifti ise kış ortasında baharı yaşadıklarını söyledi. Anamur'a ulaştıklarında çiçek açan badem ağaçlarını görünce hayran kaldıklarını anlatan Avlayan çifti, "Karlı yollardan geldik. Kimi yerde 50 santimetre ve bir metreyi bulan kar vardı. Burada ise güneşli havaya hayran kaldık'' diye konuştu. 
     
</TEXT>
</DOC>
