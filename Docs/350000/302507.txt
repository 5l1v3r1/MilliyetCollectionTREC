<DOC>
<DOCNO> 302507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/siyaset/siy02.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni yılda yeni kabine' iddiası 
</HEADLINE>
<TEXT>


Erdoğan'ın üç bakanı kabine dışında bırakıp AKP ve grup yönetiminden de birer kişiyi hükümete alabileceği kaydedildi 

ANKARA Milliyet 


"Yeni yıla yeni kabine" beklentisi AKP kulislerini hareketlendirdi. Başbakan Recep Tayyip Erdoğan'ın üç bakanı kabine dışında bırakıp AKP Genel Merkez yönetimi ve grup yönetiminden de birer kişiyi hükümete getirebileceği kaydedildi. 
The New Anatolian gazetesinin haberine göre, kimlik tartışmasında Erdoğan'a tepki gösteren Sanayi ve Ticaret Bakanı Ali Coşkun'un kabine dışı kalabileceği öne sürüldü. Devlet Bakanı Kürşad Tüzmen'in adı da, kabineden gidecek isimler arasında öne sürüldü. 
Kimi yasa değişikliklerinde AKP'ye ters düşen Adalet Bakanı Cemil Çiçek'in de kabine revizyonundan etkilenebileceği belirtildi. Çiçek'in, Mayıs 2007'deki cumhurbaşkanlığı seçiminin en güçlü adayları arasında bulunduğu da iddia edildi. 

Babacan'a tek şapka 
Muhalefetin hedefi olan Maliye Bakanı Kemal Unakıtan'ın başka bakanlığa kaydırılabileceği, İçişleri Bakanı Abdülkadir Aksu'nun da Çiçek'in yerine geçebileceği kaydedildi. Başmüzakereci Ali Babacan'dan ekonomiden sorumlu bakanlık görevinin alınabileceği, "AB ile İlişkilerden Sorumlu Devlet Bakanlığı" kurularak, Babacan'ın sadece bu makama geçebileceği dile getirildi. 



</TEXT>
</DOC>
