<DOC>
<DOCNO> 312051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy13.html </URL>
<DATE> 2005/02/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
CHP'li Ergin Kanserli patateslere ithal tohumlar neden oldu 
</HEADLINE>
<TEXT>

     CHP Grup Başkanvekili Kemal Anadol, AK Parti İktidarı'nın çiftçiye ihanet içinde olduğunu savunarak, ''Başbakan, Hyde Park'ta konuşur gibi Atış serbest mantığı ile çiftçinin gözünü boyamaya çalışıyor'' dedi. 
     Anadol, Muğla Milletvekili Gürol Ergin ile birlikte düzenlediği basın toplantısında, tarımın sorunlarına ilişkin değerlendirmelerde bulundu. Anadol, Başbakan Recep Tayyip Erdoğan'ın tarımla ilgili yanlış bilgiler vererek yurttaşları aldatmaya çalıştığını savundu. Başbakan Erdoğan'ın kapatma kararı verilen İzmit SEKA Fabrikası'nın yerine Hyde Park benzeri bir park yapılacağı sözlerini anımsatan Anadol, ''Başbakan'ın tarımla ilgili sözleri de Hyde Park'ta yapılan gayriciddi konuşmalar gibi. Orada herkes aklına geleni hiçbir sınırlama olmadan çıkar anlatır. Başbakan da Hyde Park'ta konuşur gibi Atış serbest mantığı ile çiftçinin gözünü boyamaya çalışıyor'' dedi. Seçim öncesi AK Parti'nin çiftçilere büyük vaatlerde bulunduğunu ifade eden Anadol, ''AKP iktidarının en büyük ihaneti çiftçiye oldu'' diye konuştu. 
     
     ''EN UFAK BİR DEĞİŞİKLİK...'' 
     CHP Muğla Milletvekili Gürol Ergin de AK Parti'nin kendinden önceki iktidarın politikalarını eleştirerek iktidara geldiğini, ancak iki yıllık sürede bu politikalarda en ufak bir değişikliğe gitmediğini savundu. ''AKP, çiftçiyi ezdiğini, perişan ettiğini iddia ettiği politikaları acımasızca aynen uyguladı'' diyen Ergin, çiftçinin durumunun düzelmek bir yana daha da bozulduğunu ifade etti. 
     AK Parti'nin göreve gelirken şikayet konusu yaptığı herşeyi unuttuğunu öne süren Ergin, şunları söyledi 
     ''Tarımın yeterince desteklenmediğini söyledi, onu unuttu girdi fiyatlarının çok yüksek olduğunu söyledi, onu unuttu. Ürün fiyatlarının düşüklüğünü söyledi, onu unuttu. Dahası, Acil Eylem Planı'nda Mazot gibi kalemlerdeki ağır vergileri azaltarak, çiftçinin tahammül edilemez yükünü kaldıracağız dedi. Onu da unuttu.'' 
     
     KANSERLİ PATATES 
     Ergin, ''Kanserli patates'' olarak isimlendirilen hastalıklı patates olayına değinirken de hastalığa yurtdışından ithal edilen tohumların yolaçtığını söyledi. Hastalıklı patatesin tohumlarının incelenmesi için yurtdışına virüs konusunda uzman ziraat mühendisleri yerine ''İktidara yakın ziraat mühendislerinin'' gönderildiğini savunan Ergin, ''Onlar da bu konuyu bilmiyordu. Hastalıklı patatesin tüm vebali Tarım Bakanlığı'nda. Bakanlık çitçiden özür dilemeli'' dedi. 
     
</TEXT>
</DOC>
