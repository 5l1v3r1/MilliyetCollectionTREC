<DOC>
<DOCNO> 304834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun01.html </URL>
<DATE> 2005/01/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Güney Asya depreminden bu yana dünyada titreşimler sürüyor... 
</HEADLINE>
<TEXT>

     Güneydoğu Asya'daki depremin üzerinden iki hafta geçmesine rağmen yerkürede titreşimlerin hala devam ettiği bildirildi. 
     Avustralya Ulusal Üniversitesi'nden yerbilimleri araştırmacısı Herb McQuen, bu titreşimlerin sesi olmayan bir zil titremesine benzediğini ve dünyanın çeşitli bölgelerindeki ölçüm merkezlerince tespit edildiğini söyledi. 
     McQuen ''Bunlar sizi sandalyenizden düşürecek şeyler değil ama dünyanın çeşitli bölgelerindeki ölçüm araçlarının düzenli olarak kaydedebilecekleri hareketler'' dedi. 
     Herb McQuen, bu titreşimlerin yerkürenin normal olarak yaşamaya alışık olduğu titreşim düzeyinin kesinlikle üzerinde olduğunu da vurguladı. 
     Endonezya'nın Sumatra adası açıklarında 26 Aralık'ta meydana gelen 9.0 büyüklüğündeki deprem, dünyada son 40 yılda yaşanan en büyük depremdi. 
     Depremin yol açtığı dev dalgalar, 156 binden fazla kişinin ölümüne neden oldu. 
     Depremin yarattığı titreşimlerin, azalmakla beraber birkaç hafta daha devam edeceğini belirten McQuen, ''Bu özel bir deprem, çünkü yarattığı titreşimlerin boyutu son zamanlardaki büyük depremlerin yarattığı titreşimlerin boyutundan 10 kat daha fazla. Şu anda titreşimler dünyanın bir milimetrelik dikey hareketine denk durumda. Depremden hemen sonra bu titreşimler dünyanın dikey hareketinin 20-30 cm aralığında bir büyüklükteydi ve dünyada bu büyüklükte bir hareket ay ve güneş tarafından yaratılır'' dedi. 
     Amerikalı bilim adamları, Güneydoğu Asya depreminin dünyanın ekseni etrafında dönüşünü muhtemelen kalıcı şekilde hızlandıracağını ve bunun da günleri, saniyenin 3 milyonda biri kadar kısaltacağını, ayrıca depremin dünyanın kendi ekseni üzerinde 2.5 santim yalpalamasına neden olduğunu belirtmişlerdi. 
     
</TEXT>
</DOC>
