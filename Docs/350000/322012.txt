<DOC>
<DOCNO> 322012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/ekonomi/aeko.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'ye mektup yazıp, 'Taksit kartı bitirin' dediler 
</HEADLINE>
<TEXT>


Bankacılık yasa taslağından daha çok tartışılan 'kredi kartı taksitleri' için sektörün büyük bankalarından biri, BDDK'ye mektup yazarak taksiti sınırlamasını istedi 

Kadife Şahin 

Bankacılık sektöründe her platformda gündeme gelen 'kredi kartı taksitleri'nde yaşanan son gelişmelerin, sektörün içinde de ciddi bir rahatsızlığa neden olduğu ortaya çıktı. 
Bankaların kendi aralarında belli bir rekabet anlayışıyla sınırlama getirmesi beklenen taksit kartların geldiği noktayı riskli bulan sektörün büyük bankalarından biri, Bankacılık Düzenleme ve Denetleme Kurumu'na BDDK resmi bir mektup yazarak, sınırlamayı Kurum'un bizzat yapmasını istedi. 
Sektörde yeni tartışmalara yol açacak bu gelişmenin, rekabet koşullarını bozması ve tüketici açısından olumsuzluklar yaratması gibi tartışmaları yeniden alevlendirmesi bekleniyor. Çünkü bazı bankalar sınırlamaya karşı çıkıyorlar. 
Sektörün diğer bankalarının bu gelişmeye göstereceği tepki merak edilirken, BDDK daha önce yaptığı açıklamalarda kredi kartına yapılan taksitlere sınırlama getirmenin sağlıklı olmayacağını, ancak gıda ve benzin gibi tüketimi kısa vadeli olan ürünlerde 24 aya varan taksitlerin kaldırılması gerektiğini açıklamıştı. 

Aylardır gündemde 
36 aya varan kredi kartı taksitleri sektörde son dönemde kredi kartına olan ilginin ana nedenlerinden birini oluşturuyor. Bankalar kayıtdışı ekonominin önlenmesinde etkili bir araç olarak değerlendirilen kredi kartı stratejilerinde, puan ve diğer promosyonların yanında ağırlıklı olarak taksitli harcamalara önem veriyorlar. 
Kredi kartı ile yapılan harcamalardaki artışın dikkat çekici olduğuna değinen Devlet Bakanı Abdüllatif Şener, daha önce yaptığı açıklamalarda kredi kartının herkese verilmemesi ve gelire göre bazı düzenlemelerin olması gerektiğini kaydetmişti. Şener'in "Simitçiye, boyacıya kart veriliyor" çıkışıyla başlayan tartışmalarda, kredi kartı taksitlerinin çok uzun vadelere yayılmasının risk yaratabileceğine dikkat çekilmişti. 
Bankacılık yasa tasarını açıklayan BDDK Başkanı Bilgin, kredi kartı kullanımının 'hayatı idame aracı' haline getirildiğine dikkat çekerek, bankalara, bu konunun düzeltilmesi için çağrıda bulunmuştu. 


</TEXT>
</DOC>
