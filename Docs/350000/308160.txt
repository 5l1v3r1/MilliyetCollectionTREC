<DOC>
<DOCNO> 308160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/axspo04.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YATTARA En büyük benim 
</HEADLINE>
<TEXT>


Trabzon'un Gineli yıldızı, Türkiye'deki en iyi yabancı futbolcunun kendisi olduğunu savundu, "Benim ardımdan önce Youla gelir, sonra da Alex" diye konuştu 

NACİ YALINKILIÇ 


Sırrını açıkladı 
BORDO-Mavili ekibin en güçlü silahlarından İbrahima Yattara, Türkiye'nin en iyi yabancısı olarak gösterilen Alex'ten daha kaliteli olduğunu iddia etti. Gineli futbolcu, adam eksiltmedeki sırrını "Önce, 'yapabilir miyim' diye kendime soruyorum. Sonra 'yapabilirim' diyorum. Ve yapıyorum. Olay budur" sözleriyle özetliyor. 

Babadan miras 
BABASI Salif Yattara'nın Gine'de çok ünlü olduğunu vurgulayan Yattara, sözlerini şöyle sürdürdü "Türkiye'de en iyi yabancı benim. Çünkü babadan futbolcuyum. Ama babam dahil, dünyada geçemeyeceğim futbolcu yoktur. Benden sonra önce Gençlerbirliği'nden Youla gelir, sonra da Fenerbahçeli Alex". 

Şaş'a hayran 
EN beğendiği Türk oyuncunun Hasan Şaş olduğunu açıklayan Yattara, "Onun hayranıyım" ifadesini kullandı. Yattara, "Ancak ilerde hayranı olacağıma emin olduğum bir futbolcu ismi ise yine Yattara. Ama ben değil, küçük kardeşim Mohamed Lamine Yattara. 13 yaşında ama şimdiden Gine'de kendisine özel izleyicileri var" yorumunu yaptı. 

İki isteği var 
EŞİ ve çocuğunun adını 'Miss Junior' kolyesinde taşıyan Yattara, en çok Akçaabat köftesine bayıldığını söyledi. Yıldız futbolcu, "Yedekte köreltilerek güvenimi kaybetmemeliyim. Sonra maddi olarak hak ettiğim verilerek değerli olduğum bana hatırlatılmalı" mesajını da gönderdi. 

Wisla Krakow'dan çağrı 

Geri adım attılar 
POLONYA kulübünün yöneticileri, Szymkowiak ve Zrowski'nin bonservislerinde indirim isteyen Trabzonspor yönetiminin kararlı tutumu üzerine indirime gittiler. Wisla Krakow, daha önce ikilinin bonservisi için 4.5 milyon euroda diretirken, taviz verilmemesi üzerine bu rakamı 4 milyon euroya kadar indirdiler. 

Husin de listede 
YÖNETİCİ Metin Akbaşoğlu'na, menajerler aracılığıyla haber gönderen Polonyalılar'ın, "Gelin yeniden görüşelim" teklifi getirdiği öğrenildi. Trabzonspor, iki futbolcu için 3 milyon euronun üzerine çıkmak istemiyor. Bu arada Dinamo Kiev'in Andriy Husin ve Brezilya'dan Santoslu Ricardinho'nun ismi gündeme çıktı. 

Tatil bitti 

Karadeniz ekibi, iki günlük aradan sonra, çift idmanla Malatyaspor maçının hazırlıklarına başlayacak. Antrenmanlara yeni transfer Özgür de dahil, tüm oyuncuların katılması bekleniyor. Trabzonspor, cumartesi günü de kupadaki Malatyaspor karşılaşması için tesislerinde kampa girecek. Bayramlaşma töreni ise aynı gün 13.00'te tesislerde gerçekleştirilecek. 


</TEXT>
</DOC>
