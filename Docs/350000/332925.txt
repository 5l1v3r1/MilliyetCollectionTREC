<DOC>
<DOCNO> 332925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko22.html </URL>
<DATE> 2005/04/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zeytin Adası yeniden satışa çıkarılıyor... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan Grubu'nun borçlarından dolayı haczedilen Göcek'teki Zeytin Adası, 16 milyon YTL bedelle 18 Nisan'da yeniden satışa sunulacak. 
     TMSF'den yapılan açıklamaya göre, daha önce iki kez satışa çıkarılan, ancak birincisinde alıcı bulunamadığı için ikincisinde de açılan dava yüzünden satışı durdurulan Zeytin Adası, yeniden satışa çıkacak. 
     Uzan Grubu'na ait Turizm Endüstrisi Yatırım A.Ş'nin üzerine kayıtlı olan Zeytin Adası için Fon tarafından verilen ''tedbirin kaldırılması'' talebi üzerine davayı yürüten Fethiye 2. Asliye Hukuk Mahkemesi, satışı durdurmak için yapılacak işlemin ileride telafisi mümkün olmayacak zararlar doğuracağından, tedbirin kaldırılmasına ve satışın yapılabileceğine karar verdi. 
     Bu karar doğrultusunda ada, 18 Nisan tarihinde TMSF Satış Mahalli'nde açık artırmayla satışa çıkacak. 
     Zeytin Adası üzerinde, 3'ü villa olmak üzere toplam 7 bina, yağ depolama yeri olarak kullanılan 1 adet ahşap bina, 30 bin zeytin ağacı ve üzüm bağları bulunuyor. 
     Adada zeytinyağı deposu olarak kullanılan ahşap binanın içerisinde 3 adet 1.5 tonluk zeytinyağı tankı ve 2 adet dinlendirme tankı yer alıyor. 
     Binalarda ısıtma ve soğutma, klimalar aracılığıyla yapılırken, konut olarak kullanılan 1, 2 ve 3 nolu binalarda merkezi soğutma sistemi bulunuyor. Birinci bina toplam 3 metrekare, ikinci bina toplam 124 metrekare ve üçüncü bina toplam 262 metrekare kullanım alanına sahip. 
     Uzan Ailesi, Zeytin Adası'nda kaldığı sürece ada üzerinde yer alan 42 metrekare kullanım alanlı dördüncü bina ve 27 metrekare kullanım alanlı yedinci bina hizmetli yatakhanesi, 11 metrekare kullanım alanlı beşinci bina mutfak, 6 metrekare kullanım alanlı altıncı bina ise çamaşırhane olarak kullanılıyordu. 
     
</TEXT>
</DOC>
