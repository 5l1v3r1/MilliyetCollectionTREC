<DOC>
<DOCNO> 330418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy11.html </URL>
<DATE> 2005/04/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bakan Gönül Bedelli yok ama kısaltma olabilir 
</HEADLINE>
<TEXT>

     Milli Savunma Bakanı Vecdi Gönül, bedelli askerlik uygulamasıyla ilgili bir çalışmaları olmadığını ancak TSK'nın modernizasyonu kapsamında askerliğin kısaltılmasının gündeme gelebileceğini bildirdi. 
     Milli Savunma Bakanı Gönül, AKP grubu öncesinde gazetecilerin sorularını yanıtlarken bedelli askerlikle ilgili olarak milletvekilleriyle sohbet ettiğini, onlara bilgi verdiğini gazetelerde bu yönde çıkan haberlerin de bundan kaynaklanmış olabileceğini ifade etti. Gönül, "Milletvekilleri bedelli askerlik konusunda ısrarlarını belirttiler, bizim bakanlığımız da ve Genelkurmay Başkanlığı'nda bu konuda çalışma yok" dedi. 
     Bakan Gönül, TSK'nın modernizasyonu kapsamında uygun görülürse askerliğin kısaltılmasının gündeme gelebileceğini belirtti. 
     Gönül, "Bu teknik bir konu, modernizasyon ne gerektiriyorsa o yapılır, TSK için kısaltma gerekiyorsa o da yapılacaktır" diye konuştu. 
     Vecdi Gönül, TSK'nın modernizasyonu çerçevesindeki çalışmaların da başlatıldığını kaydetti. 
     
     GENELKURMAY KISALTMA ÇALIŞMASI YOK 

     Genelkurmay Başkanlığı yetkilileri, ''askerlik süresinin kısaltılması yönünde çalışma yapılmadığını'' bildirdiler. 
     Yetkililer, ''askerlik süresinin kısaltılması konusunun Türk Silahlı Kuvvetleri'nin TSK gündeminde bulunmadığını'' ifade ettiler. 
     TSK, 15 Temmuz 2003'ten itibaren geçerli olacak şekilde kara, deniz Sahil Güvenlik Komutanlığı dahil , Hava Kuvvetleri ile Jandarma Genel Komutanlığı'nda muvazzaf askerlik hizmet süreleri ile yedek subay hizmet süresini kısaltmıştı. 
     Askerlik süresi, erbaş ve erler için 18 aydan 15 aya, yedek subaylar için 16 aydan 12 aya indirilmiş, kısa dönem erbaş ve erler için de askerlik süresinin, 1111 sayılı Askerlik Kanunu uyarınca, yedek subayların süresinin yarısı kadar uygulanmasına karar verilmişti. Böylelikle eskiden 8 ay olan kısa dönem erbaş ve erlik süresi, 6 aya indirilmişti. 
     TSK'nın yeniden yapılanma faaliyeti kapsamında gerçekleştirilen uygulamayla, mükellef asker sayısı yüzde 17 oranında azaltılmış ve kuvvet yapısının küçültülmesine imkan sağlanmıştı. 
     

     
</TEXT>
</DOC>
