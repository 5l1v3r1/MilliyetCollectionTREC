<DOC>
<DOCNO> 348894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/soneko08.html </URL>
<DATE> 2005/06/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Üretici ihraç edemediği kayısıyı sokağa döktü... 
</HEADLINE>
<TEXT>

     Mersin’in Mut İlçesi’nde üreticiler, Rusya’nın Akdeniz Sineği olduğu gerekçesiyle almadığı kayısıları sokağa döktüler. 
     İlçeye bağlı 9 köyün kurduğu Kurtsuyu Tarım Ürünleri ve Çevre Köyleri Kalkındırma Kooperatifi’nde bir araya gelen üreticiler, bu yıl ilk defa ürünlerin ihraç etmek amacıyla Rusya ile anlaşma yaptıklarını, ancak, Rusya’nın kayısıda Akdeniz Sineği olduğu iddiasıyla ihracatı gerçekleştiremediklerini ve sıkıntıya düştüklerini söylediler. 
     Kooperatif Başkanı Yaşar Taş, üreticilerin kayısıdan zarar ettiklerini belirterek, "Geçen yıl kayısının kilosu 80 YKr ile 1 YTL arasındaydı. Bu sene ise 50-60 YKr arasında satılıyor. Meyve suyu imalatında kullanılan kayısımız da geçen sene 30 YKr’ya satılırken bu yıl 10 YKr’den bile alıcı bulamıyor" dedi. 
     Bu yıl kayısı hasadının hava koşulları sebebiyle erken başladığına dikkat çeken Taş, şunları söyledi 
     "Rusya’ya ilk defa ihracat yapacaktık. Ancak, Rusya Akdeniz sineği olduğu gerekçesiyle ürünü almayınca, kayısımız elimizde kaldı. 
     İhracat yapamadığımız için zarar ettik. Kayısımızı yalnızca İstanbul’a satabiliyoruz. Kooperatifimizi 24 bin YTL borç alarak, tamamen kendi imkanlarımızla kurmuştuk. Kooperatif için aldığımız arsanın senet ödeme günü de yaklaşıyor. Elimiz kolumuz bağlı. Devletimiz bize sahip çıksın." Başkan Taş ve kooperatifi kuran 9 köyün muhtarları ile üreticiler, daha sonra kooperatif bahçesinde yere döktükleri kayısıları ayaklarıyla ezdiler. 
     
</TEXT>
</DOC>
