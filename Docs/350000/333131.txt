<DOC>
<DOCNO> 333131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas23.html </URL>
<DATE> 2005/04/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rockefeller'den müzeye 100 milyon dolar bağış... 
</HEADLINE>
<TEXT>

     ABD'nin en zengin isimlerinden biri olan David Rockefeller, New York'taki Modern Sanat Müzesi'ne MoMA 100 milyon dolar bağışta bulunacağını açıkladı. 
     Bugüne kadar müzeye yapılan en büyük bağışın, 89 yaşındaki Rockefeller'in ölümünden sonra müzeye aktarılacağı belirtilirken, Rockefeller bu parayı sanki hemen bağışlamış gibi ölünceye kadar her yıl müzeye 5 milyon dolar vereceğini de söyledi. 
     Birkaç ay önce 858 milyon dolarlık masrafla genişletilen MoMA'nın Müdürü Glenn D. Lowry, vakfedilecek bu paranın müzenin eğitim ve ders programlarıyla açılacak yeni sergilerin finansmanında kullanılacağını açıkladı. Lowry, artan taşıma maliyetleri ve terör sigortası yüzünden müzenin açtığı sergilerin maliyetinin son yıllarda büyük ölçüde arttığına dikkati çekti. 
     Müze'nin şu anda 475 milyon dolarlık vakıf varlığının bulunduğu, Rockefeller'in bağışından sonra artacağı düşünülen bağışlarla bu miktarın 900 milyon doları aşmasının beklendiği kaydedildi. Müzenin 858 milyon dolarlık genişletme masrafları içinse bugüne kadar 720 milyon dolar toplamayı başardığı ifade edildi. 
     MoMA, David Rockefeller'in annesi Abby Aldrich Rockefeller ile arkadaşları Lizzie P. Bliss ve Mary Sullivan tarafından kurulmuştu. 
     
</TEXT>
</DOC>
