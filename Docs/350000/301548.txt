<DOC>
<DOCNO> 301548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun40.html </URL>
<DATE> 2004/12/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Felaketin ardından Schröder tatilini yarıda kesti 
</HEADLINE>
<TEXT>

     Almanya Dışişleri Bakanı Joschka Fischer, Güney Asya'daki felaket bölgelerine yaptıkları yardımı iki katına çıkarttıklarını söyledi. 
     Fischer, bugün başkent Berlin'de yaptığı açıklamada, felaket bölgelerindeki kayıp insanlar arasında çok sayıda Alman turistin de bulunduğunu, ancak ölenler konusunda şimdilik somut bir şey söyleyemeyeceğini bildirdi. 
     Fischer, Alman hükümetinin 1 milyon euro'luk acil yardımını da 2 milyon euro'ya çıkarttığını belirterek, ''Yardımlarımızı iki katına çıkarttık. Biz doğal olarak yoğun şekilde kendi vatandaşlarımızla ilgileniyoruz. Ancak bu felaketin bölge ülkeleri için yüzyılın felaketi olduğunun unutulmaması gerekir. Bu nedenle bu ülkelerle dayanışma göstermemiz lazım'' dedi. 
     Vatandaşlardan yardım kuruluşlarına bağış yapmaları ve Dışişleri Bakanlığı telefon hatlarını felaketten doğrudan etkilenen ailelerin yakınlarının daha kolay ulaşabilmesine engel olacak şekilde gereksiz yere meşgul etmemeleri çağrısında bulunan Fischer, ''Ölü sayısı her saat artıyor. Ölülerin arasında çok sayıda çocuk da var'' diye konuştu. 
     Fischer, Başbakan Gerhard Schröder'e gelişmelerle ilgili olarak sürekli bilgi verdiklerini, ancak felaketin boyutlarından dolayı Schröder'in tatilini yarıda keserek görevine dönmeye karar verdiğini belirtti. 
     Fischer ayrıca, yardım ve tıbbi malzeme yüklü 2 askeri nakliye uçağının bugün Düsseldorf ve Münih havaalanlarından Tayland'ın Puket bölgesine hareket edeceğini ve turizm şirketleriyle ülkelerine dönemeyen Alman vatandaşlarını da geri getireceğini kaydetti. 
     Federal İçişleri Bakanlığı'ndan yapılan açıklamada da Tayland'a ve Sri Lanka'ya yardım ekipleri gönderildiği bildirildi. 
     
</TEXT>
</DOC>
