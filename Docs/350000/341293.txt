<DOC>
<DOCNO> 341293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo41.html </URL>
<DATE> 2005/05/10/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yanal Milli takım diğer takımlarla rekabet ettirilmemelidir... 
</HEADLINE>
<TEXT>

     A Milli Futbol Takımı Teknik Direktörü Ersun Yanal, Türkiye’de kaliteli futbolcuların bulunduğunu, ancak bunun devamını sağlayacak bir kültürün oluşturulması gerektiğini söyledi. 
     Yanal, Çanakkale Onsekiz Mart Üniversitesi’nde ÇOMÜ , Beden Eğitimi Öğretmenliği bölümü öğrencilerine verdiği "Futbolda takım çalışması" konulu konferansında, futbolda hoşgörünün önemine dikkat çekti. 
     Futbolda başarı ve değişimin birlikte yaşandığında bir takım sonuçlar elde edilebileceğini belirten Yanal, "Şu anki milli takım seçme kriterleri çok farklı. Milli takım için önümüzdeki zaman içinde yeni bir döneme ihtiyaç var. En büyük hedefimiz tüm şampiyonalarda mücadele edebilecek bir takım oluşturmaktır. Türkiye kaliteli futbolcular üretiyor. Ancak bunun devamını sağlayacak bir kültürün oluşturulması gerekiyor. Yani altyapının daha da güçlendirilmesi gerekiyor" dedi. 
     Ekonominin getirdiği organizasyon kalitesinin futbolda şiddeti engelleyeceğine dikkat çeken Yanal, "Öncelikle statların ortamının iyileştirilmesi, hanım seyircilerin artması, taraftarların bilinçlenmesi futboldaki şiddetin önlenmesi için bazı maddelerdir. 
     Şiddet olduğu zaman bir çok seyirci maça gitmek istemiyor. Bunlar engellendiğinde gerekli tedbirler alındığında ve bayan seyirci sayısında artış olduğunda, o zaman şiddet bir ölçüde engellenir" diye konuştu. 
     Yanal, renkler veya takımların milli takımın üzerinde olamayacağını da belirterek, "Ben renklerle yaşamıyorum. Rekabet saha içindedir. Milli takım diğer takımlarla rekabet ettirilmemelidir" dedi. 
     Yanal, daha sonra öğrencilere maç öncesi ve sonrası neler yapıldığına dair slayt eşliğinde bilgiler verdi ve öğrencilerin çeşitli sorularını cevaplandırdı. 
     Yanal’ın konferansına, belediye başkan vekili Muharrem Erkek, ÇOMÜ Rektörü Prof.Dr. Ramazan Aydın, ÇOMÜ Öğretim Üyesi Yrd.Doç.Dr. Lale Orta ve öğrenciler katıldı. 
     
</TEXT>
</DOC>
