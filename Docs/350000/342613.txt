<DOC>
<DOCNO> 342613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur34.html </URL>
<DATE> 2005/05/14/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Engellilerin yardımına Mehmetcik koştu... 
</HEADLINE>
<TEXT>

     Adıyaman Nemrut Rotary Kulübü’nün "Engellilerle Nemrut’a Tırmanıyoruz" sloganıyla düzenlediği geziye katılan engelliler, Nemrut ören yerine tırmandı. 
     Etkinliğe katılmak için Ankara, Antalya, Eskişehir, Çorum, Diyarbakır, Mersin, Antakya, Konya, Gaziantep ve Malatya’dan gelen yaklaşık 100 görme, işitme ve ortopedik engelli, Adıyaman’daki etkinliklerin ardından Nemrut ören yerinin bulunduğu Kahta İlçesi’ne gitti. 
     Konaklama tesisi önünde otobüslerden inen engelliler dev tanrı heykellerinin bulunduğu ören yerine ulaşmakta güçlük yaşadı. Konaklama tesisi ile ören yeri arasındaki 600 metrelik patikayı tekerlekli sandalyeleriyle aşmaya çalışan engellilere jandarma erleri yardım etti. Kimi engelliler ise ören yerine katırlarla taşındı. 
     Ören yerine ulaşan işitme ve ortopedik engellilerin dev tanrı heykellerini merakla incelerken, görme engellilerin dev tanrı heykellerine elleriyle dokundukları gözlendi. 
     Engelliler, ören yerinde yaptıkları gezinin ardından dev tanrı heykellerinin önünde hatıra fotoğrafı çektirdi. 
     Ören yerine tırmanan engelliler arasında bulunan görme engelli AK Parti İstanbul Milletvekili Lokman Ayva, burada yaptığı konuşmada, engellilerin istemeleri halinde engelsiz insanların başardığı her şeyi yapabileceklerini vurguladı. 
     Daha sonra engelliler ve engelli dernekleri yöneticileri, ören yerinde Lokman Ayva’nın çaldığı davul ve zurna eşliğinde halay çekti. 
     
</TEXT>
</DOC>
