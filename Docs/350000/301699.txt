<DOC>
<DOCNO> 301699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur35.html </URL>
<DATE> 2004/12/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Misafirin "ilaçlı içecek" ikramı... 
</HEADLINE>
<TEXT>

     Samsun'da evlerinde misafir olarak kaldığı eski kayınbiraderi ile eltisini, ilaçlı içecekle uyutup, otomobil, para ve ziynet eşyalarını gasp ettiği iddiasıyla tutuklanan kadın, 20 yıl hapis cezası istemiyle yargılanıyor. 
     Samsun 2. Ağır Ceza Mahkemesi'ndeki duruşmada, yaklaşık 9 ay önce meydana gelen olayda, evlerinde misafir olarak kaldığı eski eşinin kardeşi Ertuğrul Kahveci ve eşi Sema Kahveci'yi içeceklerine ilaç katarak uyutup daha sonra da ziynet eşyaları, para ve otomobillerini gasp ettiği iddia edilen Cansever Gezer'in 39 yargılanmasına devam edildi. 20 yıla kadar hapis cezası istemiyle yargılanan ve 2 ay önce yakalanarak tutuklanan sanık, duruşmada suçlamaları kabul etmedi. 
     Gasp suçundan hakkında kesinleşmiş 12 yıl hapis cezası bulunduğu öğrenilen sanık, ''Bana İstanbul'a gitmem için arabalarını emanet olarak verdiler. Ancak daha önce de benzer bir suç işlediğim için beni ihbar ettiler. Bana iftira atılıyor'' diye kendini savundu. 
     Duruşma, dosyadaki eksikliklerin tamamlanması için ertelendi. 
     
</TEXT>
</DOC>
