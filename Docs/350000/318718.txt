<DOC>
<DOCNO> 318718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/guncel/gun03.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
80 kuruşluk sıraya son 
</HEADLINE>
<TEXT>


SSK'li hastalar, artık hastanelerde 80 kuruşluk katkı payını ödemek için sıra beklemeyecek. Para, emeklilerin aylıklarından kesilecek. Eş ve çocuklar için ise "pul sistemi" getirilecek... 

ANKARA Milliyet 

Çalışma ve Sosyal Güvenlik Bakanı Murat Başesgioğlu, SSK hastanelerinin Sağlık Bakanlığı'na devrinden sonra büyüyen kuyruk sorununu, sigortalıların eş ve çocukları için pul sistemi getirerek, emeklilerin muayene ücretlerini de aylıklarından keserek çözmeyi amaçladıklarını söyledi. SSK'liler, 80 Ykr'lik 800 bin lira katkı payı yatırmak için de bir kuyrukta bekliyordu. 
SHP'nin düzenlediği İstihdam Kurultayı'na katılan Başesgioğlu, yoğunluğun giderilmesinde Sağlık Bakanlığı'na yardımcı olmak için bazı çalışmalar yaptıklarını belirtti. 
SSK bünyesinde oluşturulan komisyonun, eczanelerden ilaç alımında yaşanan sıkıntıları gidermek, bürokrasiyi azaltmak için neler yapılabileceğini ortaya koyacağını söyleyen Başesgioğlu, şöyle devam etti "Örneğin bizim SSK'lilerden alınan bir muayene ücretimiz var. Bu ücret vezneye gidilerek alınırdı. Onun yerine emeklilerin aylıklarından, karşılanmak suretiyle bu bürokrasi ortadan kaldırılacak. Onun dışında eş ve çocuklara pul ya da daha pratik ödeme sistemi getirmek suretiyle kuyruklardaki yoğunluğu gidermeyi amaçlıyoruz. Ama esas işlem, hastaların kabulü Sağlık Bakanlığımızın inisiyatifinde olan bir konudur. Yardımcı oluyoruz." 
Sağlık Bakanı Prof. Dr. Akdağ, 80 kuruşluk katkı payı ödemesi sorununu saptadıklarını, Başesgioğlu'yla temas ettiklerini açıklamıştı. 


</TEXT>
</DOC>
