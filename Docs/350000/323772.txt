<DOC>
<DOCNO> 323772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur17.html </URL>
<DATE> 2005/03/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta TIR'ı yakılan Türk şoför nasıl kurtulduğunu anlattı... 
</HEADLINE>
<TEXT>

     Ferhat DERVİŞOĞLU REYHANLI Hatay , DHA 

      IRAK'ın Musul kentinde 33 gün önce TIR'ı yakılan ve kendisinden uzun süre haber alınamayan Türk şoför 40 yaşındaki Ali Kıraç, evine döndü. Direnişçiler tarafından yakılan TIR'ının altına saklandığını ve kendisini burada kimsenin görmediğini anlatan Kıraç, ''Ölümü ensemde hissettim. Yanan aracımın altında saklandım öyle kurtuldum. Yoksa beni kurşuna dizerlerdi'' dedi. 
     ABD askerlerine meyve suyu götüren 6 çocuk babası Ali Kıraç'ın kullandığı TIR, 33 gün önce Musul'da direnişçiler tarafından yakılmıştı. Hatay'ın Reyhanlı İlçesi'ne bağlı Kırcoğlu Köyü'nde oturan ailesi, Kıraç'ın da TIR'la birlikte yakılıp yakılmadığını bilmedikleri için uzun süre gözyaşı dökmüştü. Öldü sanılırken bugün sabah evine dönen Ali Kıraç'ı karşısında gören ailesi ve yakınları sevinçten şoke oldu. 
     Ailesiyle hasret giderip, sevinç gözyaşı döken Kıraç, saldırının olduğu an TIR'ından atlayıp altına saklanarak hayatını kurtardığını anlattı. Direnişçilerin kendisini fark etmediğini ifade eden Ali Kıraç, ''Direnişçiler, benim de yanarak öldüğümü düşündüler. 31 RD 446 plakalı ekmek teknem gözlerimin önünde yanarken bir yandan da beni öldürmedikleri için sevindim. Aracımın altına saklanmasaydım. Şimdi buralarda olmazdım, kurşuna dizerlerdi'' dedi. 
     Direnişçilerin gittiğinden emin olmak için TIR'ın altında uzun süre saklandığını ve daha sonra çıkıp yardım istediğini kaydeden Kıraç, yaşadığı dehşet günlerini şöyle anlattı 
     ''Türkiye'ye giden araç konvoylarını durdurmaya çalıştım ama kimse durmadı. Kendimi çok kötü hissettim. Sonunda Mardin plakalı bir TIR'ın önüne atladım. Şoför beni alarak ABD askerlerinin yanına götürdü. Askerlere olayı anlattım. Bana aracın yandığını sürücünün ise öldürüldüğünü söylediler. Aracın benim olduğunu anlattım. Zorla ikna edip sağ olduğumu kanıtladım. ABD askerlerinden rapor tutmalarını ve can güvenliğimin sağlanmasını istediğimde bana Biz sadece rehberlik yaparız, kimseyi korumayız' dediler. Uzun süre ABD askerleriyle kaldım. Daha sonra Türkiye'ye gelmeyi başardım.'' 
     
     ABD ASKERLERİ 'KORUYAMAYIZ' DİYORLAR 
     Kardeşinin evine dönmesi üzerine sevinç gözyaşı döken Kıraç'ın ağabeyi Cuma Kıraç, ''Ben de TIR şoförlüğü yapıyorum. ABD askerlerine giden tüm mallar sigortalı ama sürücüler ve araçları sigortasız. Ölür veya aracımız yakılırsa hiç kimse ilgilenmiyor. ABD askerleri ise zor durumda kaldığımızda Biz sizi korumak zorunda değiliz' diyorlar'' diye konuştu. 
     
</TEXT>
</DOC>
