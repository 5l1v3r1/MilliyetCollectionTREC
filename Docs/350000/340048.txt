<DOC>
<DOCNO> 340048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/spo10.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Liverpool ligde kuzu 
</HEADLINE>
<TEXT>


Everton defalarca puan kaybetmesine rağmen, Liverpool bir türlü ilk dört için heveslenemedi. Benitez, sanki Şampiyonlar Ligi şampiyonu olacağını biliyor, Everton'a adeta acı çektiriyor. Aynen 1985'te olduğu gibi 


Everton daha önce tarihinde bir kez Avrupa'nın bir numaralı kupasına katılma hakkını elde etmiş, ama Liverpool'un Heysel'de yaşadığı facia katılmalarını engellemişti. Bu sezon ikinci kez Devler Ligi kapısında, ama önlerinde yine engel Liverpool. Kırmızılar Avrupa şampiyonu olursa, Everton'ın elinden Şampiyonlar Ligi biletini alacak. Benitez'in ekibi sanki buna güvenircesine ligde rahat. Arsenal'se ikinci olup Şampiyonlar Ligi'ne direkt gitme hevesinde. Ev sahibi bir adım önde. 

Everton-Newcastle 
Newcastle'ın Fulham galibiyeti yanıltmasın. İlk dört mücadelesi süren Everton, hiçbir iddiası olmayan Newcastle karşısında favori. 

Norwich-Birmingham 
Ligin iddiasız takımlarından Birmingham, can havliyle saldıracak Norwich'i zorlayamaz. Banko Norwich. 

Middlesbrough-Tottenham 
Belki de haftanın maçı. Kazanan UEFA yolunu açacak. Üç ihtimalli, uzak durulmalı. 

Man Utd-West Bromwich 
Arsenal West Brom'a acımadı. Görünen o ki Manchester da acımayacak. İkinci sıra umudu süren Kırmızı şeytanlar, Charlton'a karşı da mükemmel oynamışlardı. Favori Manchester. 

Crystal Palace-Southampton 
Aynı puanda kümede kalma savaşı veriyorlar. İç saha avantajı Palace'ı bir adım öne çıkarıyor. Banko Crystal Palace. 

Chelsea-Charlton 
Ligde hedeflerine ulaşmış iki ekipten uzak ara kalite farkı olan Chelsea galip gelecektir. Favori Chelsea 

Blackburn-Fulham 
İddiasız iki ekipten ev sahibi Blackburn galibiyete yakın taraf. 

Aston Villa-Man City 
Stuart Pearce'ın gelişiyle çıkışa geçen City, deplasmanlarda beraberlik serisini sürdürebilir. Villa bir an önce sezonu bitirmek istiyor. Önce beraberlik. 



</TEXT>
</DOC>
