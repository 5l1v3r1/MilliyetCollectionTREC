<DOC>
<DOCNO> 321913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo30.html </URL>
<DATE> 2005/03/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Beşiktaş kampa girdi... Cordoba Seyircisiz oynamak şanssızlık... 
</HEADLINE>
<TEXT>

     Beşiktaş, Gençlerbirliği ile yarın yapacağı lig maçı için BJK Nevzat Demir Tesisleri'nde kampa girdi. 
     Tesislerde bu akşam basına kapalı yapacakları antrenmanla Gençlerbirliği maçı hazırlıklarını tamamlayacak olan siyah-beyazlı futbolcular, karşılaşma ile ilgili, siyah-beyazlı kulübün internet sitesine açıklamalarda bulundu. 
     Mısırlı futbolcu Ahmed Hassan, Gençlerbirliği'nin genç ve iyi bir takım olduğunu belirterek, ''Yarın oynayacağımız karşılaşma bizim için her açıdan zor bir maç olacak. Seyircisiz de olsa biz sahada istediklerimizi yaparak galip gelen taraf olma arzusundayız'' dedi. 
     Oscar Cordoba da seyircisiz oynayacak olmalarından yakınarak, ''Bu sezon seyircisiz bir çok maç oynadık ve bunun büyük bir şanssızlık olduğunu düşünüyorum. Gençlerbirliği maçında da yine taraftar desteğinden mahrum kalacağız. Rakibimiz bize her zaman ters gelen ve bizi zorlayan bir yapıya sahip. Ama biz bütün bu faktörlerin üstesinden gelip 3 puanı alacağız'' diye konuştu. 
     Sakatlığı nedeniyle yarınki maçta forma giyemeyecek olan Veysel ise şunları söyledi 
     ''İlk maça oranla daha zorlu bir karşılaşma olacağını düşünüyorum. Gençlerbirliği genç ve hırslı bir ekip. Rakibimizin bu özelliğini göz önünde bulundurarak maça çıkmalıyız. Çünkü artık kaybetmek gibi bir lüksümüz yok. Benim ve Carew'in bu maçta oynayamayacak olmamızın fazla bir sıkıntı yaratacağını düşünmüyorum. Çünkü çok geniş bir kadromuz var ve yerimize oynayacak arkadaşların bizim yokluğumuzu aratmayacaklarına eminim.'' 
     
</TEXT>
</DOC>
