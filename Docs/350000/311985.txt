<DOC>
<DOCNO> 311985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun41.html </URL>
<DATE> 2005/02/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AİHM, Türkiye'yi yine cezalandırdı 
</HEADLINE>
<TEXT>

     Avrupa İnsan Hakları Mahkemesi AİHM , gözaltında kötü muamele suçlamasıyla Türkiye aleyhine açılan iki ayrı davayı karara bağladı. 
     Türkiye, şikayet başvurusunda bulunanlara toplam 137 bin euro maddi tazminat ödeyecek. 
     Lazgin Biyan isimli vatandaşın açtığı davada, Avrupa İnsan Hakları Sözleşmesi'nin kötü muamele ve işkencenin yasaklanmasıyla ilgili 3. ve adil yargılanma hakkının ihlaliyle ilgili 6. maddesinin ihlal edildiği görüşüne varan AİHM, Türkiye'nin mahkeme masrafları dahil 12 bin euro maddi tazminat ödemesini kararlaştırdı. 
     Aydın cezaevinde bulunduğu belirtilen Biyan, 2000 yılında açtığı davada, bölücü terör örgütü üyesi suçlamasıyla 1997 yılında polis tarafından gözaltına alındığında kendisine elektrikle şok verildiğini ileri sürmüştü. 
     
     ORTAK BAŞVURU 
     AİHM, Zülcihan Şahin isimli vatandaşın 9 arkadaşıyla açtığı davada ise Türkiye'nin AİHS'nin kötü muamele ve işkencenin yasaklanmasıyla ilgili 3. maddesini ve etkin başvuru hakkının kullanım hakkıyla ilgili 13. maddesini ihlal ettiğine hükmetti. 
     Kararı gereğ Türkiye, şikayet başvurusunda bulunanlara toplam 125 bin euro maddi tazminat ödeyecek. 
     Yasadışı sol bir örgüte üye oldukları gerekçesiyle 1997 yılında gözaltına alınan başvuru sahipleri, polis tarafından kötü muameleye tabi tutulduklarını ileri sürmüşlerdi. 
     
</TEXT>
</DOC>
