<DOC>
<DOCNO> 324718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun46.html </URL>
<DATE> 2005/03/18/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Soğuk Savaş'ın mimarı Kennan 101 yaşında öldü... 
</HEADLINE>
<TEXT>

     Soğuk Savaş'ın en önde gelen strateji uzmanlarından ve bu dönemde Amerikan dış politikasının şekillendiren fikir babalarından George F. Kennan, 101 yaşında hayatını kaybetti. 
     Yaşadığı New Jersey eyaletinin Princeton şehrinde hayatını kaybeden Kennan, 2. Dünya Savaşı'ndan sonra Sovyetler Birliği'nin nasıl bir yol izleyeceğini sezinleyerek, diplomasi, siyaset ve örtülü operasyonlarla çevrelenmek suretiyle komünizmin yayılmasının önlenmesi gereğinin fikir babalığını yapmıştı. 
     ABD Dışişleri Bakanlığı'nda politika planlama şefi olarak görev yaptığı sırada Dışişleri Bakanı George C. Marshall'ın ekibinde çalışan Kennan, 2. Dünya Savaşı'ndan harap vaziyette çıkan ülkelere milyarlarca dolarlık yardım yapılmasını öngören Marshall Planı'nın mimarı olmuştu. 
     Aynı zamanda, sadece Komünizmi çevrelemekle yetinilmeyip mücadele edilmesi için de gizli ''siyasi savaş'' birimi kurulması konusunda Amerikan yönetimini ikna etmişti. 
     Moskova'da büyükelçilik görevinde de bulunan Kennan'ın yaklaşık yarım asır önce ABD Dışişleri Bakanlığı'ndaki görevi sona ermesine rağmen, Amerikan dış politikası üzerindeki etkisi ölünceye kadar devam etti. 
     1950'lerden bu yana Princeton Üniversitesi'nde İleri Etütler Enstitüsü'nde çalışmalar yapan Kennan, verdiği seminerler, saygın dergilerde yazdığı makaleler ve kitaplarla uluslararası ilişkilerde bir ''görüngü'' haline geldi. 17 kitabı bulunan Kennan'ın bu kitaplarından ikisi Pulitzer Ödülü'ne layık görülmüştü. 
     
</TEXT>
</DOC>
