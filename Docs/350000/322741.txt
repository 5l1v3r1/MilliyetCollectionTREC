<DOC>
<DOCNO> 322741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/axspo03.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir golüm eksik 
</HEADLINE>
<TEXT>


Sarı - Kırmızılılar'ın Fransız yıldızı, son vuruşlarını geliştirmesinin gerektiğini söyledi. Anelka ile tarzlarının farklı olduğunu belirten Ribery, "Bizi karşılaştırmasınlar" dedi 


'Çok büyük kulüp' 
TRANSFERİN bitmesine sayılı saatler kala Galatasaray'a imza atarak Fransızlar'ı büyük bir şoka uğratan Franck Ribery, Sarı - Kırmızılı formaya çabuk alıştığını açıkladı. Genç yıldız, Türkiye'ye gelirken kafasında herhangi bir şüphenin olmadığını dile getirerek, "Galatasaray büyük bir kulüp. İyi oyuncularla ve iyi antrenörlerle çalışacağımı biliyordum. Bu da karar vermemi kolaylaştırdı. Bana çok yardımcı oluyorlar. Türkiye'de mutluyum" dedi. 

'Eksiğimi biliyorum' 
RİBERY, yeteneklerinin beğenilmesinden memnunluk duyduğunu da vurguladı. Başarılı oyuncu sözlerini şöyle sürdürdü "Tek eksiğimin gol olduğunu söyleyebilirim. Herkes bunu geliştirmem gerektiğini söylüyor. Ben de elimden geleni yapıyorum" ifadelerini kullandı. Ribery, Anelka ile sürekli karşılaştırılmalarına anlam veremediğini açıklayıp, "İkimizin de tarzları farklı. O kendi işini yapıyor, ben kendi işimi yapıyorum" diye konuştu. 

'İki ay görüşmüştük' 
SARI - Kırmızılı kulüple sözleşme imzalamasının çok hızlı geliştiğini açıklayan Ribery, ilk temasın aylarca öncesinden başladığını belirtti. Fransız futbolcu, "Basında transferimle ilgili haberler yer almaya başladığı zaman biz neredeyse yüzde 90 mutabakata varmıştık. İş imzaya kalmıştı" yorumunu yaptı. Ribery, Galatasaraylı taraftarların kendisine gösterdiği ilginin futbol motivasyonunu artırdığını ve kendisine güç kazandırdığını iddia etti. 

Hakan yetişecek 

İdmana başladı 
MİDESİNDEKİ rahatsızlığı nedeniyle önceki günkü antrenmana katılmayan Galatasaray'ın golcüsü Hakan Şükür, İstanbul maçı hazırlıklarına başladı. Takımla birlikte ilk çalışmasını dün yapan golcü futbolcunun, kritik maçta forma giyebileceği açıklandı. Bademciklerinde iltihaplanma meydana gelen Hakan Yakın da dün akşam basına kapalı yapılan antrenmanda yer aldı. 

Olimpiyat Stadı'nda final provası 

ATATÜRK Olimpiyat Stadı, 2005 yılı Şampiyonlar Ligi Finali öncesindeki ilk ciddi sınavını İstanbulspor-Galatasaray maçında verecek. Maç günü stadda final günü uygulanacak olan kurallar test edilecek. Taraftarların ulaşmaları için İETT tarafından maç günü saat 15.30'da Kadıköy, Taksim, Beşiktaş, Mecidiyeköy, Eminönü, Bakırköy ve Y.Bosna'dan ücretli otobüs seferleri düzenlenecek. 

Song, PFDK'ye sevkedildi 

GALATASARAYLI Song, Beşiktaş derbisinde Veysel'e attığı tekme nedeniyle Profesyonel Futbol Disiplin Kurulu'na sevkedildi. Hukuk Kurulu, hakem ve gözlemci raporlarında yer almamasına karşın Kamerunlu oyuncunun eylemini televizyon görüntülerinden tespit etti. Song, tedbirsiz olarak kurula gönderildiği için yarınki İstanbulspor maçında takımdaki yerini alabilecek. 

Derwall ucuz kurtuldu 

Sınır çizgisindeydi 
TÜRK Futbolu ve Galatasaray'a verdiği hizmetlerle futbolseverlerin gönlünde taht kuran Jupp Derwall, azrail ile verdiği savaşı kazandı. Alman hoca uzun süredir yaşam desteği aldığı kalp pilindeki sıkıntıya ağır gribal enfeksiyon da eklenince komaya girmişti. Ölümle burun buruna kalan Derwall, doktorların müdahaleleri sonucunda yaşama döndürüldü. 

Türkiye'ye gelemeyecek 
DERWALL'İN ailesi üç günlük hastane macerası sırasında korku dolu anlar yaşadı. Alman hocanın, şuurunu kaybetmesinin ardından yakınlarının hastaneyi ziyaret etmesi ve çiçek göndermesi yasaklandı. Bu arada Derwall'e uzun yolculuk yapmaması da önerildi. Alman çalıştırıcının bu nedenle 100. yıl için yapılacak olan yıldızlar şölenine gelemeyeceği öğrenildi. 

Bülent Tulun görevde 

Yeni Sportif Direktör 
GALATASARAY'DA futbolun başına sürpriz bir isim geldi. Sarı - Kırmızılı takımda Mustafa Turgun'un istifasıyla boşalan Sportif Direktörlük görevine eski yöneticilerden Bülent Tulun atandı. Tulun, Alp Yalman döneminde yöneticilik yapmış, Faruk Süren'in başkanlığında ise danışmanlık görevini üstlenmişti. Özhan Canaydın, Bülent Tulun'a tam yetki verdi. 

Köprü görevi yapacak 
FUTBOL Şubesi'ndeki tüm sorumluluğu üstlenecek olan Tulun, takım ile yönetim arasındaki köprü görevini yürütecek. Tulun, deplasmanlar da dahil olmak üzere 24 saatini teknik kadro ve futbolcularla birlikte geçirecek. Tüm birikimlerini ve tecrübesini Galatasaray'a vermekten gurur duyacağını açıklayan Tulun, "El ele verip, bütünlüğü koruyacağız" dedi. 


</TEXT>
</DOC>
