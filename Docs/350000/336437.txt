<DOC>
<DOCNO> 336437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy06.html </URL>
<DATE> 2005/04/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Meclis'te bu hafta çalıntı cepler görüşülecek... 
</HEADLINE>
<TEXT>

     Bu hafta da yoğun bir gündemle toplanacak olan TBMM Genel Kurulu Cuma ve Cumartesi günleri de çalışacak. 
     Gündemde bekleyen altı yasa tasarı ve teklifini görüşecek olan Genel Kurul'da, Meclis Başkanı Bülent Arınç'ın belirleyeceği tarihe göre AKP Ağrı Milletvekili Cemal Kaya'nın istifasının da oylanması bekleniyor. 
     TBMM Genel Kurulu, Salı günü başlayacağı çalışmalarını hafta boyunca yoğun bir gündemle sürdürecek. 
     SEMRA HANIM'IN DURUMU KOMİSYONDA TBMM'de komisyonlar da hafta boyunca gündemindeki konuları görüşmeye devam edecek. Plan ve Bütçe Komisyonu, Çarşamba günü toplanarak Türkiye İstatistik Yasa Tasarısı'nı ele alacak. Aynı gün toplanacak olan Bayındırlık, İmar, Ulaştırma ve Turizm Komisyonu ise Sivil Havacılık Genel Müdürlüğü Teşkilat ve Görevleri Hakkındaki Yasa Tasarısı ile AKP Muğla Milletvekili Orhan Seyfi Terzibaşoğlu ve arkadaşlarının hazırladığı ikinci el cep telefonlarının satışının denetimine ilişkin Telsiz Yasası'nda değişiklik öngören yasa teklifini ele alacak. 
     Dilekçe Komisyonu ise Perşembe günü yapacağı toplantısında, bazı televizyon kanallarında yayınlanan programların Türk aile yapısını, çocukların ve gençlerin psikolojik gelişimini olumsuz etkilediği ve ilgili idare makamları tarafından bu programların yayınının engellenmesine yönelik gerekli önlemlerin alınmadığı iddialarını içeren dilekçeleri görüşecek. 
     Cuma ve Cumartesi günü de çalışacak olan Genel Kurul'da sırasıyla görüşmeleri yarım kalan Esnaf ve Sanatkar Meslek Kuruluşları yasa tasarısı, Cumhurbaşkanı Sezer tarafından veto edilen ve 10 bin polis memuru alımına olanak sağlayan yasa, AKP Grup Başkanvekili Salih Kapusuz'un hazırladığı TÜBİTAK'ın yapısını değiştiren yasa teklifi ile vekaleten görev yapan imamların asaleten atanmalarına olanak sağlayan yasa teklifi, 9'uncu Beş Yıllık Kalkınma Planı'nın Meclis'e sunulmasını bir yıl erteleyen tasarı ve yenilenebilir enerji kaynaklarının elektrik enerjisine dönüştürülmesine ilişkin yasa tasarısı görüşülecek. 
     
     KAYA'NIN İSTİFASI OYLANABİLİR 
     Bu arada geçen hafta Başkanlık Divanı tarafından milletvekilliğinden istifası kabul edilen AKP Ağrı Milletvekili Cemal Kaya'nın istifasının da bu hafta Genel Kurul'da ele alınması bekleniyor. TBMM Başkanı Arınç'ın belirleyeceği tarih doğrultusunda oylama gerçekleşirse, Kaya'nın istifasının kabulü için Genel Kurul'da oylamaya katılan milletvekillerinin salt çoğunluğunun istifayı kabul etmesi gerekiyor. 
     
     ÇALIŞMA SAATLERİ 
     Bu arada yoğun gündemi nedeniyle Genel Kurul'un çalışma saatleri de yeniden düzenlenecek. Buna göre, Salı günü 15.00-23.00 saatleri arasında çalışacak olan Genel Kurul, 
     Çarşamba ve Perşembe günleri 14.00- 23.00, Cuma günü 14.00- 20.00 ve Cumartesi günü de 12.00-20.00 saatleri arasında 
     çalışacak. 

ANKA 
     
</TEXT>
</DOC>
