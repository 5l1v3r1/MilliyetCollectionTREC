<DOC>
<DOCNO> 344145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo08.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karatede gizli savaş 
</HEADLINE>
<TEXT>


Karate Federasyonu Başkanı Dinçer Türkmen'in, Avrupa Federasyonu'na seçilen Aydoğan Çelik'in yönetim kuruluna girmesine engel olmak istediği ortaya çıktı 


Federasyon başkanlığı seçimlerinde birbirlerine rakip olan Dinçer Türkmen ile Aydoğan Çelik arasındaki soğuk savaş devam ediyor. 
İki isim şimdi de, İspanya'da gerçekleştirilen Avrupa Karate Federasyonu Kongresi'nde birbirine düştü. Dinçer, 42 ülke delegasyonu önünde Avrupa Federasyonu Yönetim Kurulu'na aday olan Çelik'in seçimleri kazanmasını istemediklerini söyledi. 33 ülkenin oyunu alarak 4 yıl için yeniden Tahkim Kurulu Başkanlığı ve yönetim kuruluna seçilen Aydoğan Çelik, bu durumu Gençlik ve Spor Genel Müdürlüğü'ne ileteceğini belirterek, "Hangi federasyon başkanı vatandaşı olan bir insanın Avrupa Federasyonu'na girmesini istemez, anlam vermiş değilim. Türkiye'nin yararlarına olacak bir durumu kabul etmiyorlar" diye konuştu. 


</TEXT>
</DOC>
