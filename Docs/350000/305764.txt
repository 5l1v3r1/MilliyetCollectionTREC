<DOC>
<DOCNO> 305764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko16.html </URL>
<DATE> 2005/01/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Saray Gıda, Güney Asya'ya 18 ton bisküvi, gofret ve çikolata gönderdi 
</HEADLINE>
<TEXT>

     Karaman'da kurulu Saray Bisküvi ve Gıda A.Ş., Tsunami felaketinin yaşandığı Güney Asya'ya 18 ton bisküvi, gofret ve çikolata gönderdi. 
     Yaklaşık 160 bin insanın hayatını kaybettiği son yılların en büyük felaketi olarak nitelendirilen tsunami felaketinin yaşandığı Güney Asya'ya dünyanın dört bir yanından adeta yardım yağıyor. 
     Bölgede yaşayanlara ihtiyaçlarına göre ilaç, gıda ve giyecek yardımı gönderen ülkeler arasında, çeşitli yardım kampanyaları düzenleyerek destek olan Türkiye de bulunuyor. 
     Yardımlara, tsunami felaketinin yaşandığı bölgedeki çocukları da düşünen ''bisküvi kenti'' Karaman'dan da bisküvi, gofret ve çikolata desteği geldi. 
     Karaman'da kurulu Saray Bisküvi ve Gıda A.Ş., bölgedeki çocuklara ilk sevkiyatlarında 18 ton bisküvi, gofret ve çikolata yardımında bulundu. Firma yetkilileri, Güney Asya'ya gönderilecek yardımın 18 tonla sınırlı kalmayacağını, desteklerinin süreceğini kaydetti. 
     Bifa Bisküvi ve Gıda Sanayi A.Ş Genel Müdür Yardımcı Celalettin Kaya ise bisküvi kenti Karaman'ın Güney Asya'da yaşanan felakete kesinlikle duyarsız kalmadığını söyledi. 
     Bölgeye yardım konusunda Karaman genelinde bir yardım kampanyası başlatıldığını dile getiren Kaya, ''Bisküvi, gofret ve çikolata üretiminin merkezi olan Karaman'da kurulu birçok firma, düzenlenen kampanya ile bölgeye ürünlerini göndermek istiyor. Biz de bu kampanyaya katılacağız. Gidecek konteynırlarda bize ne kadar yer düşerse o kadar ürün göndereceğiz'' dedi. 
     Çok sayıda bisküvi firmasının faaliyet gösterdiği Karaman'da düzenlenen kampanyada tüm firmaların katılımıyla yaklaşık bin ton daha bisküvi, çikolata ve gofret gönderilmesi planlanıyor. 
     
</TEXT>
</DOC>
