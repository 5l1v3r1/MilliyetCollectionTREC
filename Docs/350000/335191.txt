<DOC>
<DOCNO> 335191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy25.html </URL>
<DATE> 2005/04/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sebatspor kalecisi TBMM'de şike teklifini anlattı... 
</HEADLINE>
<TEXT>

     Sporda şiddet, şike, haksız rekabet iddialarını inceleyen TBMM Araştırma Komisyonu, Akçaabat Sebatspor-Kayserispor karşılaşmasında teşvik primi teklif edildiğini açıklayan kaleci Sefer Hakan Olgun'u dinledi. 
     Alınan bilgiye göre, TBMM Araştırma Komisyonu'na bilgi veren Akçaabat Sebatspor Kalecisi Olgun, Kenan Erol adlı, kulüp tesislerine her zaman rahatlıkla girip çıkan kişinin, maçtan üç gün önce kendisini telefonla aradığını ifade etti. Erol'un kendisine ''Geçim durumun bozuk, bu işten büyük para kazanacaksın ve hayatın kurtulacak'' dediğini söyleyen Olgun, durumu derhal genel menajer ve hocasına aktardığını belirtti. Olgun, o sırada yurtdışında olan başkanın yurda döndükten sonra olaydan haberdar olduğunu ve kendisinden, ''bir daha görüşerek konuşmayı kayda almasını istediğini'' ifade etti. Bunun üzerine Kenan Erol ile bir görüşme daha yaptığını belirten Hakan Olgun, şunları kaydetti 
     ''Bu konuşmamızda Kenan Erol bana, 'Başka futbolcular da var. Ogün, Bayram, Hamza, Orhan, Serdal, Ali Şen ile de konuştuk. Kayserili futbolcular da işin içinde. Maça çıkarken Ogün size ne yapacağınızı anlatacak' dedi. Kenan Erol bu görüşmeye kulüp doktorunun arabasıyla geldi. Bana arabanın içinde 200 bin Avro'yu gösterdi. '200 bin Avro da Trabzon'da otelde' dedi. 
     Stada girdiğimde kapıda kulüp doktoruyla fiskos yapıyorlardı. Bana kaş göz hareketi yaptı. Cumartesi sabahı zaten olay savcıya intikal etti. Takım arkadaşlarımdan birkaçı dışında kimseden takdir, teşekkür almadım.'' 
     
     YASA TEKLİFİ TARTIŞMASI 
     AK Parti Ankara Milletvekili Haluk İpek başkanlığında toplanan komisyonda, CHP'li milletvekilleri, AK Parti Grup Başkanvekili Faruk Çelik imzasıyla verilen ve Merkez Hakem Kurulu'nun atamayla belirlenmesini öngören yasa teklifini gündeme getirdiler. CHP'li milletvekilleri, ''Bu teklif hazırlanırken komisyondan mutlaka bilgi alınmış olmalı. Teklif Merkez Hakem Kurulu ile sınırlı olsaydı belki kabul edilirdi. Ama böyle kapsamlı bir teklifin komisyon çalışmaları sürerken verilmesi etik değil, emeğe saygısızlıktır, büyük bir ayıp edilmiştir'' dediler. 
     Haluk İpek ise yasada bazı eksiklikler olduğunu, bu nedenle yeni bir düzenlemeye ihtiyaç bulunduğunu, ancak komisyon raporunu tamamlamadan böyle bir yasa teklifi verilmesinin yanlış olduğunu söyledi. 
     
</TEXT>
</DOC>
