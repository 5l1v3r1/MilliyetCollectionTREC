<DOC>
<DOCNO> 329240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun36.html </URL>
<DATE> 2005/04/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İmhacı kaymakam dünya basınında 
</HEADLINE>
<TEXT>

     Yazar Orhan Pamuk'un kitaplarının toplanmasını isteyen Sütçüler Kaymakamı Mustafa Altınpınar, dünya basınının ilgisini çekti. 
     Fransız Agence France Presse, AFP , İçişleri Bakanlığı tarafından Altınpınar hakkında soruşturma başlattığına dikkat çekti. 
     Fransız basın ajansı AFP, Sütçüler Kaymakamı Mustafa Altınpınar'ın, yazar Orhan Pamuk'un kitaplarını toplatma girişimini dünyaya duyurdu. Ajans, Altınpınar'ın, Pamuk'un tüm kitaplarının toplanarak imha edilmesini istediğine ancak yerel kitapçılarda ve kütüphanelerde, Pamuk'un herhangi bir kitabının bulunamadığına dikkat çekti. 
     Haberde, İçişleri Bakanı Abdülkadir Aksu'nun, Altınpınar hakkında soruşturma emri verdiğine işaret edilirken, Isparta valisi İsa Parlak'ın, Altınpınar'ın yetkisini yanlış kullandığını açıkladığı da yer aldı. 
     
     ALMAN BASINI 

     Alman Die Welt gazetesi Isparta Sütçüler Kaymakamı'nın Orhan Pamuk'un kitaplarını toplatarak imha etme girişmini okurlarına duyurdu. 
     Die Welt DPA Ajansına dayanarak verdiği haberinde "Kürt ve Ermeni sorunu konusundaki düşüncelerini açıklayan 'Benim Adım Kırmızı'nın yazarı Orhan Pamuk'un kitapları yanmaktan kılpayı kurtuldu" dedi. 
     Gazete olayı okuyucularına şöyle anlattı 
     "Türk gazetelerinin verdiği haberlere göre, Türkiye'nin güneyindeki bir il olan Isparta'da bir kaymakam Pamuk'un kamu kütüphanelerinde ve depolarındaki bütün kitaplarını toplatıp imha etmeyi planladı. Ancak Mustafa Altınpınar'ın bilmediği birşey vardı Kitaplık raflarında yazarın bir tek yapıtı bile yoktu. Kaymakam kararını, 'Türk milletinin zihin karıştırıcı karalamalara karşı nefsi müdafaa hakkı vardır' gerekçesiyle açıkladı. Isparta Valisi İsa Parlak ise kararı iptal etti." 

     
</TEXT>
</DOC>
