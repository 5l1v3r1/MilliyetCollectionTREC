<DOC>
<DOCNO> 331552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur36.html </URL>
<DATE> 2005/04/08/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
İstanbul'da Papa 2. Jean Paul için ayin... 
</HEADLINE>
<TEXT>

     Papa 2. Jean Paul'ün vefatı dolayısıyla İstanbul Katolik Kiliseleri ruhani liderlerince bir ayin düzenlendi. 
     Harbiye'deki Saint Esprit Katedrali'nde gerçekleştirilen ve Papa 2. Jean Paul'un ruhuna ithaf edilen ayini, Vatikan'ın Ankara Büyükelçisi Edmond Farhat yönetti. 
     Ayinde konuşma yapan İstanbul Latin Katolik Cemaati Ruhani Temsilcisi Luis Pelatre, Papa 2. Jean Paul'ün ruhani yönüne işaret etti. 
     Süryani Katolik Cemaati Temsilcisi Yusuf Sağ da Papa'nın bugün çok kalabalık bir toplulukla son yolculuğuna uğurlandığını ifade ederek, Papa'nın, halkların ve dinlerin uzlaşması için çalıştığını ve Hıristiyanların birliği için uğraş verdiğini söyledi. 
     Sağ, Papa'nın son gününe kadar barışı ve adaleti savunmak için yaşadığını, dinlerarası diyalogta büyük bir adım atarak ilk kez bir sinagog ve camiye ayak basmış papa olduğunu kaydetti. 
     Ayinde, duaların ardından Büyükelçi Farhat tarafından ekmek ve şarap kutsanarak, ayine katılanlara dağıtıldı. 
     Ayine, İstanbul Vali Yardımcısı Ergun Güngör, İstanbul Büyükşehir Belediyesi Genel Sekreter Yardımcısı Muammer Erol, Rum ve Ermeni patrikhaneleri temsilcileri, Türkiye Musevi Cemaati Temsilcisi Silvio Ovadyo, Süryani Ortodoks Kilisesi Metropoliti Yusuf Çetin, Türkiye'de yaşayan Katolik cemaati üyeleri, Prof. Dr. Hüseyin Hatemi ve eşi Kezban Hatemi'nin de aralarında bulunduğu çok sayıda kişi katıldı. 
     Bu arada, kilisenin giriş kapısının üzerinde, Papa 2. Jean Paul'ün 1979 yılındaki Türkiye ziyareti sırasında Ankara'da dönemin cumhurbaşkanı Fahri Korutürk ile çekilen fotoğrafı yer aldı. 
     Öte yandan, kilisenin bahçesinde bir taziye defteri oluşturuldu. Ayin için gelenler, deftere Papa'ya ilişkin duygularını yazdılar. 
     
</TEXT>
</DOC>
