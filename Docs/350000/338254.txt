<DOC>
<DOCNO> 338254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas02.html </URL>
<DATE> 2005/04/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İsviçre’de yine 'müstehcen afiş’ krizi yaşanıyor 
</HEADLINE>
<TEXT>

     Zafer ATAMER CENEVRE, DHA 

İSVİÇRE’de 2 yıl önce yaşanan ’müstehcen afiş’ krizinin bir benzeri, yaz aylarının yaklaşmasıyla birlikte yine ülke gündemini meşgul etmeye başladı. 
     2003 yılı yaz aylarında iç çamaşırı reklamlarını ilan panolarına taşıyan bir firmaya aşırı muhafazakarlardan tepki gelmiş ve bu afişlerin toplatılması istenmişti. Mahkemeye kadar giden olayda sezon geçtiği için afişler toplatılmış ve dava kapanmıştı. 
     Şimdi yine aynı firmanın reklam panolarını süsleyen, yarı çıplak modellerin poz verdiği mayo ve iç çamaşırı reklamları muhafazakar kesimin büyük tepkisini çekiyor. İlan panolarında yer alan görüntülerin ’toplum ahlakına aykırı’ olduğunu savunan İsviçreli muhafazakar politikacılar, bu tür reklamların bir an önce kaldırılmasını istedi. 
     
     ’REKLAMLAR SİYASİ MALZEME HALİNE GELDİ’ 

     Politikacıların tartışmalarını büyük dikkatle izleyen halk ise, reklamlardan değil, reklamların ’siyasi malzeme’ haline getirilmesinden rahatsızlık duyuyor. 
     Öte yandan reklamları dağıtan firma, 2 yıl öncekinin aksine bu kez afişleri şehrin her tarafına değil, sadece birkaç bölgesine dağıttıklarını bildirdi. 
     

     
</TEXT>
</DOC>
