<DOC>
<DOCNO> 312189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/ekonomi/aeko.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
General Electric finans için geliyor 
</HEADLINE>
<TEXT>


General Electric'in CEO'su Immelt, "Türkiye'de nerede daha büyük olabileceğimizi araştırıyoruz. Öncelik finans ve enerjide" dedi 

Serkan Arman 

Dünyanın en büyük sanayi kuruluşu olarak gösterilen General Electric'in GE CEO'su Jeffrey R. Immelt, "Türkiye'de daha büyük olabileceğimizi düşünüyoruz. Bunu nerede ve nasıl yapacağımıza dair bir değerlendirme sürecindeyiz. Öncelik finansal hizmetler ve enerji gibi altyapı işlerinde" dedi. 
İlk kez geldiği Türkiye'de 24 saatlik bir 'Türkiye'yi tanıma gezisi' gerçekleştiren ve dün akşamüstü saatlerinde ayrılan Immelt, özelleştirmelere her zaman iyi iş fırsatları olarak baktıklarını söyledi. Immelt, "Avrupa'da son 20 - 25 yıl içinde GE'nin katıldığı yedi özelleştirme oldu. Kamu şirketlerini aldık ve hem ülkeleri için, hem de GE için başarılı hale getirdik. Bu, alışık olduğumuz, yapmayı sevdiğimiz birşey ve bir 'kazan - kazan' durumu" diye konuştu. 
Türkiye'de ilgilenebilecekleri özelleştirmeleri isimlendirmek istemediğini vurgulayan Immelt enerji, ulaşım, finansal hizmetler ve altyapının GE'ye yakın konular olduğunun altını çizdi. 

'İşlerimiz büyür' 
Türkiye'deki reformları ve ülkenin şu andaki odağını 'çok ilginç' bulduklarını vurgulayan Immelt, şunları söyledi 
"Eğer Türkiye Avrupa Birliği'ne katılır ve daha büyük bir ticaret unsuru olursa, enerji ve sağlık hizmetleri gibi anahtar işlerimizde önemli büyüme olabilir. Önümüzdeki 5 - 10 - 15 yıl içindeki büyümenin büyük kısmının Çin, Hindistan, Doğu Avrupa, Rusya, Güney Amerika ve Türkiye gibi gelişmekte olan piyasalardan geleceğine sıkı bir şekilde inanıyorum. İyimseriz. Uzun bir süredir buradayız ve keşfetmek için de harika bir zaman." 

'İyi kazanç hissi getirir' 
Türkiye'nin istediği yabancı yatırımı alamamasının nedenleri üzerine görüşlerini de belirten Immelt, "Kimse kimseyi bir yere yatırım yapmaya zorlayamaz. Hükümetlerin, şirketlerin tek yapabileceği yabancı yatırım için iyi bir ortam oluşturmak" dedi. Türkiye'de istikrar ve şeffaflık konularında sağlanan ilerlemenin sürekli olduğu gözlemini aktaran Immelt, hukuk sistemiyle ilgili ise daha yapılması gerekenler olduğunu söyledi. Immelt, Türkiye'nin 80 milyonluk nüfusunun ve işçilerinin üretkenliğinin altını çizerek, "Şirketler, yatırımcıları için iyi kazançlar sağlayabileceğini hissederse, Türkiye'ye yatırım yapar. Yatırım için birçok iyi neden var" diye konuştu. 
AB'ye giriş süreciyle birlikte Türkiye'ye daha fazla yabancı yatırım geleceğine inandığını belirten Immelt, "Bu konuda en ufak bir şüphe yok. Eğer şirketler yalnızca Türkiye piyasası için değil, ihracat için de yatırım yapabileceklerine inanırsa yatırım daha fazla artacak" dedi. 

647.5 milyar dolarlık şirket Uçak motorundan enerjiye, finansal hizmetlerden medyaya kadar birçok alanda faaliyet gösteren GE'nin, 100'ün üzerinde ülkede yatırımı var. 300 bin çalışanı olan şirket Türkiye'de de yaklaşık 800 kişi istihdam ediyor. Kökeninde Thomas Edison'un kurduğu Thomas Electric Light Company olan GE, Dow Jones Sanayi Endeksi'nde kurulduğu 1896 yılından beri yer alan tek şirket. GE'nin 2003 yılı gelirleri 134.2 milyar dolar, kazançları 15.6 milyar dolar olarak gerçekleşirken, toplam varlıklarının değeri ise 647.5 milyar dolar oldu. 2004'te BusinessWeek dergisi GE'yi Coca - Cola, Microsoft ve IBM'in ardından dünyanın en değerli dördüncü markası seçti. Şirket aynı yıl Fortune 500 listesinde beşinci sırada yer aldı. 


</TEXT>
</DOC>
