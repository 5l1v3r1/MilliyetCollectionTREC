<DOC>
<DOCNO> 306197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur02.html </URL>
<DATE> 2005/01/13/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Diyanet'ten 'iddaa' hutbesi 
</HEADLINE>
<TEXT>

     Aydın ARSLANYILMAZ DHA 

      Diyanet İşleri Başkanlığı, 25 şubat 2005 cuma günü tüm camilerde kumar ve şans oyunlarıyla ilgili hutbe okutacak. Hutbede, kumar ve şans oyunlarının haram olduğu belirtilerek, adları ve yöntemleri ne olursa olsun bütün oyunlar kumar kapsamında olduğu ifade edildi. Gelişen teknolojik şartlarla, kumarın artık masa başında oynanmaktan çıkıp sanal ortamda büyük kitlelerce oynandığı ve dikkatli olunması gerektiği belirtildi. 
     Hutbede şu görüşlere yer veriliyor 
     "Bütün kötü alışkanlıklar gibi kumar da, müptelasını kendine esir ederek onun üretkenliğini elinden alır, ruh ve beden sağlığını bozar, onu toplumla uyumsuz bir birey haline getirir, cinayete, hırsızlığa ve soygunlara yöneltir. Bir çok aile felaketinin arkasında da kumar illeti yatmaktadır. Temel kazanç prensiplerine aykırı olması, çalışıp üretme yeteneğini köreltmesi ve çalışmadan kazanma arzusunu kamçılaması gibi daha pek çok olumsuz sonuç doğuran kumar, dinimizce kesin olarak yasaklanmıştır. Kumar oyunlarının temel niteliği, kazanma ya da kaybetmenin şansa bağlı oluşudur. Adları ve yöntemleri ne olursa olsun bu nitelikte olan bütün oyunlar, dinimiz ölçülerine göre kumar kapsamındadır. Kumar ve benzeri kötü alışkanlıklar hakkında Yüce Rabbimiz şöyle buyuruyor 'Ey iman edenler Aklı örten içki ve benzeri şeyler , kumar, dikili taşlar, fal okları ancak, şeytan işi birer pisliktir. Onlardan kaçının ki, kurtuluşa eresiniz. Şeytan, içki ve kumarla, ancak aranıza düşmanlık ve kin sokmak sizi, Allah'ı anmaktan ve namazdan alıkoymak ister. Artık vazgeçiyor musunuz ' Kötü alışkanlıkları terk etmenin ne kadar zor olduğunu hepimiz biliyoruz. Onun için, çocuklarımızın bu konuda koruma ve yönlendirmemize muhtaç oldukları gerçeğini göz önünde tutalım. Onların bir hastalığa yakalanmaması için nasıl gerekli önlemleri almaya çalışıyorsak, aynı şekilde onların kumar gibi kötü alışkanlıklara yakalanmamaları için de her türlü tedbiri almalıyız. Gelişen teknolojik şartlar, artık kumarı masa başında ve birkaç kişi tarafından oynanır olmaktan çıkarıp büyük kitlelerin iştirak ettiği sayısız kumar türünü de ortaya koymuştur. Bugün sanal ortamda, kumar rahatlıkla oynanabilmektedir. Bu sebeple, çocuklarımız, gençlerimiz kumarın ve diğer kötü alışkanlıkların pençesine düşme tehlikesi ile her zamankinden daha fazla karşı karşıya kalmaktadırlar.'' 
     
</TEXT>
</DOC>
