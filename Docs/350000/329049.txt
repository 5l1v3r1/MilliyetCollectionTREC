<DOC>
<DOCNO> 329049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur25.html </URL>
<DATE> 2005/03/31/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Çakıcı ''Eğer suçluysam, telefon dökümlerini masanın üzerine koyun'' 
</HEADLINE>
<TEXT>

     Karagümrük Spor Kulübü Lokali'ne yönelik silahlı baskına ilişkin aldığı hapis cezası Yargıtay'ca yetersiz bulunduğu için 9 sanıkla birlikte yeniden yargılanan Alaattin Çakıcı, suçsuz olduğunu savundu. 
     Çakıcı'nın, Kandıra F Tipi Cezaevi'nden ''Akrep'' olarak bilinen zırhlı araçla getirildiği İstanbul 9. Ağır Ceza Mahkemesi'ndeki duruşmada, davanın diğer tutuklu sanıkları Cihan Çakıcı, Ahmet Çelik, Okan Erünal, Ömer Koç, Müştak Çimenci ve Erdoğan Öner de hazır bulundu. 
     Tutuksuz sanıklar Mehmet Ali Okur ile Veysi Cirit'in gelmediği duruşmada, gıyabi tutuklu sanık Başar Barış Çakıcı ise yakalanamadığı için hazır edilemedi. 
     Duruşmada söz alan Alaattin Çakıcı, Yargıtay'ın bozma ilamında belirttiği ''daha fazla ceza alması gerektiği'' görüşüne katılmadığını belirterek, suçsuz olduğunu savundu. 
     Mahkeme heyetinin adaleti temsil ettiği gibi, vicdanen de Allah adına temsilcilik yaptığını belirten Çakıcı, ''Eğer ben suçluysam, telefon dökümlerini lütfen masanın üzerine koyun'' dedi. 
     Daha önce cezaevinde kaldığı dönemde Barış Çakıcı ile telefon görüşmeleri yaptığını söyleyen Çakıcı, ''Birkaç tane telefon vardı. Bu telefonların hiçbiri bana ait değildi. Bu konuşmalarda Barış Çakıcı'ya talimat vermedim. Kayıtlardan sesim belli olur. Bu kayıtlar masanın üzerine konulsun. Bundan sonra feryat edersem namerdim'' diye konuştu. 
     Çakıcı'nın avukatı Ahmet Demirtaş da Yargıtay'ın bozma kararının durumu daha da ağırlaştırdığını söyleyerek, mahkemenin önceki kararında ısrar etmesini istedi. 
     Avukat Demirtaş, Avusturya'dan beklenen gerekçeli kararın bu mahkemeyi ilgilendirdiğini dile getirerek, bu karar gelmeden esasa ilişkin sorgulama yapılmamasını istedi. 
     Avukat Can Doğancan da ''Çakıcı ailesi onurlu bir ailedir. Çakıcı'nın cezaevinden talimat vermesi söz konusu değildir'' dedi. 
     Diğer tutuklu sanıkların avukatı Güzin Köprülükılıç ise müvekkillerinin 5 yıldır tutuklu olduğunu ve bu yüzden psikolojilerinin bozulduğunu öne sürerek, tahliye talebinde bulundu. 
     Usul ve yasalara uygun olan Yargıtay 1. Ceza Dairesi'nin bozma ilamına uyulmasını kararlaştıran mahkeme heyeti, Avusturya adli makamlarından Çakıcı'nın iadesine ilişkin gönderilecek gerekçeli kararın beklenmesine hükmetti. 
     Sanıkların tahliye istemlerini reddeden mahkeme heyeti, esas hakkındaki görüşünü hazırlaması için dosyanın Cumhuriyet Savcılığı'na verilmesini kararlaştırarak, duruşmayı erteledi. 
     
     YENİ UYGULAMAYA ERKEN GEÇİŞ 
     Bu arada, Referans Gazetesi'nde karikatürist olarak çalışan ressam Kamil Çakmak, Hürriyet Gazetesi adına duruşmayı kara kalemle çizmek için salona geldi. 
     Ancak mahkeme heyeti başkanı, yeni TCK'nın henüz yürürlüğe girmediğini ve basın mensuplarının duruşma salonunda fotoğraf çekebileceğini belirterek, Çakmak'ı salondan çıkardı. 
     
     YARGITAY'IN BOZDUĞU KARAR 
     Karagümrük Spor Kulübü Lokali'nin 26 Mart 2000 tarihinde basılarak 15 kişinin yaralanmasına ilişkin 24 sanığın yargılandığı İstanbul 1 No'lu DGM, 29 Kasım 2002 tarihli kararında, Alaattin Çakıcı'yı ''çıkar amaçlı suç örgütünün kurucusu ve lideri olmak'' suçundan 3 yıl 4 ay, ''talimat vermek suretiyle müessir fiile azmettirmek''ten dolayı da 1 yıl 8 ay 21 gün hapis cezasına çarptırmıştı. 
     Davanın diğer sanıklarından 17'si, 5 ay ile 14 yıl 10 gün arasında değişen çeşitli hapis cezalarına çarptırılırken, 4 sanık beraat etmiş, 2 sanığın dosyası ise ayrılmıştı. 
     Çakıcı'ya, ''çıkar amaçlı suç örgütünün kurucusu ve lideri olmak'' suçundan verilen 3 yıl 4 ay ağır hapis cezasını onayan Yargıtay 1. Ceza Dairesi, ''müessir fiile azmettirmek'' suçundan bir kez verilen cezayı ise yetersiz bularak, hükmün 15 mağdur için ayrı ayrı kurulması gerektiği görüşüyle kararı bozmuştu. 
     Yüksek mahkeme, bazı sanıklar hakkındaki kararların da çeşitli gerekçelerle bozulmasına hükmetmişti. 
     
</TEXT>
</DOC>
