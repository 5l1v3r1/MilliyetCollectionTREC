<DOC>
<DOCNO> 302146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun52.html </URL>
<DATE> 2004/12/30/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Tayland'da 2200 yabancı turist öldü... 
</HEADLINE>
<TEXT>

     Güneydoğu Asya'da pazar sabahına doğru meydana gelen 9 büyüklüğündeki Sumatra depremi ve tsunamisinde 2 bin 200 yabancı turistin öldüğü anlaşıldı. Bilgiyi Ulusal Afet Yönetim Merkezi verdi. 
     Yetkililer, Tayland'da toplam ölü sayısının 27 bin 268'e çıktığını, 12 bin 482 insanın yaralandığını bildirdi. 4 bin 916 Taylandlı halen kayıp. 
     Ülkede evsiz kalan 1 milyon kişi okullarda ve tapınaklarda kurulu 770 kampta barındırılmaya çalışılıyor. 
     On iki ülkede toplam ölü sayısının 125 bini aşması beklenen tsunami afetinde Tayland'ın bilhassa lüks otel sıralarıyla meşhur Kao Lak sahilleri yerle bir oldu. 
     İsveç hükümeti, halen 2000 yurttaşından haber alamıyor ve çoğunun öldüğü sanılıyor. 
     Sumatra depremi, etkilediği alan bakımından son 100 yılın en büyük tabiat afeti olarak kayda geçti. 
     Pazar günkü dev denizaltı depreminin merkez üssünden 1000 km güneydoğuda, Cava-Cakarta'ya yakın Krakatau Yanardağı, 122 yıl önce tarihte bilinen en şiddetli yanardağ indifasını yaratmış, patlamanın ışıkları 20 bin km öteden Norveç semalarından geceleri aylar boyu izlenmişti. 
     
</TEXT>
</DOC>
