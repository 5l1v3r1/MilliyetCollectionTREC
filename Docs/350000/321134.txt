<DOC>
<DOCNO> 321134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/guncel/gun01.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte üçüncü kuşak 
</HEADLINE>
<TEXT>


Almanya'da yarım milyonu aşkın Türk öğrenci var. Her 4 Türk'ten biri öğrenci. Üniversitelerde 3. kuşak Türk vatandaşı sayısı 24 bin 

FRANKFURT Milliyet 

Almanya Federal İstatistik Dairesi 2003 verilerine göre, Almanya'da 2002 - 2003 öğretim yılında, okul ve üniversitelerde öğrenim gören Türk öğrenci sayısı yarım milyonu aştı. Türkiye Araştırmalar Merkezi TAM Direktörü Prof. Dr. Faruk Şen, "Okuyan gençler, Türkiye - AB ilişkilerine farklı bir perspektif sunacaklar" dedi. Türk nüfusunun dörtte birinden fazlasının öğrenci olduğunu belirten Şen, "Türk üniversite öğrencileri, tüm Avrupa'da çalışabilecek niteliklere sahip olacaklar" dedi. Şen, istatistiklere göre, Almanya'daki Türk vatandaşı üniversite öğrencisi sayısının 24 bin 114 olduğunu, Alman vatandaşlığına geçenlerle sayının 36 bine ulaştığına dikkat çekti. 

90 bin Türk girişimci 
Araştırmaya göre, AB ülkelerinde kendi işini kuran Türklerin sayısı 90 bini aşarken, bu işyerlerinde çalışanların sayısı da 450 bine yaklaştı. AB ülkelerinde çalışan Türk nüfusunun yüzde 7.1'i girişimcilerden oluşuyor. 
Şen, nüfus yoğunluğuna bağlı olarak, en çok Türk girişimcinin Almanya'da bulunduğunu belirtti. 
TAM verilerine göre, Türk girişimcilerinin, 1996 - 2004 dönemindeki toplam yıllık ciroları 21.8 milyar eurodan 38.1 milyar euroya, yatırımları 5.6 milyar eurodan 10.1 milyar euroya, istihdam sayısı da 232.000'den 447.000'e yükseldi. 




</TEXT>
</DOC>
