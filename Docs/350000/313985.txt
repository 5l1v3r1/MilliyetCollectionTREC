<DOC>
<DOCNO> 313985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/axsiy01.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte standart 
</HEADLINE>
<TEXT>


Şeriat yanlısı görüşlerin suç oluşturmadığı kararı alan Yargıtay Ceza Kurulu'nun Başkanı Osman Şirin, İslam dışı dini inançların özgürlüğünü 'sakıncalı' buluyor 

Gökçer Tahincioğlu - Ankara 


Laikliğin ceza tehdidiyle korunmasına gerek kalmadığı, şeriat yanlısı görüşlerin suç oluşturmadığı, şok edici olsa da bütün fikirlerin ifade edilmesi gerektiği kararını alan Yargıtay Ceza Genel Kurulu'nun YCGK Başkanı Osman Şirin, aynı özgürlük anlayışını İslam dışındaki dinler için sergilemedi. Şirin'in, "İslam dışı dini inançların yayılmasının Türkiye için sakıncalı olacağını" savunduğu ortaya çıktı. 
Milli Gazete yazarı Selahattin Aydar'ın laikliği savunanları "dinsiz" saydığı yazısının TCK'nın "sosyal sınıf, ırk, din, mezhep farklılığına dayanarak halkı birbirine karşı kamu düzeni için tehlikeli olabilecek şekilde kin beslemeye tahrik" fiilini düzenleyen 312 2. maddesine aykırı olmadığını 13'e karşı 14 oyla kararlaştıran YCGK'nın, "tarihi" gerekçeli kararının altındaki ilk imzayı Kurul Başkanı sıfatıyla Şirin attı. Yazının suç oluşturmadığına ilişkin oy veren 14 üyeden de birisi de olan Şirin, gerekçeli kararın yazımında da etkin rol oynadı. Aralık 2004'te, Mater Kaban'dan boşalan YCGK başkanlığına seçilen Şirin, Adalet Bakanlığı'nın 3 - 9 Ocak günleri arasında h kim ve savcılara yönelik düzenlediği "Eğiticilerin Eğitimi" seminerinde, 1 Nisan'da yürürlüğe girecek yeni TCK'ya ilişkin bir konuşma yaptı. 

Çelişen görüşler 
Bazı düzenlemelerin yürürlüğe girmeden yasadan çıkarılması gerektiğini savunan Şirin, özellikle "İnanç, Düşünce ve Kanaat Hürriyeti"ni düzenleyen 115. madde için YCGK kararındaki "özgürlükçü" yaklaşımıyla çelişen görüşler ortaya attı. 
Şirin, h kim ve savcılara, "115. maddenin genelde isabetli bir düzenleme içerdiğini, ancak dini inanca ait hürriyetler kapsamına İnsan Hakları Avrupa Sözleşmesi'nde bile yer almayan bir ölçü koyduğunu" kaydetti. 
Şirin, "dini inanç, düşünce ve kanaatini yaymayı men edeni 1 ile 3 yıl hapse çarptıran" düzenlemenin ne anlama geldiğinin yasa koyucuya sorulması gerektiğini söyledi. "Yüzde 98'i Müslüman olan bu ülkede dini inancını yayma hürriyetinden ancak ve sadece diğer dinlerin misyonerlerinin yararlanabileceğini, bunlara sağlanan kolaylığın ülke düzeninin bozulmasına neden olacağını" savunan Şirin, h kim ve savcılardan, bu gereksiz düzenlemeye 1 Nisan'a kadar son verilmesi lüzumunu dile getirmelerini istedi. 

Karanlık yandaş toplar 
Şirin, 312. maddenin yeni yasadaki karşılığı olan 216. madde için ise, "sahibi hapsedildiği için söylenmesinden vazgeçilen herhangi bir fikre tarihin tanıklık etmediğini, aksine bu tür fikirlerin illegal hale gelip karanlıkta daha çok yandaş topladığını" vurguladı. "Toplumun beyanından dolayı hapsedilenlere mağdur sıfatı taktığını, onlara meyletme gibi bir özellik taşıdığını" kaydeden Şirin'in seminerdeki bu ifadelerinin benzeri, YCGK'nın Milli Gazete yazarı için aldığı gerekçeli kararda da aynen yer aldı. 
Şirin'in seminerde dile getirdiği görüşler, Adalet Bakanlığı'nın yeni ceza sisteminin tanıtımı için kurduğu internet sitesinde de yer alıyor. 

'İslam ülkesi' için 'sakıncalı' madde 

Şirin'in, "yüzde 98'i Müslüman olan bir ülke için sakıncalı" bularak yeni TCK'dan çıkarılmasını istediği düzenlemenin tam metni şöyle 
"Cebir veya tehdit kullanarak bir kimseyi dini, siyasi, sosyal, felsefi inanç, düşünce ve kanaatlerini açıklamaya veya değiştirmeye zorlayan ya da bunları açıklamaktan, yaymaktan men eden kişi, bir yıldan üç yıla kadar hapisle cezalandırılır. Dini ibadet veya ayinlerin toplu olarak yapılmasının cebir veya tehdit kullanılarak ya da hukuka aykırı başka bir davranışla engellenmesi halinde yukarıdaki fıkraya göre ceza verilir." 


</TEXT>
</DOC>
