<DOC>
<DOCNO> 344193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun10.html </URL>
<DATE> 2005/05/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Newsweek’in haberinden sonra, içinde küfür yazılı Kur’an da öfke yarattı 
</HEADLINE>
<TEXT>

     WASHINGTON, DHA 

      AMERİKAN dergisi Newsweek’in ’Guantanamo Üssü’nde Kur’an-ı Kerimler tuvalete atılıyor’ şeklindeki haberinin ardından, ABD’de bir kadının satın aldığı ikinci el Kur’an-ı Kerim’in içinde küfür yazılı olması büyük tepki yarattı. 
     30 yaşındaki Azza Basarudin, internet üzerinden faaliyet gösteren amazon.com sitesiyle anlaşmalı bir kitap mağazasından Kur’an sipariş ettiğini ve kendisine gönderilen Kur’an-ı Kerim’in ilk sayfasına kalın ispirtolu kalemle küfür ve "Müslümanlara ölüm" ifadesinin yazılı olduğunu söyledi. 
     Ülkedeki Müslümanlar arasında büyük tepkiye neden olan bu olayın ardından, kendisiyle anlaşmalı olan bir şirketin böyle bir şikayete yol açması nedeniyle Amazon firması Basarudin’e yeni bir Kur’an-ı Kerim gönderirken, alıcının daha önce ödediği parayı iade etme ve hediye çeki yollama teklifinde bulundu. 
     
     AMAZON’UN YAPTIKLARINI YETERLİ BULMADILAR 
     Ancak Azza Basarudin ve Müslüman Halkla İlişkiler Konseyi, "Bunlar yeterli değil, daha fazlasını yapmalısınız" diyerek Amazon’un İslam karşıtı ifadeleri bir açıklamayla kamuoyu huzurunda kınaması ve küfür yazılı Kur’an’ı gönderen Bellwether Books adlı kitap mağazasıyla ticari ilişkisini kesmesini istedi. 
     Dün bir basın toplantısı düzenleyen Basarudin, bu olayın kendisinde 11 Eylül sonrası hissettiği duyguların yeniden canlanmasına neden olduğunu ifade ederek, "Yine o günlere döndüm, o zamanlarda da İslam karşıtlığı yüzünden birinin bana zarar vermesinden korkuyordum" dedi. 
     Amazon Sözcüsü Patty Smith ise yaptığı açıklamada yaşanan olayı ’dehşet verici’ diye nitelendirerek, Bellwether şirketinin amazon.com sitesi üzerinden Kur’an satmasını yasakladıklarını söyledi. 
     Newsweek’in sonradan geri çektiği infial yaratan haberde, Amerikan sorgu görevlilerinin, Guantanamo’da tutulan mahkumların sinirlerini bozmak için tuvalete Kur’an-ı Kerim attığı iddia edilmişti. 
     
</TEXT>
</DOC>
