<DOC>
<DOCNO> 332205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko35.html </URL>
<DATE> 2005/04/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TTK, kömürü torbalayarak satacak... 
</HEADLINE>
<TEXT>

     Türkiye Taşkömürü Kurumu'nda TTK , Çevre ve Orman Bakanlığı'nın ilgili yönetmeliği gereğince kurulacak tesiste kömür torbalanarak satışa sunulacak. 
     TTK Genel Müdürlüğü yetkililerinden alınan bilgiye göre, kent merkezindeki teknik donanım olarak miadını dolduran Zonguldak Merkez Lavuarı kömür yıkama tesisi yerine kuruma bağlı Üzülmez ve Kozlu Müessese Müdürlükleri'nde kurulacak modüler lavuar kapsamında kömür torbalama tesisi de yer alacak. 
     Çevre ve Orman Bakanlığı'nın Isınmadan Kaynaklanan Hava Kirliliğinin Kontrolü Yönetmeliği'nin, ısınma amaçlı katı yakıtların torbalanmasında yerli kömürün çıkarıldığı bölgeyi esas olarak kabul etmesi üzerine TTK yeni kış sezonunda kömürü torbalayarak satmak amacıyla çalışmalarına başladı. 
     Modüler lavuarların kurulmasına yönelik gerçekleştirilen ihalenin sonuçlanarak sözleşmenin imzalandığını, 6-9 ay içinde de tesisin kurulmasının planlandığını anlatan yetkililer, şunları kaydettiler 
     ''Kurumdan ısınma amaçlı vatandaşlara yıllık 180 bin ton civarındaki taşkömürünün kurulacak tesiste torbalanarak satışı yapılacak. Ancak, üretilen yaklaşık 2 milyon ton yıl kömürün büyük bölümünün kullanıldığı sanayiye satışlarında torbalama zorunluluğu bulunmamaktadır. Hizmet alımıyla kurulacak modüler lavuarlar kapsamındaki kömür torbalama tesisi kuruma ek maliyet getirmeyecek, kömür satış fiyatlarında da artış yaşanmayacak.'' 
     
</TEXT>
</DOC>
