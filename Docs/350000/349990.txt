<DOC>
<DOCNO> 349990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko33.html </URL>
<DATE> 2005/06/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bakan Coşkun Halk Bankası gece yarısı zenginlerinin değil esnafın 
</HEADLINE>
<TEXT>

     Doğan Sarıtaş-Burak Altunöz AA 

Sanayi ve Ticaret Bakanı Ali Coşkun, ''Artık Halk Bankası gece yarısı zenginlerinin değil, esnafın bankası haline dönüştü'' dedi. 
     Çeşitli incelemelerde bulunmak ve açılışlara katılmak üzere Tokat'a gelen Coşkun, Belediye Başkanı Adnan Çiçek'i makamında ziyaret ederek kentin sorunları ve belediyenin çalışmaları hakkında bilgi aldı. 
     Coşkun, iktidar olarak belediyeleri her yönden güçlendirmek istediklerini belirterek, bu konuda hiçbir şekilde parti ayrımı gözetmediklerini bildirdi. 
     Daha sonra partisinin Tokat İl Başkanlığı'nı ziyaret eden Coşkun, burada partililere yaptığı konuşmada, bundan önceki dönemlerde ülkede bir takım yanlış politikalar uygulandığını belirterek, ''Siyaseti kirletmeye ve gözden düşürmeye çalıştılar. Tabiki siyasi istikrar bozulduğu zaman kesimler arasındaki sosyal barış da bozuluyor'' diye konuştu. 
     Böyle bir ortamda da ekonominin sağlıklı bir yapıya kavuşmasının mümkün olmayacağını kaydeden Coşkun, şöyle devam etti 
     ''Yolsuzluklar, hırsızlıklar, rüşvet Türkiye'yi adeta karaladı. Ekonomi döviz, borsa ve faiz üçgeninde çırpınan ve geleceği belli olmayan bir sürece girildi. Bunun sonucunda tabi ki krizler yaşadık. Krizlerin sonucunda da uygulanan yanlış politikalar, ülkemiz şartlarına ve gerçeklerine uymayan politikalar sonucu karşımıza işsizlik, hayat pahalılığı ve bölgeler arasında gelir dağılımı bozukluğu olarak çok karmaşık sorunlar çıktı.'' Milletin sağduyusuyla, teşkilatlarının çok kısa bir süre önce kurulmuş olmasına rağmen tek başına iktidar olduklarını hatırlatan Coşkun, ''Bu bakımdan ülkenin kurtuluşunu, kalkınmasını AK Parti'de gören teşkilat arkadaşlarımıza, sizlere şükran borçluyuz. Sizlerin çalışması AK Parti'nin tek başına iktidar olmasını sağlamıştır. Tek başına iktidar olmakla beraber hiçbir zaman bunun rehavetine ve şımarıklığına kapılmadık'' dedi. 
     
     ''ARTIK HALK BANKASI GECE YARISI ZENGİNLERİNİN DEĞİL...'' 
     Şu anda faiz, döviz ve borsa üçgenindeki ekonomik çırpınışın üretim, yatırım ve ihracat seferberliğine dönüştüğünü kaydeden Coşkun, ''Bu ülkenin imkanları bütün sorunları çözmeye yeter, daha kalkınmış, müreffeh bir Türkiye'ye zemin hazırlar. Yeter ki birlik ve beraberliği bozmayalım'' dedi. 
     Salonda bulunan Tokat Esnaf ve Sanatkarlar Odası Başkanı Şerafettin Akbay'ın esnafla ilgili çıkarılan yasalara teşekkürü üzerine Coşkun, ''İlk defa bizim iktidarımız döneminde esnaf kayda alındı. Kayda alınmak değer vermek demektir. 420 bin kapanmış kepengin açılması için birçok destek verdik. Artık Halk Bankası gece yarısı zenginlerinin değil, esnafın bankası haline dönüştü. Önümüzdeki günlerde esnafımıza daha da güç vereceğiz'' diye konuştu. 
     
     DOKUNULMAZLIK 
     Daha sonra Tokat Ticaret ve Sanayi Odası Başkanı Orhan Sarıtaşlı'yı makamında ziyaret eden Coşkun, ekonominin sağlıklı bir yapıya kavuşmasında özel sektöre de şükran borçlu olduklarını söyledi. 
     Coşkun, şunları kaydetti 
     ''Yaptıklarımız milletimiz içindir. Gücümüzü sizlerden alıyoruz. Hani zaman zaman tartışma oluyor Dokunulmazlık, dokunulmazlık, dokunulmazlık... AK Parti aslında bütün dokunulmazlıkları kaldırmadan yanadır. Ama sadece milletvekilinin dokunulmazlığına kafayı takmak ve 'Milletvekilini acaba nasıl açığa düşürürüz, nasıl onu suçlarız, siyaseti nasıl gözden düşürürüz' düşüncesine zemin hazırlamayı yanlış buluyorum. Bana gelince kişisel olarak ben dokunulmazlığımı esnafın, odalarımızın, borsalarımızın sevgisinden alıyorum. Benim dokunulmazlığım orada. Eğer bakanlık olarak bir şey yapabilmişsek hep beraber yapabildik. Sayın Başbakanımızın beni Ekonomik Sorunları Değerlendirme Kurulu Koordinatör Bakanı ilan etmesiyle sektör ve ekonomik sorunları, hangi sektörle ilgiliyse o kişilerle toplantı yaparak beraber çözdük. Odalarımız bize sorunlarıyla ilgili rapor gönderiyor, bu raporlar bizim ufkumuzu açıyor.'' 
     
     ''FAİZ BELASINDAN ÜLKEYİ KURTARMAYA ÇALIŞIYORUZ'' 
     Konuşmasını ''Bu faiz belasından ülkeyi kurtarmaya çalışıyoruz'' diye sürdüren Coşkun, sözlerini şöyle tamamladı 
     ''Eğer bu hortumları kesemeseydik esnafın faizini 59'dan 18'e düşüremezdik, KOBİ'lere sıfır kredili ihracat kredisi veremezdik. Organize sanayi bölgelerinde altyapı için verdiğimiz destek de gelişmiş bölgelerde yüzde 12, normal bölgelerde yüzde 7, gelişmekte olan bölgelerde ise yüzde 2 ile destek kredisini de sağlayamazdık. Bütün bunlar faiz belasından kurtularak ve hortumları keserek oluyor. Sizler ev ödevini yapacaksınız, o ev ödevini çözüm yollarıyla beraber bize sunacaksınız. Bizden beklemeyin, bürokrattan beklemeyin. Biz bürokrat arkadaşlarla onu değerlendireceğiz. Milletvekillerimizin ve komisyonlarımızın görüşleri doğrultusunda yasa ise yasa, kasa ise kasa, bu işi hep beraber çözeceğiz.'' 
     
</TEXT>
</DOC>
