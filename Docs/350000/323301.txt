<DOC>
<DOCNO> 323301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/ekonomi/eko02.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, ABD'yi 20 yıl geriden izliyor 
</HEADLINE>
<TEXT>


GÜVEN ÖZALP Brüksel 

Avrupa'da 18 milyon civarında işletmeyi temsil eden Avrupa Ticaret ve Sanayi Odaları Derneği Eurochambers tarafından hazırlanan bir rapor Avrupa Birliği'nin ekonomik alanda ABD'yi yirmi yıl geriden izlediğini ortaya koydu. Rapora göre AB'nin ABD'yi yakalayabilmesi için onlarca yıl gerekecek. 
Eurochambers raporu 22 Mart'ta Birlik ekonomisinin nasıl ayağa kaldırılabileceği konusunun masaya yatırılacağı bir zirvede bir araya gelecek olan AB liderlerine "Uyanın" mesajı vermeyi hedefliyor. AB'nin en önemli sorunlarından biri olan istihdam konusunda raporda yer alan verilere bakıldığında birliğin şu anki performansının ABD'nin 1978'te yakaladığı düzeyle eşit olduğu görülüyor. AB'nin bu açığı kapayabilmesi için raporun öngördüğü tarih ise 2023. 
Kişi başına düşen gelirde ise durum daha vahim. Rapora göre AB'nin şu an sahip olduğu orana ABD 1985'te ulaşmış. AB'nin bu alanda ABD'yi yakalayabilmesi ve aradaki açığı kapayabilmesi için öngörülen tarih ise 2072. Araştırma ve geliştirme alanında ise AB neredeyse "kayıp". Eurochambers raporuna göre bu alanda açık ancak 2123 yılında kapanabilecek. 
Raporu açıklayan Eurochambers Genel Sekreteri Arnaldo Abruzzi, en iyi ihtimalle onlarca yıl sürecek olan AB'nin "açık kapama mücadelesinin" birliğin sağlayacağı iyileştirmeye bağlı olacağını söyledi. Raporun dikkat çektiği unsurlardan birini de genişlemenin AB'nin işini kolaylaştırmayacağı oldu. 


</TEXT>
</DOC>
