<DOC>
<DOCNO> 330505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur26.html </URL>
<DATE> 2005/04/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
46 öğrenci devamsızlıktan kalınca... 
</HEADLINE>
<TEXT>

     Antalya'nın Demre İlçesi Kaymakamı Mustafa Masatlı, Demre Çok Programlı Lisesi'nde devamsızlık nedeniyle sınıfta kalmalarının çoğalması üzerine okulda denetim yaparak, soruşturma açılması talimatı verdi. 
     Kaymakam Masatlı, bu sabah Demre Çok Programlı Lisesi'ne giderek okula gelen öğrencileri kapıda karşıladı. Masatlı kıyafeti uygun olmayan, kurallara uygun olarak okula gelmeyen öğrencileri ve diğer eksiklikleri tespit etti. Kaymakam Masatlı, okulda 550 öğrencinin öğrenim gördüğünü, bunlardan 46'sının okulların kapanmasına daha 2,5 ay varken devamsızlık yüzünden sınıfta kaldığını söyledi. 
     Okul yöneticilerinin bazı hatalı uygulamaları olduğunu belirten Kaymakam Masatlı, şunları söyledi 
     ''Böyle eğitim, böyle idarecilik olmaz. Veliler bu konuda yeterince bilgilendirilmemiş. Bazı veliler çocuklarıyla yeterince ilgilenmemiş. Bir öğrencinin 65 gün devamsızlığı var. Bu inanılır gibi değil. Bazı öğrenciler uygunsuz kıyafetle okula gelmiş. Devamsızlık yapan öğrencinin velisi aynı gün içinde haberdar edilecek. Gerekirse haberi polis ulaştıracak. İlçe yönetimi, veliler ve öğretmenler çocuklarımıza sahip çıkacağız. Devamsızlık sınırına doğru giden her öğrenci velisi okula çağrılacak ve gerekli bilgi verilecek. Okuldan öğrenci uzaklaştırmakla eğitim olmaz. Eğitim bu çocukları kazanmak için yapılır.'' Kaymakam Masatlı, konuyu İl Milli Eğitim Müdürlüğü'ne aktardığını, Milli Eğitim Müdürlüğü'nün görevlendirdiği bir müfettişin bugün soruşturmaya başladığını bildirdi. 
     
</TEXT>
</DOC>
