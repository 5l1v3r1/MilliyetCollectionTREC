<DOC>
<DOCNO> 332378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/siyaset/asiy.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı istismar ediyor 
</HEADLINE>
<TEXT>


Erdoğan, "Kürt farklı, PKK'lı farklı. Batı bunu da istismar ediyor. Oyuna gelmeyeceğiz. Bölgesel, ırksal ve dine dayalı milliyetçiliğe karşıyız. Ülkemizi bölme gayretinde olanlara müsaade etmeyiz" dedi 

Abdullah Karakuş - Oslo 


Başbakan Erdoğan, bazı Avrupa çevrelerinden gelen eleştirileri, AB'ye 2 kez "Hayır" diyen Norveç'ten yanıtladı. Türkiye'yi bölme gayretinde olanlar bulunduğunu belirten Erdoğan, "Batı da bazı unsurlarıyla bunu istismar ediyor. Ülkemizi bölme gayretinde olanlara müsaade etmeyiz" dedi. 
Batı toplumlarında Türkler ve Müslümanlara karşı takınılan tavrın iyi olmadığını kaydeden Erdoğan, "Nüfusu çok ve büyük bir ülke olmamızı dillendiriyorlar, ama tamamen o anı kurtarabilmek için. AB'nin bir dini olması gerektiğini söyleyen vardı. Ama bu son anda olmadı" diye konuştu. 

Sürekli direktif veriyorlar 
Avrupa'nın Türkiye'yle ilgili birçok konuyu istismar ettiğini vurgulayan Erdoğan şunları kaydetti "Batı marjinal gruplara göre karar veriyor. Avrupa'da atları insanların üzerine sürüyor, tazyikli su sıkıyorlar. Onların toplantıları olunca görülmüyor, bize gelince sürekli direktif veriliyor. Biz terör örgütlerinin bayraklarını dalgalandırmaya müsaade etmeyiz. Batı terörden canı yanınca destek istiyor, Türkiye'nin canı yanınca uzaktan nasihat veriyor. Kusura bakmayın, artık bizim nasihata ihtiyacımız yok." 

'Kürt farklı, PKK'lı farklı 
PKK ile Kürt vatandaşların birbirine karıştırılmamasını da isteyen Erdoğan şöyle konuştu 
"Kürt farklı, PKK'lı farklı. Kürt benim vatandaşım, canım, ciğerim. PKK'lı ise bir terör örgütü. Her Kürt'ü böyle göstermek yanlış. Batı bunu da istismar ediyor. Oyuna gelmeyeceğiz. Bölgesel, ırksal ve dine dayalı milliyetçiliğe karşıyız. Biz birbirimizi et - tırnak şeklinde değerlendiriyoruz." 
Erdoğan, "Kürt azınlık" nitelemesini kullanan bir vatandaşa da "Aman Türkiye'de Kürt azınlık yok. Böyle derseniz, virüsler devreye girer. Eşim Siirtli, ben Rizeliyim. Siirt'ten aday oldum, yüzde 85 oy aldım" yanıtını verdi. 

Mavi Kitap'a mektupla yanıt 
Ermenilere soykırım uygulandığı iddialarını içeren Mavi Kitap'la ilgili bir 550 milletvekilinin imzasını taşıyan bir mektup hazırlanacağını ifade eden Erdoğan, bu mektubun İngiltere başta olmak üzere, kitabı referans alan 11 ülkeye göndereceklerini söyledi. 
Erdoğan, "Devlet arşivlerinin tümünü açıyoruz. Gelsin, herkes incelesin. Eğer bir soykırım varsa, biz tarihimizle hesaplaşmaya hazırız" dedi. 

NOTLAR 
'Düğmeye basmayalım biraz tehlikeli oluyor' 

Erdoğan, otel çıkışında Norveçli çocukların ilgisiyle karşılaştı.Fenerbahçeliyim diyen ve eğitimci isteyen bir vatandaş, "Düğmeye basın, gönderilsin" dedi. Erdoğan da, "Aman düğmeye basmayalım. Bu aralar biraz tehlikeli oluyor" yanıtını verdi.Bir dönem asker olduğunu söyleyen bir vatandaşın, "KKTC'nin haritadan silinmesine müsaade etmeyin" dediği Erdoğan, "Yıllardır KKTC çözümsüzlüğe mahk m edildi. Marjinal grupların sözleriyle politikalarımızı değerlendirirseniz üzülürüz" diye konuştu.Erdoğan'ı Oslo'ya götüren uçakta bulunan CHP İzmir Milletvekili Ali Rıza Bodur, rakı istedi. Görevlilerin, hizmeti yeni uçak gelene kadar yabancı bir şirketin yaptığını belirtmesi üzerine Bodur şarap içti.Bondevik, Erdoğan'ın kahvesini kendi elleriyle fincana koyduktan sonra ikram etti. Görüşmede "kadın bakan" esprisi de yaşandı. Erdoğan, "Dikkat edin, sizin bakanlarınızın muhatapları bizde hep kadın. Bizim Milli Savunma Bakanımız bile kadın" diyen Bondevik'e, "Sizinle savaşmak zor olur. Kimse cesaret edemez" yanıtını verdi. Norveç hükümetinin 19 bakanından 8'i kadınlardan oluşuyor.Emine Erdoğan ve Enerji Bakanı Hilmi Güler'in eşi Mehtap Güler de dün Oslo'da turistik gezi yaptı. Tekne turuna çıkan Erdoğan, daha sonra Viking Müzesi'ni ziyaret etti. 


</TEXT>
</DOC>
