<DOC>
<DOCNO> 331545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur29.html </URL>
<DATE> 2005/04/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Trabzon Emniyet Müdürü İnsanları kurtarmak onur vericiydi 
</HEADLINE>
<TEXT>

     Trabzon Emniyet Müdürü Ramazan Akyürek, önceki gün bildiri dağıtan 5 kişinin vatandaşlar tarafından darp edilmesiyle sonuçlanan olaylarla ilgili olarak, ''Yaşanan olaylardan ders almalıyız'' dedi. 
     Akyürek, Polis Teşkilatı'nın 160. Kuruluş Yıldönümü dolayısıyla, polis okulu öğrencileri ile Trabzon Çocuk Yuvası'nı ziyaret etti. 
     Akyürek, burada gazetecilerin, kentte önceki gün bir grubun bildiri dağıtması ve sonrasında yaşanan olaylarla ilgili soruları üzerine, ''Allah ülkemize ve Trabzon'a bir daha böyle olaylar yaşatmasın ama yaşanan olaylardan ders almamız lazım'' diye konuştu. 
     Yalnız emniyet teşkilatının değil, tüm kurumlar ve halkın bu olayları iyi değerlendirmesi gerektiğini ifade eden Akyürek, şöyle devam etti 
     ''İnsanları kurtarmak onur verici ve çok önemliydi bizim için. Allah korusun olumsuz bir koşulla karşılaşmayı düşünmek bile istemiyorduk. Bundan ciddi manada ders almamız gerekiyor. Oyuna gelmemeliyiz. Tekrar yaşamamak için neler yapmamız gerektiğini düşünmeliyiz. Trabzon halkının bize ihtiyacı olduğu kadar en az bizim de onlara ihtiyacımız var. Trabzon halkı mutluysa biz de mutluyuz.'' Akyürek, yuvada kalan çocuklara çeşitli hediyeler verdi. 
     
</TEXT>
</DOC>
