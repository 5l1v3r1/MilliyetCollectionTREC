<DOC>
<DOCNO> 311588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/yazar/akyol.html </URL>
<DATE> 2005/02/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'ta mezhep ve kimlik ve Amerika 
</HEADLINE>
<TEXT>


IRAK seçimleri büyük sonuçlar doğuracak. Evvela, Irak'ta meşru bir otoritenin kurulacak olması, istikrar ve güvenlik umudunu güçlendirmiştir, terör siyasi bir darbe yemiştir. 
İkincisi, Filistin'den sonra ikinci defa "çoğulcu seçimler" kavramı Arap dünyasına girdi. Meşruiyetini Suudi Arabistan gibi dinden, Mısır ve Suriye gibi 'ilericilik'ten alan oligarşik rejimler, bütün halkların özeneceği "seçim" olgusuyla daha bir yakından yüz yüze gelmişlerdir artık 
Irak halkının çoğunluğu da, terör tehdidine rağmen, "yönetimde söz sahibi" olma heyecanıyla oy kullandı. 
Suriye'deki Iraklılar da sevinç gösterileriyle sandık başına koştu Suriye halkı buna özenmemiş olabilir mi 
İşgalin olumlu bir sonucunu görmek gerekirse, herhalde bu demokrasi dinamiğini harekete geçirmiş olmasıdır. Ancak... 

ORTADOĞU diktatörlükler yüzünden, siyasi fikirlerin gelişmediği, bu yüzden de siyasetin din, mezhep, aşiret ve etnik kimliklerle algılandığı bir coğrafyadır. 
İşte Irak... Yüzde 60'dan fazla oyla iktidara gelenler sağcı veya solcular değil, "Şiiler"dir. Demokrasiye bağlı kalırlarsa mesele yok. Ama "Şiilik siyaseti" uygulamak ve Irak'ta bir "Şiistan" oluşturmak isterlerse... Kan gövdeyi götürür 
Zarkavi gibi manyak teröristler bunu ateşlemek istiyor zaten Çok şükür ki Ali Sistani gibi Şii din bilginleri bu tehlikenin bilincinde... 
Irak için jakoben değil ama liberal bir laik devlet modeli şarttır. 
Amerika bunu görüyor. 
Yeni Anayasanın bu dengeyi kuracak şekilde düzenlenmesi, bir iç savaş felaketinin önüne geçmek için şarttır. 

KÜRT meselesini Amerika'nın fahiş hataları temelli karmaşık hale getirmiştir. 
"Uluslararası Kriz Grubu" adlı bağımsız kurumun 26 Ocak 2005 tarihli raporu "Kürt İhtirasları Konusunda Türkiye'nin Kaygılarının Giderilmesi" başlığını taşıyor 
"Batılı bir diplomatın tanıklığına göre, 800 bin nüfuslu Kerkük vilayetinde, 100 bin yerli, 200 bin 'yerleştirilmiş' Arap vardı. Kasım 2004'e kadar 50 bin 'yerleştirilmiş' Arap Kerkük'ten göçtü. Bunun yerine 100 bin Kürt, örgütleri tarafından Kerkük'e yerleştirildi." 
Rapor bu göçün çok büyük bir bölümünün "siyasi manipülasyonla, KDP ve KYB tarafından organize edildiğini" belirtiyor. Peşmerge örgütlerinin silahlı desteğiyle tabii 
"Silah" faktörü yani 
Rapor şunu söylüyor 
"Kerkük'e bu on binlerce Kürt dönüşü, yarattığı insani ve siyasi problemlerin yanında, tansiyonu çok tehlikeli bir şekilde yükseltmekte ve şiddet potansiyelini artırmaktadır." 
Seçimlerde bu göç daha da hızlandırıldı ABD'nin izniyle 
Sadece Türkmenler değil, bugünün sorunlarından çıkıp da yarın genele baktıklarında Şii ve Sünni Araplar da, Amerikan işgalinin Kürt "ihtiraslarını" aşırı derece ödüllendirdiğini görmeyecekler mi Kerkük'ten vaz mı geçecekler Böyle bir durum, korkunç bir etnik iç savaşı tetiklemez mi 
ABD "petrol dünyasında" etnik savaş görmek istemiyorsa, yeni anayasanın Irak'ın iç yapısını dengeli bir şekilde kurması ve Kerkük'ün kimlikler üstü özel statüye sahip olması fikrini desteklemelidir. 



</TEXT>
</DOC>
