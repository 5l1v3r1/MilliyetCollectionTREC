<DOC>
<DOCNO> 318327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur36.html </URL>
<DATE> 2005/02/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Katil, Kolejli Mehmet'i ''Sapık mısın '' dediği için öldürmüş .. 
</HEADLINE>
<TEXT>

     Adana'da, bir apartmanın çatı katı girişinde boğularak öldürülmüş halde bulunan ilköğretim okulu 8. sınıf öğrencisinin katil zanlısı olduğu iddiasıyla gözaltına alınan kişinin, suçunu itiraf ettiği bildirildi. 
     Emniyet Müdürlüğü yetkililerinden alınan bilgiye göre, 2 gün önce, Reşatbey Mahallesi 12. Sokak'taki Dilek Apartmanı'nın çatı katı girişinde, özel bir ilköğretim okulu 8-B Sınıfı öğrencisi Mehmet Kasım Yıldırım'ın 13 boğularak öldürülmesi olayıyla ilgili tanık ifadesindeki çelişkiler üzerine gözaltına alınan kapıcının oğlu E.Y 20 , cinayeti kendisinin gerçekleştirdiğini itiraf etti. 
     Tanık olarak dinlendiğinde, ölen öğrenci ve kendisini iki kişinin kaçırdığını ve başına tabancayla vurularak bayılttığını, ayıldığında Mehmet Kasım Yıldırım'ı yerde yatarken bulduğunu yönünde ifade veren zanlı E.Y'nin yüzünde tırnak izi yarası ve üzerinde maktulün cep telefonunun bulunması üzerine soruşturma bu yönde derinleştirildi. 
     Zanlı E.Y'nin daha sonra suçunu itiraf ederek, ''Birlikte babamın kapıcılık yaptığı binaya geldik. Daha sonra bir arkadaşımıza bakmak için olayın meydana geldiği yere çıktık. Bana, burada Sen sapık mısın dedi. Şuurumu kaybettim ve onu boğdum'' dediği öğrenildi. 
     E.Y'nin, ayrıca, olaydan hemen sonra maktulün cep telefonundan kendi cep telefonuna, ''Birileri beni tehdit ve takip ediyor'' şeklinde mesaj çekerek şüpheleri başka yöne çekmeye çalıştığı ifade edildi. 
     
     TATBİKAT YAPTIRILDI 

     Emniyet Müdürlüğü'ndeki sorgulamasının ardından zanlı E.Y, tatbikat yaptırılmak üzere geniş güvenlik önlemleri altında olayın meydana geldiği binaya getirildi. 
     Cumhuriyet Savcısı Hüsnü Sarıya'nın nezaretinde yaptırılan tatbikatta, binaya getirilişi sırasında vatandaşların tepki gösterdiği zanlı, cinayetin nedenini ve nasıl gerçekleştirdiğini anlattı. 
     Tatbikatın ardından E.Y, sorgulaması tamamlanarak adliyeye sevk edilmek üzere tekrar Emniyet Müdürlüğü'ne götürüldü. 
     
     AİLENİN TEPKİSİ 

     Bu arada çocuklarını kaybetmenin üzüntüsünü yaşayan baba Selçuk Yıldırım, oğlunun kendine güvenen ve sosyal ilişkileri kuvvetli bir yapıya sahip olduğunu söyledi. 
     Oğlunun, katil zanlısı ile başka bir kişinin aracılığıyla denizde tanıştığını belirten Selçuk Yıldırım, şöyle konuştu 
     ''Haksızlığa dayanamazdı. Ağabeyi Semih bize onunla arkadaşlık yaptığını söyleyince müdahale ettik ve bir daha görüşmemesini istedik. Bize görüşmeyeceğini söyledi. 
     Cani, cep telefonunu farkı bir isimle arıyormuş. Bunu da yeni öğrendik. Bu kişi ağabey sıfatı ile yaklaşıp, Seni döven olursa bana haber ver diye oğlumu kandırıyormuş. Olay günü saat 15.30 sıralarında cep telefonundan annesine berbere gideceğini söylemiş. Annesi saat 18.00 gibi aradığında cebi 2 kez açılıp kapanmış. Cep telefonu hiç kapalı olmazdı. Telaşlandık ve yakınlarımızla aramaya başladık. Ararken de acı haberi aldık.'' Aileleri, çocuklarının kiminle konuşup görüştüğünü araştırmasını isteyen Selçuk Yıldırım, ''Çocuklarını yalnız bırakmasınlar. Mehmet, belki de birçok kurbanın önüne geçmiştir. Bizim çocuğumuza ağabey gibi yaklaşarak parasını almış olabileceğini düşünüyoruz. Mehmet, aslan yürekliydi. O caniye de meydan okumuştur. Zaten polisten aldığımız bilgiler de bu yönde'' dedi. 
     
     ''HAYALİ NBA'DA OYNAMAKTI'' 

     Anne Sema Yıldırım da oğlunun büyüklerle arkadaşlık kurma özentisi olduğunu belirterek, bu durumla ilgili psikolog ve öğretmenleriyle görüştüğünü, öğretmenlerinin onun cesur olduğunu ve korkmamaları gerektiğini söylediğini bildirdi. 
     Anne Yıldırım, ''Zanlı ile oğlumun arkadaş olması söz konusu olamaz. Ona ağabey gibi yaklaşıp parasını almış olabilir. Bütün arkadaşlarını tanırım. Bu genç, oğlumla farkı isimle iletişim kurmuş. Görüştüğünü bilsem kesinlikle engellerdim. Bunlar Türkiye'nin gerçekleri, o kişi ile benim oğlumun arasında hem yaş hem de yaşam farkı vardı. Basketbol oynardı. Hayali NBA'da basketbol oynamaktı ve avukat olmak istiyordu'' diye konuştu. 
     
</TEXT>
</DOC>
