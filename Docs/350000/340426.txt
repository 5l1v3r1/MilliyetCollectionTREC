<DOC>
<DOCNO> 340426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun02.html </URL>
<DATE> 2005/05/07/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
De Soto, BM Ortadoğu Özel Temsilcisi olarak atandı... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, eski Kıbrıs Özel Temsilcisi Alvaro de Soto’yu, BM Ortadoğu Barış Süreci Özel Koordinatörü, Filistin Kurtuluş Örgütü ve Filistin Otoritesi nezdindeki Özel Temsilcisi olarak atadı. 
     BM Genel Sekreteri Annan tarafından yapılan yazılı açıklamaya göre, görevine derhal başlayacak olan de Soto, Ortadoğu Dörtlüsü’nün 9 Mayıs’ta Moskova’da yapacağı toplantı sırasında da Annan’a eşlik edecek. 
     Bu görevi, Ekim 1999-Aralık 2004 arasında Terje Röd-Larsen yürütmüştü. 
     Açıklamada, atamanın, Ortadoğu’da barış çabalarının yeni bir ivme kazandığı ve bu çabalara uluslararası toplumun desteğinin güçlendiği bir dönemde yapıldığına dikkat çekilerek, de Soto’nun Ortadoğu Barış Süreci ile ilgili bütün BM faaliyeterinin koordinasyonundan sorumlu olacağı kaydedildi. 
     De Soto’nun ayrıca, BM Genel Sekreteri’ni bu süreçle ilgili tüm taraflar ve Ortadoğu Dörtlüsü nezdinde temsil edeceği ifade edildi. 
     Perulu de Soto’nun BM misyonlarında büyük tecrübesi bulunduğunun belirtildiği açıklamada, de Soto’nun BM Genel Sekreteri’nin Kıbrıs Özel Temsilciliğini yapmasının yanı sıra Burma, Orta Amerika Barış Süreci özel temsilciliği ile BM Siyasi İşlerden Sorumlu Müsteşar Yardımcılığı görevlerinde bulunduğu hatırlatıldı. 
     
</TEXT>
</DOC>
