<DOC>
<DOCNO> 343978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko11.html </URL>
<DATE> 2005/05/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kartlı ödeme sistemi büyüyor... 
</HEADLINE>
<TEXT>

     Türkiye’de kartlı ödeme sistemleri hızlı büyümesini sürdürüyor. 
     Bankalararası Kart Merkezi BKM verilerine göre, Türkiye’de 1998-2004 yılları arasında toplam kredi kartı sayısı yüzde 275, banka kartı sayısı da yüzde 123 artış gösterdi. 
     1998 yılında 7 milyon 118 bin 358 adet olan kredi kartı sayısı, her yıl katlanarak arttı. Özellikle son yıllarda artış hızının yükseldiği görülen kredi kartları 2004’te son derece verimli bir yıl geçirdi. 
     2004 yılında kredi kartları sayısı, önceki yıla göre yüzde 34’lük büyüme göstererek 26 milyon 681 bin 128 adede çıktı. Böylece, kart sayısında sadece bir yılda 6 milyon 817 bin 961 adet artış oldu. 
     Geçen yıl Türkiye’deki banka ve diğer kuruluşların çıkardığı kredi kartları ile toplam 1 milyarı aşkın işlem adedi ve 59 milyar YTL alışveriş cirosu, 54 milyon nakit avans işlemi ve 6.1 milyar YTL nakit avans cirosu gerçekleşti. 
     Ekonomide yaşanan olumlu gelişmeler paralelinde banka kartı sayısı da önemli bir gelişme gösterdi. 1998 yılında 19 milyon 359 bin 755 adet olan banka kartı sayısı, 2004 yılı sonunda 43 milyon 84 bin 994 adete yükseldi. 
     2004 yılında Türkiye’deki banka ve diğer kuruluşların çıkarmış oldukları banka kartı adetleri yüzde 9 büyüdü. Banka kartlarıyla toplam 20 milyon alışveriş ile 415 milyon YTL’lik ciro gerçekleşti. 
     Banka kartları ile nakit çekim işlem adedi 411 milyon, nakit çekim cirosu da 68 milyar YTL olarak gerçekleşti. 
     1998-2004 döneminde kredi ve banka kartlarının gelişimi kıyaslandığında, kredi kartlarının banka kartlarından daha hızlı büyüdüğü dikkati çekiyor. 
     2005’in ilk çeyrek sonuçlarına göre de, kredi kartı sayısı geçen yılın aynı dönemine oranla 6 milyon 442 bin 199 adet artarak, 27 milyon 717 bin 507 adete yükseldi. İlk üç ayda kredi kartıyla yapılan, turistlerin kullanımı da dahil alışveriş ve nakit avans çekimi toplam tutarı yüzde 44 artarak 18 milyar 202 milyon YTL olarak gerçekleşti. 
     2004 ilk çeyreğinde 40 milyon 846 bin 78 olan banka kartı sayısı, bu yıl aynı dönemde 44 milyon 4 bin 678’e yükseldi. Banka kartıyla yapılan alışveriş ve nakit çekim tutarı yüzde 48.6 artışla 20 milyar 371 milyon oldu. 
     
     "BÜYÜME DEVAM EDECEK" 
     Bankalararası Kart Merkezi BKM Genel Müdürü Sertaç Özinal, kartlarda hızlı bir gelişme yaşandığını belirterek, şöyle dedi 
     "Bu beklenen bir gelişme. Ülkede düzenli bir maaş ya da geliri olan 22 milyonluk kesimden bahsediliyor. Bugün itibariyle müşteri sayısı olarak 14 milyon kişinin kredi kartı mevcut. Buna rağmen yine de potansiyel olduğunu görüyoruz." Türkiye’nin kart adedinde Avrupa’nın 3. büyük pazarı, ciro bazında da İngiltere ve İspanya’dan sonra 7. veya 8. sırada yer aldığına işaret eden Özinal, "Türkiye’nin büyüme hızı Avrupa’daki diğer ülkelerle kıyaslanınca daha önde" dedi. 
     Türkiye’de tüketici harcamalarının yüzde 20’sinin kartlarla yapıldığına dikkati çeken Özinal, ekonomide sağlanan istikrarla birlikte kart pazarının büyümeye devam edeceğini kaydetti. 
     
</TEXT>
</DOC>
