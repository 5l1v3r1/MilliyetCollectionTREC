<DOC>
<DOCNO> 322745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/spo02.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'ye sürpriz jest 
</HEADLINE>
<TEXT>


Fenerbahçe yönetiminin yıllık 4 milyon Euro'yu gözden çıkardığı yıldız futbolcuya cazip öneriler sunuluyor. Bir işadamının kendisine iki dükkan sözü verdiği öğrenildi 

CÜNEYT KARAKAYA 


Olumlu yaklaşıyor 
SARI - Lacivertliler'in, Galatasaray'ın eski yıldızı Emre Belözoğlu'nu transfer etme girişimleri camiayı da harekete geçirdi. Fenerbahçeli bir iş adamının, yıllık 4 milyon Euro'luk öneri götürülen Emre'ye, teklifi kabul etmesi halinde, İstanbul'un üst düzey iki ticaret merkezinde dükkan da bağışlayacağı bildirildi. Inter'den ayrılmayı düşünen Emre'ye birçok teklif geldiği, ancak milli futbolcunun Fenerbahçe'nin önerisini cazip bulduğu öğrenildi. 

Fener etkiledi 
GALATASARAY camiasından gelen telefonlar karşısında Emre'nin profesyonel olduğunu belirterek, "Benimle Galatasaray'dan hiç kimse temas kurmadı. Ancak Fenerbahçe hiçbir şeyden kaçınmıyor" cevabını verdiği öğrenildi. Daha önce birçok kez Avrupa'da en az beş yıl daha oynama planlarının olduğunu belirten Belözoğlu'nun, İstanbul'daki futbolcu arkadaşlarına Fenerbahçe'nin ısrarcı tutumunun kendisini etkilediğini iletip, yeşil ışık yaktığı ifade edildi. 

Anelka'dan telafi sözü 

"Coşturmak istiyorum" 
NICOLAS Anelka taraftarlara çarpıcı mesajlar gönderdi. Fransız yıldız, Alman spor dergisi Kicker'e yaptığı açıklamada, "Burada şampiyonluklar yaşamak istiyorum. Fenerbahçe taraftarını futbolumla uzun süre coşturmak istiyorum" dedi. İstanbul'u çok beğendiğini belirten Anelka, "Çok hareketli bir şehir ve insanlar da çok sıcak" diye konuştu. 

Taraftara övgü 
TAKIM arkadaşlarının kendisini çok sıcak bir şekilde karşıladığına işaret eden Anelka, Başkan Aziz Yıldırım'ın da kulübü için yaşadığını vurguladı. UEFA'dan elenmelerinin takımda şok etkisi yarattığını kaydeden Anelka, "Gelecek sezon her şeyi telafi edeceğiz. Taraftarlara söz veriyorum. Fenerbahçe Stadı başlı başına bir olay. Seyirciler tüylerimi diken diken eden bir hava yaratıyorlar" dedi. 

Serhat'ı hazırlıyor 

Daum, Gençlerbirliği maçının dünkü taktik çalışmasında Serhat'ı denedi. Bu oyuncuyu sağ kanada yerleştiren Alman hoca, forvette Hooijdonk ile Anelka'ya birlikte şans verdi. Öte yandan önceki günkü idmanda tartışan Aurelio ile Kemal'in soyunma odasında arkadaşları tarafından barıştırıldığı bildirildi. 

Kıran kırana pazarlıklar 

Avrupa şartı 
FENERBAHÇE yönetimi, Christoph Daum ile pazarlıklarında son düzlüğe girdi. Daum'un isteklerine karşılık 'Avrupa'da başarı' şartını öne süren yönetim, Alman hocadan cevap beklemeye başladı. Tarafların genel hükümlerde anlaşma sağladığı, ancak ödemeler konusunda sıkıntı yaşandığı bildirildi. Mayıs 2005'te sözleşmesi sona erecek olan Daum, iki yıl için 5 milyon Euro talep ediyor. 

Daum düşünüyor 
YÖNETİM ise, geçen iki yılda toplam 3.5 milyon Euro alan Daum'a önümüzdeki dönemde de aynı rakamı vermek istiyor. Sarı - Lacivertliler'in, "3.5 milyon Euro ödeyelim, Avrupa'da da başarılı olursak 1 milyon Euro prim alırsın" diyerek, son teklifi yaptıkları bildirildi. Deneyimli hocanın bu öneriyi düşünmek için süre istediği, birkaç gün içinde sözleşmenin yenileneceği iddia edildi. 

FENERBAHÇE GÜNLÜĞÜ 
Örnek kampanya 
BİRLEŞİK Fenerbahçeliler Vakfı, organ ve doku bağışı kampanyası başlattı. Vakfın Şükrü Saracoğlu Stadı'nın yanındaki binasında düzenlenen tanıtım toplantısında kampanya için çağrı yapıldı. İdari Menajer Volkan Ballı'nın da katıldığı toplantıda Vakıf Başkanı Aziz Yılmaz öncü olmak için ilk bağış formunu doldurdu. 

Geri sayım 
FENERBAHÇE Mali Genel Kurulu yarın Faruk Ilgaz Sosyal Tesisleri'nde gerçekleştirilecek. Tarihi toplantıda yönetim kurulu ve profesyonel futbol şubesinin faaliyetleri ibra edilecek ve 2005'in 102 trilyonluk tahmini bütçesi oylanacak. Ayrıca iki yıl hak mahrumiyeti verilen eski yönetici Sadettin Saran'ın cezasının kaldırılması görüşülecek. 

Daum faturası 
MALATYA maçında gördüğü kırmızı kart yüzünden Tuncay'a ekstra ceza verilmesi gündemde. Daum'un, sorumsuz davranışı nedeniyle yıldız oyuncuya 15 değil, 20 bin dolar ceza kesilmesini istediği ve son kararı yönetime bıraktığı bildirildi. 

Özat gururu 
İKİNCİ Başkan ve Basın Sözcüsü Nihat Özdemir, 30 Kasım 2003'ten bu yana tüm maçlarda forma giyen Ümit Özat'ın örnek alınmasını istedi. Özdemir, "Yıllarca kaptanlığımızı yapacak kişilik yapısına ve birikime sahip. Bizi hiç mahçup etmedi. Onun gibi bir kaptana sahip olduğumuz için gururluyuz" dedi. 


</TEXT>
</DOC>
