<DOC>
<DOCNO> 343840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/ekonomi/eko02.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan yalnız değil 
</HEADLINE>
<TEXT>


Af niteliğindeki tasarı Unakıtan'ın yanı sıra yüzlerce naylon fatura sanığını kurtarıyor 

Nedim Şener 

Yeni af yasasıyla kendisine özel bir yasa çıkarmadığını söyleyen Maliye Bakanı Kemal Unakıtan haklı. Çünkü hazırladığı yeni yasa ile yalnız kendisi değil, Orhan Aslıtürk ile Muhammet Ciğer'in adlarına hayali ihracat gerçekleştirdiği yüzlerce işadamı da yargıdan kurtulacak. Bunların arasında Galatasaray eski Başkanı Faruk Süren ile babası Fuat Süren, Turgut Yılmaz, Cankurtaran Holding Başkanı Emin Cankurtaran, damadı Mustafa İlhan Arslan da yer alıyor. 
Naylon fatura kullanmak ve düzenlemekten yargılanan batık banka patronlarından Egebank'ın sahibi Yahya Murat Demirel, Sümerbank'ın eski sahibi Hayam Garipoğlu, Intenbank'ın içini boşalttığı gerekçesiyle hapis cezası Yargıtay tarafından onanan Cavit Çağlar ile oğlu Mustafa Çağlar, Egebank'ın eski sahibi Hüseyin Bayraktar, İktisat Bankası'nın eski sahibi Erol Aksoy da yargılandıkları vergi kaçakçılığı davalarından kurtulacak. Erol Evcil ile Bisaş Grubu'ndan Muammer Ağım, Orhan Yıldırım Çakar da aftan yararlanacak isimler arasında. 
Halen Vergi Usul Kanunu'nun 359'uncu maddesine göre naylon fatura kullanmak ve düzenlemek iddiasıyla 18 aydan üç yıla kadar hapis istemiyle yargılanan kişiler arasında Kemal Unakıtan'ın uzun yıllar çalıştığı Bahariye Mensucat'ın sahibi Mustafa Latif Topbaş da var. Villasında Başbakan Recep Tayyip Erdoğan'ın kızının kına gecesi yapılan Topbaş, Kemal Unakıtan'ın yönetim kurulu üyesi olduğu dönemde Albaraka Türk'ün ortakları arasındaydı. Aynı davada Albaraka yöneticileri Suudi kökenli Omer Talif Ghurab, Abdulrezzak Kamel, Omara Abdullah Sejeny ile eski Maliye Müsteşarı Erdoğan Öner'in kardeşi Yalçın Öner'de var. 
Hayali ihracata adı karışan Kuveyt Türk'ün yöneticileri Abdulaziz Al Zamer, Fehmi akın, Salem El Ferhan, Hamed El Bader ile İhlas Finans'ın eski sahipleri Enver Ören ile oğlu Mücahit Ören de yargılandıkları davalardan kurtulacaklar listesinde. 

Sezer Asıl çıkarı kullanan sağlar Maliye Bakanı Kemal Unakıtan'ın şimdi çıkarmaya çalıştığı yeni af yasasını büyük olasılıkla Cumhurbaşkanı Sezer veto edecek. Çünkü, 16 Ocak 2003'de TBMM'den geçen yasa, yalnızca naylon fatura kullananlara af getiriyordu. Düzenleyenler ise aftan yararlanamıyordu. Cumhurbaşkanı Sezer, naylon fatura basan ve düzenleyenler af kapsamı dışında tutulurken, kullananların af kapsamına alınmasını 'adalet duygusu ve toplumsal barışı zedeleyecek nitelikte olduğu' için veto etti. Sezer gerekçesinde şu ifadeye yer vermişti 
"Bir başka anlatımla sahte belgeden naylon fatura asıl çıkarı sağlayanlar, bu belgeleri basanlar ya da düzenleyenler değil, kullananlardır. Sahte belgeyi basanların ya da düzenleyenlerin bu işten kazancı, alacakları komisyondan ibarettir. Bu tür belgeleri kullananların devlet hazinesinden kendi servetlerine kattıkları haksız değer ise, belgeyi basan ye da düzenleyenlerdin aldıkları tutarla karşılaştırılmayacak kadar yüksektir." 

Vetoya rağmen... 
Bu veto sonrası AKP hükümeti Vergi Barışı Yasası adı altında affı TBMM'den geçirdi. Ancak bu yasa yalnız naylon fatura kullananlara af getiriyordu. Oysa Unakıtan dahil hayali ihracata adı karışan işadamlarının tamamı hem düzenlemek hem de kullanmaktan yargılanıyordu. Yerel mahkemeler bu ayrıma dikkat etmeksizin hayali ihracata adı karışan şirketler hakkında beraat kararı verdiler. Bunlardan birisi de Kemal Unıkatın'ın yargılandığı İstanbul 2.Ağır Ceza Mahkemesi idi. Ancak Yargıtay 11'inci Dairesi, Vergi Barışı'ndan yararlanmanın naylon fatura düzenleyenlere af getirmediği gerekçesiyle Albaraka Türk'ün birinci dereceden imza yetkilisi Unakıtan da dahil diğer sanıklar hakkındaki beraat kararını bozdu. Bunun üzerine Unakıtan yeni bir af yasasını hazırladı. Buna göre ihracatta naylon fatura kullanılmasına ilişkin suçyalnızca "imalatçı veya tedarikçi ihracatçı" hakkında uygulanacak. 


</TEXT>
</DOC>
