<DOC>
<DOCNO> 338991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur29.html </URL>
<DATE> 2005/05/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kuşadası'nda patlama .. Ölen başkomiser havaalanı yerine ölüme gitmiş 
</HEADLINE>
<TEXT>

     Aydın’ın Kuşadası İlçesi’nde meydana gelen patlamada şehit olan Başkomiser Yaşar Aykac’ın cenazesi, toprağa verildi. 
     Atatürk Meydanı’nda şüpheli paketi imha etmek isterken, meydana gelen patlama sonucu şehit olan Başkomiser Yaşar Aykac için Kuşadası Emniyet Müdürlüğü önünde tören düzenlendi. 
     Törende konuşan Aydın Valisi Mustafa Malay, Başkomiser Yaşar Aykac’ın dürüstlüğü, çalışkanlığı ve bilgisiyle gerek Emniyet Teşkilatı içinde gerekse görev yaptığı yerlerde halkın gönlünde taht kurduğunu belirtti. Mala, "Aykac, bugüne kadar görevi için her şeyini feda etti. Bugün de ülkesi, milleti ve teşkilatı için canını feda etmiştir" dedi. 
     Yaşar Aykac’ın olayın meydana geldiği gün eşini yurtdışına yolcu etmek için havaalanına götüreceğini, fakat ihbar üzerine olay yerine gittiğini ifade eden Malay, "Havaalanına da gidebilirdi. Ama o görev aşkı ile eşini başkası ile havaalanına gönderdi. Görevi başında, vatanı ve milleti için hayatını feda etti" diye konuştu. 
     Polisin vatandaşın canını, ırzını ve malını korumak için 24 saat görev yaptığını vurgulayan Malay, "En büyük güç kaynağımız halkımızdır" dedi. 
     Kuşadası Kaymakamı Ali Barış da yaşanan olaylardan dolayı üzüntü içinde olduklarını söyledi. 
     Aydın İl Emniyet Müdürü Yılmaz Orhan ise halkın huzur ve asayişinin temini için 24 saat çalıştıklarını kaydetti. Törene katılan, şehit Başkomiserin eşi Birsen Aykac, tören sırasında bir ara fenalaştı. Aykac’ın kızı Sinem ve oğlu Hakan’ın da sürekli ağladıkları gözlendi. 
     Törene, Aydın Milletvekili Semiha Öyüş ve çok sayıda daire müdürü de katıldı. Konuşmaların ardından, şehit Başkomiser Yaşar Aykac’ın cenazesi, omuzlara alınarak Kaleiçi Camii’ne götürüldü. Kılınan namazdan sonra Aykac’ın cenazesi Kaleiçi Mahallesi’ndeki Adalızade Mezarlığı’nda toprağa verildi. 
     
</TEXT>
</DOC>
