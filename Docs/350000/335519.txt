<DOC>
<DOCNO> 335519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko23.html </URL>
<DATE> 2005/04/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Şişedeki gibi durmuyor... İçki sektöründe dengeler değişiyor... 
</HEADLINE>
<TEXT>

     Fransız içki şirketi Pernod Ricard'ın ABD'li ortağı Fortune Brands'ın yardımıyla İngiliz rakipleri Allied Domecq'i 14.2 milyar dolara satın alması içki sektöründe dengeleri değiştirecek. 
     Pernod'ın anti tekel uygulamalarına takılmamak için Allied'a ait bazı markaları ABD'li ortağına bırakacağı, ancak geriye kalanların Fransız şirketini dünya alkollü içki pazarında lider durumdaki İngiliz Diageo şirketinin yakın arayla ardından ikinci sıraya yerleştirmeye yeteceği belirtiliyor. 
     Pernod'ın Allied'den payına düşeceklerle üretim ve pazar hacmi bakımından büyüklüğünü hemen hemen iki kata çıkaracağı vurgulanıyor. 
     
     MAL BÖLÜŞÜMÜ 

     Allied'ın yönetim kurulu tarafından kabul edildikten sonra hissedarların onayını gerektiren satın alma kesinlik kazandığı takdirde İngiliz şirketinin dünyaca tanınan içki markaları Pernod ile Fortune arasında paylaşılacak. 
     Allied'ın mirasından ABD'li ortağına Sauza tekila , Courvoisier konyak ve Maker's Mark burbon markalarını bırakacak olan Fransız şirketinin Ballantine's viski , Beefeater cin , Kahlua likör , Malibu rom , Stolichnaya votka gibi tanınmış markaları da kendine saklayacağı kaydediliyor. 
     Pernod'ın, alkollü içki sektörünün en büyükleri arasındaki ABD pazarında sağlam yeri olan bu markaları portföyüne katmakla küresel rekabette önemli avantaj kazanacağına dikkat çekiliyor. 
     Sektörde dünya lideri olan fakat atağa geçen Fransız rakibinin nefesini ensesinde hisseden İngiliz Diageo'nun kozlarını ise Smirnoff votka ile Johnnie Walker viskisi oluşturuyor. 
     
</TEXT>
</DOC>
