<DOC>
<DOCNO> 347850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy01.html </URL>
<DATE> 2005/06/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Memura disiplin affı yarın 
</HEADLINE>
<TEXT>

     Memurlar ve diğer kamu görevlilerinin disiplin suçları da affedilecek. Haksızlığa uğradıkları gerekçesiyle dava açanlar ve davayı devam ettirenler, davalar aleyhlerine sonuçlandığı durumda da aftan yararlanacaklar. 
     TBMM Adalet Komisyonu 2 Haziran Perşembe günü, "Memurlar ile Diğer Kamu Görevlilerinin Bazı Disiplin Cezalarının Affı Hakkındaki Yasa Tasarısı" ile Iğdır Bağımsız Milletvekili Dursun Akdemir ve Denizli Bağımsız Milletvekili Ümmet Kandoğan’ın aynı konuyla ilgili verdikleri yasa tekliflerini görüşecek. 
     Bu düzenlemelerde, devletin şahsiyetine karşı işlenen suçlarla basit veya nitelikli zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas, yüz kızartıcı veya şeref ve haysiyet kırıcı suçlar, kaçakçılık, resmi ihale ve alımlara fesat karıştırma ve devlet sırlarını açığa vurma gibi suçlarla, yer değiştirme veya meslekten çıkarma cezasını gerektiren suçlar dışındaki fiillerden dolayı verilmiş disiplin cezaları bütün sonuçlarıyla affediliyor. Bu af 23 Nisan 1999 ile 14 Şubat 2005 tarihlerini kapsayacak. 
     Bu düzenleme yasallaştığında, af kapsamına giren disiplin cezalarının verilmesini gerektiren suçlarla ilgili olarak, memurlar ve kamu görevlileri hakkında soruşturma ve kovuşturma yapalamayacak. Devam eden soruşturma ve kovuşturmalar kaldırılacak, kesinleşmiş olan disiplin cezaları da uygulanmayacak. Bu disiplin cezaları sicillerden de silinecek. 
     Bu af yasası yürürlüğe girdiğinde yargıya açtığı davalar sürenler, davalarının devam etmesini isterlerse 30 gün içinde bildirecekler. Bu kişilerin davaları aleyhlerinde sonuçlanırsa da aftan yararlanabilecekler. 
     
</TEXT>
</DOC>
