<DOC>
<DOCNO> 310448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/ydilmen.html </URL>
<DATE> 2005/01/29/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Tecrübe 
</HEADLINE>
<TEXT>



95 dakika maç oynandı. Ne ben bir şey anladım, ne taraftarlar. Enteresandır ne de Konyasporlular. Maç iyi mi oldu, kötü mü oldu Hiçbir şey anlamadan Galatasaray üç puanı aldı götürdü. Hak etmedi mi Kesinlikle hak etti. O kadar tecrübeli oyuncular var ki, Konyaspor maçın tamamında etkin gözükmesine rağmen, ilk 15 dakika verdikleri bir iki pozisyon hariç Galatasaraylı futbolcular ayağa pas yaparak, oyunu soğutarak, geç başlatarak maçı hasarsız bitirdiler. Tabii skor avantajını erken yakalamak da işlerini kolaylaştırdı. 

Böyle istediler 
Konyaspor oyuncuları maçtan sonra iyi oynadık diye düşünmüşlerdir. Ama bunun böyle olmasını Galatasaray istedi. Ve yanılgıları da burada oldu. Hatta Hagi'nin son bölümdeki değişiklikleri ve 4-5-1'e dönmesi bunun bir göstergesiydi. İlk yarıdaki maçlarda ideal defans kurgusunun iki kenar oyuncusu Orhan Ak ve Cihan defans savunma dörtlüsünde bu kez yoktu. Orhan sakat, Cihan ise orta sahaya kaymıştı. Hakan Ünsal tecrübesiyle maç eksiğini kapattığı gibi ikinci yarı da etkili oynadı. Genç Uğur maça tutuk başladı ama son bölümdeki fiziki düşüş dışında fazla pazisyon hatası yapmadı. Orta sahaya baktığımız zaman Ayhan, Conceiçao, Cihan ve Ergün dörtlüsünden sadece Ayhan driplingle kaleye gitmeye çalışan oyuncu. Diğerleri ayağa pas yaparak Konya'nın temposunu düşürdüler. Bu dördünün de defansı iyi olduğu için orta sahayı rakibe kaptırmadılar. İki tane de klasik Hakan ve Necati golüyle skoru buldular. 
Song-Tomas ikilisi ve arkalarında Mondragon o kadar tecrübeliler ki, daha pozisyonlar başlamadan duracakları yerleri iyi bildikleri için tehlikeyi önlüyorlar. Psikolojik açıdan zor maçtı. Hafta içindeki gelişmeler Hagi ve yönetimi bıçak sırtına getirmişti. Ama bu galibiyet tüm sorunları ortadan kaldırdı. Rakibini uyuta uyuta yenmek bu olsa gerek. Ama uzun lig maratonunda bu tempo yeterli olmaz. 
Hakem Cem Deda ligin ilk yarısında gösterdiği başarılı performansı ikinci yarıya da taşımış. 



</TEXT>
</DOC>
