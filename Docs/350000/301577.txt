<DOC>
<DOCNO> 301577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko10.html </URL>
<DATE> 2004/12/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Devlet memurlarının görevde yükselme esasları değiştirildi... 
</HEADLINE>
<TEXT>

     Devlet memurlarının görevde yükselme esaslarını içeren yönetmelikte değişiklik yapıldı. 
     Bakanlar Kurulu'nun konuya ilişkin kararı, bugünkü Resmi Gazete'de yayınlanarak yürürlüğe girdi. 
     Buna göre, ''Devlet Memurlarının Görevde Yükselme Esaslarına Dair Genel Yönetmeliği''nin adı ''Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik'' şeklinde değiştirildi. 
     Aynı yönetmeliğin ilgili maddesinde yapılan değişiklik ile kamu iktisadi teşebbüslerinde görev yapan sözleşmeli personel de bu yönetmeliğe dahil edildi. 
     Buna göre yeniden düzenlenen yönetmelik, özel kanunlardaki düzenlemeler saklı kalmak kaydıyla, I ve III sayılı cetvellerde yer alan kadrolarda, İl özel idareleri ve belediyeler ile bunların kurdukları birlik, müessese ve işletmelere ait memur kadrolarda ve özelleştirme kapsam ve programında bulunan kuruluşlar da dahil olmak üzere, KİT ve bağlı ortaklıklarına ait memur kadroları ile sözleşmeli personel pozisyonlarında istihdam edilen personelin, müdür ve daha alt görevlere yapılacak görevde yükselmelerinde asaleten atamaları ile en az ortaöğretim düzeyinde mesleki veya teknik eğitim sonucu elde edilen unvan değişikliği mahiyetindeki asaleten atamalarında uygulanacak. 
     
     YÖNETMELİĞİN UYGULANMAYACAĞI ATAMALAR 
     Söz konusu yönetmelik hükümleri şu kadrolara yapılacak atamalarda uygulanmayacak 
     ''Devlet Memurları Kanunu'nun ilgili maddesinde belirtilen istisnai memurluklara, Mülki İdare Amirliği ve Emniyet Hizmetleri Sınıfına dahil kadrolara, Kanunlar, tüzükler veya yönetmelikler çerçevesinde yardımcılık ya da stajyerlik dönemi sonunda öngörülen yeterlilik sınavı veya tez aşamalarında başarılı olduktan sonra atanabilecek görevlere, Dışişleri Bakanlığı uzmanlıklarına, Anayasa Mahkemesi Başkanlığına ait 657 sayılı Devlet Memurları Kanununa tabi kadrolar ile Adalet Bakanlığı icra müdür ve yardımcısı kadrolarına, Başmüdür, işletme, müessese, fabrika, kombina ve meydan müdürlüklerine, taşra teşkilatı bölge ve il müdürü ile doğrudan merkeze bağlı taşra kuruluşlarının müdür kadrolarına ve bunların yardımcılıkları.'' Kurum ve kuruluşlar, daha üst görevler de dahil olmak üzere bu görevler ile bu Yönetmelik kapsamında bulunmayan diğer görevlere yapılacak atamalara ilişkin şartlarını özel yönetmeliklerinde düzenleyebilecekler. 
     
     MAZERET İZNİ HAKKI 
     Yönetmelikte yapılan bir başka değişiklik ile de personelin görevde yükselme mahiyetindeki atamalarının yapılabilmesi amacıyla, atama yapılacak görevler için düzenlenen görevde yükselme eğitim programına katılmalarında, kurumlar tarafından zorunlu hallerde en fazla 10 saate kadar mazeret izni verilebilecek. 
     Kanunen verilmesi gerekli olan izinlerde bu süre şartı aranmayacak. 
     Yönetmeliğin ilgili maddelerinde yapılan diğer değişikliklere göre, kurum ve kuruluşlar görevde yükselme sınavını, Öğrenci Seçme ve Yerleştirme Merkezi Başkanlığı'na, Milli Eğitim Bakanlığı'na veya yükseköğretim kurumlarına yaptıracaklar. 
     Bu sınava herhangi bir sebeple katılmayanlar ile başarısız olan veya başarılı olup da sonraki sınava kadar atanmamış olanlar aynı unvanla ilgili düzenlenecek eğitim ve sınava ilişkin bütün usul ve esaslara tabi olacak. 
     Yönetmelik kapsamındaki personelin, en az ortaöğretim düzeyinde mesleki veya teknik eğitim sonucu hak ettikleri unvanlara ilişkin görevlere atanmaları, eğitime tabi tutulmaksızın yapılacak unvan değişikliği sınavı sonundaki başarısına göre gerçekleştirilecek. 
     
     UNVAN DEĞİŞİKLİĞİ SINAVLARI 
     Unvan değişikliği sınavları, kurumlarca belirlenecek görev alanları ve atama yapılacak görevin niteliğine ilişkin konularda yazılı olarak yaptırılacak ve bu sınavlara katılacaklarda, kurumda veya öğrenim durumları ile ilgisi bulunmayan görevlerde belirli süre hizmet yapmış olma şartı aranmayacak. 
     Bu yönetmeliğin yayımından önce görevde yükselmeye ilişkin özel yönetmelikleri bulunan kurumlar, esas ve usullerini yönetmeliklerinde düzenlemeleri kaydıyla, müdür yardımcısı ile bu düzey ve üstü görevler için yapılacak görevde yükselme eğitimine alacakları personeli müracaat sayısına bakılmaksızın, yazılı ve sözlü olarak yapacakları ön eleme sınavına tabi tutarak belirleyebilecekler. 
     Kurum ve kuruluşlarca daha önce yürürlüğe konulmuş görevde yükselme yönetmelikleri, Devlet Personel Başkanlığı'nın olumlu görüşü alınarak, 6 ay içinde bu Yönetmeliğe uygun hale getirilecek. 
     Halen devam eden görevde yükselme sınavları ile sınavları kazanmış ancak henüz atamaları gerçekleştirilmemiş personele ilişkin işlemler ise bu Yönetmelikten önceki hükümlere göre sonuçlandırılacak. 
     
</TEXT>
</DOC>
