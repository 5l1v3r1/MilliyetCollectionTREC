<DOC>
<DOCNO> 332544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko40.html </URL>
<DATE> 2005/04/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Doğan Holding'in açıklaması... 
</HEADLINE>
<TEXT>

     Dışbank'ın satış anlaşmasında öngörülen hisse devir işleminin tamamlanmasına kadar Dışbank ile Ray Sigorta'nın hissesine sahip olan diğer iştirak şirketlerinin, sahip oldukları Ray Sigorta hisselerini Doğan Şirketler Grubu Holding'e veya belirlenecek bir gerçek veya tüzel kişiye ve Ray Sigorta'nın ise Dışbank iştiraklerinde sahip olduğu hisselerini Dışbank'a bedelleri peşin ödenmek üzere satması kararlaştırıldı. 
     Doğan Şirketler Grubu Holding A.Ş'den İMKB'ye yapılan açıklamada, 11 Nisan 2005 tarihli açıklamada da belirtildiği üzere, Doğan Şirketler Grubu Holding A.Ş., Türk Dış Ticaret Bankası Mensupları Emekli Sandığı Vakfı, Türk Dış Ticaret Bankası Mensupları Güvenlik Vakfı, Aydın Doğan, Arzuhan Yalçındağ, Vuslat Doğan Sabancı, Hanzade Doğan, Begümhan Doğan Faralyalı ve İmre Barmanbek Satıcılar ile Fortis Bank Alıcı arasında 11 Nisan 2005 tarihinde bir hisse alım satım anlaşması imzalandığı hatırlatıldı. 
     Açıklamada, şu görüşlere yer verildi 
     ''Anlaşmada öngörülen hisse devir işleminin tamamlanmasına kadar 1 Türk Dış Ticaret Bankası A.Ş. ile Ray Sigorta A.Ş'nin hissesine sahip olan diğer iştirak şirketlerinin sahip oldukları 19 milyon 5 bin 497 YTL nominal bedelli Ray Sigorta A.Ş. hisselerini Doğan Şirketler Grubu Holding A.Ş'ye veya Doğan Şirketler Grubu Holding A.Ş. tarafından belirlenecek bir gerçek veya tüzel kişiye satması ve 2 Ray Sigorta A.Ş.'nin ise Türk Dış Ticaret Bankası A.Ş. iştiraklerinden Dış Yatırım Menkul Değerler A.Ş., Dış Ticaret Finansal Kiralama A.Ş., Dış Ticaret Factoring A.Ş. ve Doğan Emeklilik A.Ş. sahip olduğu hisselerini Türk Dış Ticaret Bankası A.Ş'ye bedelleri peşin ödenmek üzere satılması kararlaştırılmıştır. 
     Anlaşma çerçevesinde yapılacak söz konusu işlemlerin düzenlenmesi ve hisse devir fiyatlarının tespiti ile ilgili olarak alıcı ve satıcılar bu işlemlerin Türk Dış Ticaret Bankası A.Ş'nin net aktif değeri IFRS konsolide mali tabloları üzerinde herhangi bir etki yaratmamasını, aksi durumda ve anlaşmada belirlenen hisse alım fiyatının ortaya çıkabilecek farka göre ayarlanacağını kabul ve taahhüt etmişlerdir. Öngörülen işlemler ilgili mevzuat uyarınca gerekli bütün idari ve resmi izinlere tabi olarak ve Sermaye Piyasası Mevzuatı çrçcevesinde hareket edilerek yapılacaktır.'' Aynı konuda Türk Dış Ticaret Bankası'ndan da benzer görüşleri içeren bir açıklama yapıldı. 
     Bu açıklamaların ardından, Doğan Holding, Dışbank ve Ray Sigorta'nın sıraları, saat 14.45'ten itibaren yeniden işleme açıldı. 

     
</TEXT>
</DOC>
