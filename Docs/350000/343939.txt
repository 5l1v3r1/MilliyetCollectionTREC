<DOC>
<DOCNO> 343939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun11.html </URL>
<DATE> 2005/05/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Fransa 'hayır' derse, Blair vazgeçecek .. 
</HEADLINE>
<TEXT>

     BBC 

Fransa'daki Avrupa Anayasası referandumuna on gün kala, konuyla ilgili tartışmalar İngiltere'de de hararetlenmeye başladı. Muhafazakar ve Avrupa Anayasası karşıtı cepheden Daily Telegraph, "Fransa hayır derse, Tony Blair İngiltere'de referandumdan vazgeçecek" manşetini attı. 
     Gazete başyazısında da "Avrupa Anayasası'na Hayır" kampanyasını şu satırlarla desteklemiş. 
     "Anayasaya 'hayır' oyu, öyle basit bir şey değil. Mevcut durumun aynen devam etmesi anlamına gelmeyecek. 'Hayır' oyu, iktidarın, topyekun Brüksel'den alınıp vatana iade edilmesi, parlamentonun egemenliğinin yeniden inşası anlamına gelecek. Blair bunu kabullenemiyorsa, o zaman yerini, bunu kabul edebilecek birine bırakmak zorunda. " 
     
     Independent'tan Blair'e sert eleştiri 

     Independent ise 'Evet' cephesinde. O da Başbakan'ı, tam aksi yönden, Avrupa Birliği'nden yana net bir tavır koyamadığı gerekçesiyle eleştiriyor başyazısında 
     "Tony Blair'in artık tereddüt etmekten, etrafı kollamaktan vazgeçip bundan sekiz yıl önce gayet net bir şekilde verdiği mesajı tekrarlamasının zamanı geldi Çıkarlarımız ve istikbalimiz Avrupa'dadır." 
     
     İngiltere'de şu anda bir referandum yapılsa ne olur 

     "Avrupa Anayasası konusunda İngiltere'de şu anda bir referandum yapılsa ne olur " sorusunun yanıtı ise Times gazetesinde 
     "Kafa karışıklığı.. İşte referandumun sonucu." Times, bu yorumunu, dün yayımlanan konuyla ilgili son kamuoyu yoklamasına dayandırıyor. 
     'Hayır kampanyasının yaptırdığı yoklama 'hayır' oylarının ocak ayından bu yana 'evet' cephesiyle arayı iyice açtığını gösteriyor. 
     
</TEXT>
</DOC>
