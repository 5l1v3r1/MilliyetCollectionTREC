<DOC>
<DOCNO> 325811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun07.html </URL>
<DATE> 2005/03/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Beslenme borusu takılmadı... Terri için umutlar azalıyor... 
</HEADLINE>
<TEXT>

     ABD Kongresi'nin kendisi için çıkardığı özel yasayla yaşama umudu doğan beyinsel özürlü Terri Schiavo'nun durumu, davasının devredildiği federal mahkeme yargıcının incelemeyi sürdüreceğini belirterek hastanın beslenme borusunun yeniden takılmasını reddetmesiyle yeniden belirsizliğe girdi. 
     Kendisini hayata bağlayan beslenme borusunun, kocasının başvurusu üzerine geçen cuma günü çıkarılmasının ardından 41 yaşındaki Schiavo'nun zamana karşı yarışı sürerken, ağır beyinsel hasarı bulunan kadın için umutların azalmakta olduğu yorumları yapılıyor. 
     Kongre'nin, dün gece yarısı beslenme borusunun çıkarılması kararını alan Florida eyaleti mahkemelerinin yetkilerini aştığı gerekçesiyle davanın federal mahkemeye devredilmesini öngören yasayı çıkarmasının hemen ardından Başkan George Bush, yerel saatle 01 00 dolaylarında Beyaz Saray'da uyandırılmış ve yasayı imzalamıştı. 
     Bunun ardından Terri'nin annesi ve babası, kızlarına beslenme borusunun yeniden takılabilmesi için konuya bakmakla görevlendirilen federal mahkemeye başvurdu. Federal yargıç James Whittemore, iki saat süren duruşmada tarafları dinledikten sonra incelemenin daha uzun zaman alacağını bildirdi ve beslenme borusunun yeniden takılması talebini reddetti. 
     Hukuk uzmanları, beslenme borusunun takılması isteminin kabul edilmemesini, federal mahkemede de Terri'nin yaşaması yönünde karar çıkmayabileceğine ilişkin bir işaret olarak değerlendirdiler. 
     Geçen Cuma gününden beri hiçbir gıda alamayan Terri'nin, beslenme borusunun kısa sürede takılmaması durumunda birkaç gün içinde ölebileceği belirtiliyor. 
     Terri Schiavo, 15 yıl önce geçirdiği rahatsızlığın ardından gördüğü tedavi sürecinde ağır beyin hasarına uğramıştı. Yaşamla bağlantısı boğazına takılan boruyla verilen gıdaya dayanan Terri'nin ölüme terk edilmesi amacıyla kocası Michael Schiavo, uzun süredir mücadele veriyordu. 
     Michael Schiavo, Terri'nin kendisine zamanında ''ben bitkisel hayat benzeri bir yaşam sürdürmek istemem'' dediğini ileri sürerek, vasisi olduğu eşinin beslenme borusunun çekilmesi için Florida eyaleti mahkemesine başvurmuştu. Terri'nin annesi, babası ve kardeşleriyse Michael'in vesayetini kötüye kullandığı gerekçesiyle bu talebe karşı çıkıyordu. Ancak Florida mahkemeleri, çeşitli dava kademelerinin ardından Michael Schiavo'yu haklı görmüş ve Terri'nin beslenme borusu, Cuma günü yerel saatle öğlen çıkarılmıştı. 
     Terri'nin yakınları, kadına hastalığı sırasında gördüğü yanlış tedaviden dolayı 1 milyon dolar tazminat ödendiğini belirterek, şu anda bir sevgilisi bulunan ve onunla evlenmek isteyen Michael Schiavo'nun, bu 1 milyon dolar mirasa da el koyabilmek amacıyla eşini ölüme terk ettirmeye çalıştığını savunuyor. 
     Terri'nin anne-babası, kızlarının komada olmadığını, gülebildiğini ve çevresine tepki verebildiğini belirterek, ölüme terk edilmesinin cinayet olacağını savunuyor. 
     Başkan Bush ve Kongre'den son yasanın çıkmasını sağlayan Cumhuriyetçi Partililer de aynı fikri savunuyor. 
     
</TEXT>
</DOC>
