<DOC>
<DOCNO> 304364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy02.html </URL>
<DATE> 2005/01/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gül "Sonuç bildirisine Türkiye'nin savunduğu konular girdi" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ürdün'ün başkenti Amman'da düzenlenen Irak'a Komşu Ülkeler Toplantısı'nın sonuç bildirisine, Türkiye'nin savunduğu konuların girdiğini söyledi. 
     Bakan Gül, toplantının ardından gazetecilerin sorularını yanıtlarken, sonuç bildirisine, Türkiye'nin savunduğu Irak'ın toprak bütünlüğü, ulusal birliğinin sağlanması, Irak'ta BM rolünün artırılması, seçimlere geniş katılım için herkesin çaba harcaması gerekliliği, hem Irak'tan kaynaklanan terör, hem de Irak'a yönelik tehditler, nakliyeciler ve sivillere yönelik terör saldırıları, güç kullanımında dikkat edilmesi, kutsal yerlere karşı hassasiyet gösterilmesi gibi konularda ''kuvvetli cümlelerin'' konulduğunu belirtti. 
     Irak'taki seçimlere ilişkin uyarılarda bulunan Gül, seçimlerin ertelenmesinin, seçimlerle ilişkili, koalisyon güçlerinin Irak'tan ayrılması, anayasanın yazılması gibi konuları da geciktireceğine dikkati çekti. 
     Bakan Gül ayrıca sonuç bildirisinde söz edilen Irak'ta federasyon konusunun, dine, mezhebe ya da etnik temele değil, coğrafi ya da idari bir yapı şeklinde olduğunu söyledi. Gül, Irak Dışişleri Bakanı Hoşyar Zebari'nin de ''federasyonun hayata geçirilmesinin, Iraklıların karar vereceği bir konu olduğunu'' söylediğini belirtti. 
     Gül, bir soru üzerine, Irak'ın, Arap Birliği'nin kurucu ülkelerinden biri olduğunu, olmaya da devam edeceğini kaydetti. Irak'ın diğer Arap Birliği üyesi ülkelerden farklı olarak, değişik etnik yapıları barındırdığını ifade eden Gül, Irak'ın bir Arap ülkesi olarak bilindiğini, farklı gruplar olduğunu, ancak herkesin Arapça konuştuğunu söyledi. 
     Dışişleri Bakanı Gül, zaman zaman birbiriyle sorun yaşamış, BM çatısı dışında bir araya gelmemiş bu kadar ülkenin 9 kez bir araya gelerek bu önemli konular üzerinde mutabakat sağlanmasının önemli bir gelişme olduğunu da belirterek, ''Bu toplantıların hem Irak'a, hem de bölgeye, giderek daha fazla hizmetler yapmaya devam edeceğini'' söyledi. 
     İran'ın toplantıya dışişleri bakanı seviyesinde katılmaması hakkındaki soruya ise Gül, ''Bu İran'ın bileceği iş, belki özel bir şey söz konusudur. Onun yerine gelen yardımcısı da mesajlarını verdi, bakan gelemediği için özür diledi'' diye konuştu. 
     Toplantıda bölgesel bir anlayışın çıkmasının önemli olduğunu belirten Gül, bu toplantıların başta ''Irak'taki ateşten nasıl korunuruz'' amacıyla yapıldığını, şimdi ise ''Irak'a nasıl yardım ederiz'' gündemiyle düzenlendiğini belirtti. Gül, Irak'ın bu toplantıların düzenlenmesine karşı olan tutumunun da yumuşadığını söyledi. 
     
     ''BİZİ BU BÖLGEDE DAHA ÇOK GÖRECEKSİNİZ'' 
     Bakan Gül, bir başka soru üzerine, İsrail-Filistin ziyaretinde ''Suriye'den mesaj taşıdığı'' şeklindeki değerlendirmelerin yanlış olduğunu ve bu tip söylemlerin, ziyaretin önemini gölgelediğini de belirterek, Suriye konusunun, İsrail-Filistin'de yaptığı görüşmelerin sadece küçük bir parçasını oluşturduğunu kaydetti. 
     Ortadoğu barış sürecinin sadece İsrail-Filistin'in meselesi olmadığını, bütün dünyayı ilgilendirdiğini de belirten Gül, Türkiye'nin bu bölgede daha aktif olacağına işaret ederek, ''Bizi bu bölgede daha çok göreceksiniz'' ifadesini kullandı. 
     Dışişleri Bakanı ve Başbakan Yardımcısı Abdullah Gül, gazetecilerin sorularını yanıtladıktan sonra Ürdün'den ayrıldı. 
     Türkiye'ye hareket eden Gül'ü havaalanından, Ürdünlü yetkililer ile Türkiye'nin Amman Büyükelçiliği yetkilileri uğurladı. 
     ''Irak'a Komşu Ülkeler Toplantısı''na Ürdün, Suudi Arabistan, Suriye, Kuveyt, Irak ve Mısır dışişleri bakanlarının yanı sıra İran'ın dışişleri bakan yardımcısı, Bahreyn ve BM temsilcisi katıldı. 
     
</TEXT>
</DOC>
