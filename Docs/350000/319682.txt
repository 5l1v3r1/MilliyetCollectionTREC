<DOC>
<DOCNO> 319682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo23.html </URL>
<DATE> 2005/03/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İşte en pahalı futbolcular... Anelka ilk 20'ye 2 defa girdi... 
</HEADLINE>
<TEXT>

     Futbolda dünyanın ve Avrupa'nın en büyük kulüpleri başarıyı yakalamak için transferlere milyonlarca Avro ödemekten kaçınmıyor. 
     Özellikle son dönemde yapılan transferlerde ödenen paraların büyük boyutlara ulaşması üzerine transferlerle ilgili araştırma yapan bir internet sitesi, dünya futbol tarihinin en pahalı futbolcularını belirledi. 
     Futbol tarihinde bugüne kadar gerçekleştirilmiş en pahalı transfer, 45.62 milyon Avro'ya İtalya'nın Juventus Kulübü'nden İspanya'nın Real Madrid takımına giden Fransız futbolcu Zinedine Zidane oldu. 
     Listenin ikinci sırasında İspanya'nın Barcelona takımından yine Real Madrid'e 37 milyon Avro'ya transfer olan Portekizli Luis Figo yer alırken, üçüncü sırayı İtalyan Lazio'nun Parma'ya 35.5 milyon Avro transfer ücreti ödediği Arjantinli Hernan Crespo aldı. 
     50 futbolcu isminin yer aldığı futbol tarihinin en pahalıları listesinde, tüm futbolcuların 1997 yılından sonra transfer edilmeleri dikkat çekti. Listede yer alan tüm futbolcular, herhangi bir Avrupa kulübüyle sözleşme imzalarken, İngiltere Premier Ligi lideri Chelsea, 7 futbolcuyla en fazla pahalı futbolcu transferi yapan kulüp oldu. 
     
     ANELKA İKİ ÜLKEDE LİSTE BAŞI 

     Fenerbahçe'nin Fransız futbolcusu Nicolas Anelka, İngiltere'nin Arsenal takımından Real Madrid'e transferinde aldığı 23.5 milyon Avro transfer bedeliyle 13, Real Madrid'ten Fransa'nın Paris Saint German Kulübü'ne PSG transfer olurken aldığı 20.29 milyon Avro ile de listenin 20. sırasında kendine yer buldu ve ilk 20 arasına 2 kez giren tek futbolcu oldu. 
     Anelka'nın PSG ile yaptığı sözleşme karşılığı aldığı bu transfer ücreti, Fransa futbol tarihinde bir futbolcuya ödenen en yüksek rakam oldu. 
     Ara transfer döneminde İngiltere'nin Manchester City Kulübü'nden Fenerbahçe'ye 5.35 milyon Avro'ya gelen Fransız futbolcu, bu transferinde de rekor kırarak, Türkiye'nin en pahalı transferleri listesinde ilk sıraya oturdu. 
     Anelka, hem Fransa, hem de Türkiye'nin en pahalısı unvanıyla her 2 ülkede listenin birinci sırasına yerleşen tek futbolcu oldu ve bu alanda da bir rekora imza attı. 
     
     İŞTE EN PAHALI FUTBOLCULAR 

     Dünya futbol tarihinin en pahalı futbolcuları ve transfer ücretleri Avro olarak şöyle 
     Zinedine Zidane 45.62 milyon Real Madrid . 
     Luis Figo 37 milyon Real Madrid . 
     Hernan Crespo 35.5 milyon Lazio . 
     Gianluigi Buffon 32.6 milyon Juventus . 
     Christian Vieri 32 milyon Inter . 
     Rio Ferdinand 29.1 milyon Manchester United . 
     Gaizka Mendieta 29 milyon Lazio . 
     Ronaldo 28.49 milyon Real Madrid . 
     Juan Veron 28.1 milyon Manchester United . 
     Rui Costa 28 milyon AC Milan . 
     Pavel Nedved 25.5 milyon Juventus . 
     Didier Drogba 24 milyon Chelsea . 
     Nicolas Anelka 23.5 milyon Real Madrid . 
     Denilson de Oliveira 22 milyon Real Betis . 
     Gabriel Batistuta 22 milyon AS Roma . 
     Lilian Thuram 22 milyon Juventus . 
     Claudio Lopez 22 milyon Lazio . 
     Marc Overmars 21.6 milyon Barcelona . 
     Ronaldinho 21.25 milyon Barcelona . 
     Nicolas Anelka 20.29 milyon PSG . 

     
</TEXT>
</DOC>
