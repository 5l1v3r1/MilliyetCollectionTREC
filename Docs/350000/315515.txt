<DOC>
<DOCNO> 315515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur21.html </URL>
<DATE> 2005/02/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
RTÜK, reklam sürelerini değiştirdi 
</HEADLINE>
<TEXT>

     Programların içine konulan reklam süreleri 1 dakika artırılarak 5 dakikadan 6 dakikaya çıkarıldı. 
     RTÜK, ''Radyo ve Televizyon Yayınlarının Esas ve Usulleri Hakkında Yönetmelik''te değişiklik yaptı. 
     Buna göre, yönetmelikte yer alan ''Özel Tanıtıcı-Spot Reklam'' tanımı değiştirildi. Yeni düzenlemede ''Özel Tanıtıcı-Spot Reklam'', bir ürün, hizmet veya kuruluşun tanıtıldığı söz, görüntü ve müzik içeren tek bir reklam'' olarak tanımlanırken, eski yönetmelikte yer alan ''iki bağımsız program arasında yayınlanan'' ibaresi kaldırıldı. 
     Yönetmelikte, reklamların yerleştirilmesine ilişkin yeni düzenlemeler de yapıldı. Buna göre, reklam ve tele-alışveriş kuşaklarının program arasına yerleştirilmesi esas olacak. Ancak program bütünlüğü, değeri ve hak sahiplerinin hakları zedelenmeyecek biçimde bir program içine de yerleştirilebilecek. 
     Yeni düzenlemeye göre televizyonlarda reklam ve tele alışveriş kuşaklarının yayın oranı ile radyolarda reklam kuşaklarının yayın oranı bir saatlik yayın içerisinde yüzde 20'yi aşamayacak. Bu oran dahilinde olmak üzere program arasına konulan reklam kuşaklarının süresi 8 dakikayı, program içine konulan reklam kuşaklarının süresi ise 6 dakikayı aşamayacak. Program içine yerleştirilen reklam ve tele-alışveriş kuşakları arasında ise en az 20 dakika süre bulunacak. 
     Eski düzenlemede özel tanıtıcı-spot reklamlar, beş dakikayı geçmemek üzere, ancak bağımsız iki program arasında yayınlanabilirken, bundan böyle program arasına veya program içine 90 saniye süreyi aşmamak kaydıyla ve reklam kuşaklarından bağımsız olarak yerleştirilebilecek. Program içine yerleştirilmeleri halinde her iki reklam kuşağı arasında en fazla 1 adet yayınlanabilecek. Bu süre toplam reklam süresine dahil kabul edilecek. 
     
     PROGRAM TANITIMLARI 

     Yönetmelikte program tanıtımlarına da yeni düzenleme getirildi. Buna göre, program tanıtımlarının birbirinden bağımsız iki program arasında yayınlanması esas olacak. Ancak program tanıtımları program bütünlüğü ve içeriğini zedelemeyecek şekilde program içine de yerleştirilebilecek. 
     Programların, program tanıtımları, reklam ve tele-alışveriş kuşakları ile özel tanıtıcı-spot reklamlarla kesilmesi halinde her kesinti arasında en az 20 dakika süre bulunacak. Program tanıtımları, program içindeki tek bir kesintide sadece bir tane olmak üzere yayınlanabilecek. 
     
     PROGRAM DESTEKLENMESİ 

     Yönetmeliğin program desteklenmesine ilişkin bölümünde de değişiklik yapıldı ve programların başında veya sonunda verilen sponsor reklamları, 5 saniyeden 10 saniyeye çıkarıldı. 
     Yeni düzenlemeye göre, yayın kuruluşları, program, konulu film veya diziler için gerçek veya tüzel kişilerden tamamen veya kısmen mali destek alabilecekler. 
     Yayınlanan herhangi bir programa tamamen veya kısmen mali destek sağlandığı takdirde, destek verenlerin kimliği programın başında ve veya sonunda görsel ve veya işitsel unsurlarla, televizyonda yazıyla, radyoda ise sözle toplam en fazla 10 saniye, reklam kuşakları ile program tanıtımı kesintilerinin sonunda ise toplam en fazla 5 saniye süre ile belirtilebilecek. 
     Desteklenen programların tanıtımlarında destekleyen gerçek ve tüzel kişilere atıfta bulunulamayacak ve destekleyen firma ismi program adının bir parçası olarak kullanılamayacak. 
     
</TEXT>
</DOC>
