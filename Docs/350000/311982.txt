<DOC>
<DOCNO> 311982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun38.html </URL>
<DATE> 2005/02/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Başkan Yardımcısı Türkiye'nin Kerkük endişeleri yersiz 
</HEADLINE>
<TEXT>

     Irak Devlet Başkan Yardımcısı Roj Nuri Şıveys, Türkiye ya da diğer ülkelerin Kerkük ile ilgili kaygılarının yersiz olduğunu söyledi. 
     Şıveys, Frankfurter Allgemeine gazetesinde yer alan demecinde, Türkiye'nin Kerkük'teki gelişmelerle ilgili kaygılarına ilişkin bir soruyu yanıtlarken, ''Türkiye ile iyi ilişkiler için çaba harcıyoruz. Ancak Kerkük, Irak'ın iç meselesidir. Bu konuda kararı Irak halkı verir'' dedi. 
     Kerkük'ün yerel Kürt hükümeti tarafından idare edilse de, edilmese de, bir Irak kenti olduğunu belirten Şiveys, ''Bu yüzden Türkiye ya da diğer ülkelerin bu bağlamdaki endişelerinin yersiz olduğunu düşünüyorum'' dedi. 
     Şıveys, Kerkük'teki sorunların çözümü ve kentin geleceğine ilişkin şunları söyledi 
     ''Kürtlerin hepsi, parlamento ve hükümet, Kerkük'ü Irak Kürdistanı'nın bir parçası olarak görüyor. Zaten böyle olmasaydı, Saddam Hüseyin'in etnik temizlik siyaseti gütmesi için bir neden olmazdı. Kerkük ve geçici Anayasa'nın 'tartışmalı bölgeler' diye nitelediği Kanakin, Mahmur ve Sincar gibi diğer Kürt bölgeleri için yasal olarak bir çözüm belirlendi. Geçici anayasa, bu sorunların çözümü için yol gösteriyor. Biz bundan memnunuz. Önemli olan bu yolun izlenmesi. Bunun ilk adımı da, Kürtlerin bu bölgeler üzerindeki hakları ile gayrimenkullerini geri almaları ve Saddam tarafından buralara getirilen yabancıların kendi bölgelerine dönmeye ikna edilmeleridir. Atılması gereken ikinci adım ise vilayet sınırlarıyla ilgili manipülasyonun geriye döndürülmesidir. Daha sonra da bölge halkı referanduma giderek, bölgelerinin Kürdistan'la birleşmek mi istediğine yoksa başka bir yol mu izlemek istediğine karar vermelidir'' Şıveys, Suriye ve İran'ın Irak'ın içişlerine karışıp karışmadığı sorusunu, ''Tüm komşularımızla iyi komşuluk ilişkilerinden ve başkalarının içişlerine karışılmamasından yanayız. Irak'taki şiddet, yabancı güçlerin etkisi olmadan mümkün değil. Bu, bunların komşu devletlerimiz olduğu anlamına gelmiyor. Fakat komşu devletler içinde bu şiddeti destekleyen güçler mevcut'' şeklinde cevaplandırdı. 
     
</TEXT>
</DOC>
