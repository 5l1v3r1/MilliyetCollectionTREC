<DOC>
<DOCNO> 340335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/guncel/gun03.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç kilit isim tahliye edildi 
</HEADLINE>
<TEXT>


Enerji ihalelerinde yolsuzluk yaptıkları iddia edilen sanıklar rastlantı ve bağlantılar öne sürerek 'suçsuzuz' dediler. Mahkeme, Piyade, Nasıroğlu ve Kazancı'yı tahliye etti 

TÜRKER KARAPINAR Ankara 

Enerji Bakanlığı ihalelerine fesat karıştırdıkları iddiasıyla 18 kişi hakkında çete suçundan açılan iddianamede adı geçen AKP Ağrı Milletvekili Cemal Kaya'nın milletvekilliğinden istifa etmesine yol açan davanın görülmesine dün başlandı. 5 sanıktan Elektrik Üretim A.Ş. EÜAŞ Genel Müdür Vekili Önder Piyade, AKP'den CHP'ye geçen Nezir Nasıroğlu'nun amcasının oğlu Fernas şirketinin ortağı Muzaffer Nasıroğlu ve AKSA Holding Yönetim Kurulu üyesi Cemil Kazancı tahliye edildi. 
Davanın dünkü ilk duruşmasına, 5'i tutuklu 15 sanık ile avukatları katıldı. Suçlamaları reddeden İbrahim Selçuk, şunları söyledi "EÜAŞ Genel Müdür Yardımcısı Servet Üst, akrabamdır. Arayarak, tanıdığının sünnet düğünü olduğunu söyledi. Yeğenim Yalçın Selçuk'la 150 YTL değerinde 1 çeyrek, 1 yarım altın gönderdim. Üst, sonra altınların parasını bana iade etti. 
Üst'e bir adet Motorola marka cep telefonu gönderdiğim iddia ediliyor. Kimseye cep telefonu göndermedim. Telefon görüşmelerinde geçen Servet de, Servet Üst değildir. 'Üst, Üst' olarak belirttiğim husus, cep telefonunun bir üst modeli olduğu anlamına geliyor. Üst'e 4 bin YTL değerinde bir kol saati göndermedim. Üst ve Piyade'yle İstanbul Hyatt Oteli'nde bir gece beraber kaldık. Onlara kadın temin etmedim. Üst'e Ere Oto galerisinden 70 bin YTL'ye aldığım iddia edilen Passat marka otomobil makam aracımdır. Nasıroğlu'ndan borç istedim. Yurtdışında olduğunu söyledi. Daha sonra bir alacağımı tahsil edip, aracın parasını ödedim. Nasıroğlu'yla görüşmemde, 'sayın bakanım', 'genel müdürüm' dediğim kişi yeğenimdir. Kendi aramızda böyle latifeler yaparız. Doğum günü olduğu için kendisine sürpriz yapacaktım." 

İlaç tarifi 
Piyade ise İstanbul'da 27 Temmuz 2004'te Swiss Otel resepsiyonuna kendisine verilmek üzere Selçuk'un bıraktığı öne sürülen para zarfıyla ilgili, "Karaciğerimde büyüme vardı. Kardeşim Öner Piyade, Çinli bir doktordan ilaç tarifi yazan bir liste aldığını ve beni otelde beklediğini söyledi. Bursa'dan geliyordum. Geç kalınca, kardeşim tarifi otelde bulunan Selçuk'tan almamı söyledi. Otele geldim. Selçuk yoktu. Zarfı görevlilere bırakmış, ben de aldım" dedi. 
Piyade, makam odasının arkasında açılmamış halde bulunan toplam 3350 YTL değerindeki gerdanlık, elmas tek kolye, üzerinde İ.S. harfleri yazan Longines marka erkek kol saati ve Edoks marka kol saatlerinden haberinin olmadığını savundu. 
Mahkeme, Piyade, Nasıroğlu ve Kazancı'nın tahliyelerine, Selçuk ve Üst'ün tutukluluk halinin devamına karar verdi. 


</TEXT>
</DOC>
