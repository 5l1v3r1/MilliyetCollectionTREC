<DOC>
<DOCNO> 333622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun26.html </URL>
<DATE> 2005/04/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Vize skanalı..Fischer'in ifadesinin TV'den naklen yayımlanması bekleniyor 
</HEADLINE>
<TEXT>

     Almanya Dışişleri Bakanı Joschka Fischer'in, bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleriyle ilgili olarak 25 Nisan'da Araştırma Komisyonu'nda vereceği ifadenin televizyondan naklen yayımlanması bekleniyor. 
     Araştırma Komisyonu'nda yer alan tüm parti üyeleri, komisyonda verilecek ifadelerin naklen yayımlanması yönünde oybirliğiyle karar aldı. 
     Tavsiye niteliğindeki karar doğrultusunda, daha önce vize genelgesini hazırlayan eski Dışişleri Bakanlığı Müsteşarı Ludger Volmer ve Almanya'nın BM Büyükelçisi, eski Bakanlık Müsteşarı Günter Pleuger'in vereceği ifadelerin de 21 Nisan'da televizyondan naklen yayımlanması bekleniyor. 
     Araştırma Komisyonu'ndaki toplantıların naklen yayımlanabilmesi için ifade verecek kişilerin buna onay vermesi gerekiyor. 
     Komisyonda, Federal İçişleri Bakanı Otto Schily'nin de 8 Temmuz'da ifade vermesi öngörüldü. 
     Eski Federal İçişleri Bakanı Manfred Kanther ile eski Dışişleri Bakanı Klaus Kinkel'in de komisyonda ifade vermeleri bekleniyor. 
     Bu arada komisyonda ifade veren çok sayıda üst düzey Dışişleri Bakanlığı yetkilisi, usulsüzlüklerin kendi suçları olmadığını belirterek, eski federal hükümetin vize uygulamasının büyük ölçüde korunarak sürdürüldüğünü kaydetti. 
     
</TEXT>
</DOC>
