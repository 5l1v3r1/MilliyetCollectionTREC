<DOC>
<DOCNO> 331876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/spo02.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Stepne İkitelli 
</HEADLINE>
<TEXT>


Fenerbahçe ile Galatasaray, kendi statlarında yaptıkları tribün çalışmalarının yeni sezona yetişmemesi halinde UEFA'ya alternatif olarak Olimpiyat Stadı'nı gösterdi 

CEMAL ERSEN 


Ezeli rakipler Fenerbahçe ile Galatasaray'ın yolu Atatürk Olimpiyat Stadı'nda birleşti. Gelecek yıl Avrupa kupalarında mücadele etmesine kesin gözüyle bakılan iki kulübün Şükrü Saracoğlu ve Ali Sami Yen'de yaptırdıkları tribün tadilatı UEFA yetkililerince "riskli" ilan edilince alternatif stat arayışında rota İkitelli'ye çevrildi. 
Fenerbahçe'nin Eylül, Galatasaray'ın ise Temmuz ayına kadar tadilatı bitirme sözünü kabul etmeyen UEFA, Futbol Federasyonu aracılığıyla isteklerini bildirdi. Sarı - Lacivertli ekibin Şampiyonlar Ligi'nde ön eleme oynama ihtimalini değerlendiren UEFA'yı ikna etmek için ay sonunda federasyondan bir heyetin İsviçre'ye gideceği öğrenildi. Alternatif olarak Olimpiyat Stadı'nın kabul edilmesi durumunda stadın sahibi görülen TMOK ile de Şampiyonlar Ligi maçları için anlaşma yapılmasının zorunlu olduğu bildirildi. 

'Pierre sağolsun' 

Fenerbahçe'yi galibiyete taşıyan Luciano, "Hooijdonk rakibi bloke etti, ben de kafayı vurdum" dedi 

Uzatmalarda attığı kafa golüyle Sarı - Lacivertli takımı galibiyete taşıyan Fabio Luciano karşılaşmadan sonra Pierre van Hooijdonk'a teşekkür etti. Kazanmak için takım halinde 95 dakika boyunca büyük bir mücadele ortaya koyduklarını dile getiren Brezilyalı savunmacı, "Antrenmanlarda Pierre'le bu pozisyonları çalışıyoruz. Hooijdonk rakibi bloke etti, ben de golü attım" diye konuştu. 
Kiralık sözleşmesi sezon sonunda bitecek olan Luciano kalmaya hazır olduğunu da söyledi. Sambacı, "Şu an sadece şampiyonluğu düşünüyorum. Sezon sonunda yöneticilerle konuşacağım. İsterlerse kalırım" dedi. 

Günübirlik seyahat 

Fenerbahçe, Sakaryaspor maçı öncesi Sapanca İlçesi'nin Kırkpınar Beldesi'ne gitti. Sakarya Üniversitesi'nin Kırkpınar'daki eğitim ve sosyal tesislerine saat 12.30'da gelen Sarı - Lacivertli futbolcular, öğle yemeğinin ardından dinlenmeye çekildi. Fenerbahçe kafilesi, saat 17.00'de tesislerden ayrılarak, maçın yapıldığı Adapazarı Atatürk Stadı'na geçti. 
Takımlarını desteklemek için Adapazarı'na giden Fenerbahçeli taraftarlar ise TEM otoyolu turnikelerinde polis tarafından kontrolden geçirildi. Alkollü oldukları belirlenen seyirciler, otobüslerden indirildi ve kente girmelerine izin verilmedi. 
Bu arada ellerinde numaralı tribün bileti olan Fenerbahçeli taraftarları polis içeri almak istemedi. Başkan Aziz Yıldırım Emniyet görevlileri ile saha içinde bir süre konuştuktan sonra sorun çözümlendi. 

Basket molası 

Başkan Aziz Yıldırım ile yöneticiler, Sakarya'ya giderken Fenerbahçe - Galatasaray basketbol maçını izlemek için mola verdiler. Bir restoranda karşılaşmayı seyreden kafile daha sonra yola devam etti. 

PAF'lar galip 

Fenerbahçe PAF Takımı deplasmanda Sakarya-spor'u yenmeyi başardı. Sarı - Lacivertliler, rakibine oranla daha etkili bir futbol ortaya koyduğu karşılaşmadan 3-1 galip ayrıldı. 

Tuncay sevgisi 

Sakaryasporlu taraftarlar karşılaşma öncesi eski oyuncuları Tuncay Şanlı ile Mahmut Hanefi'ye büyük sevgi gösterisinde bulundular. Tribünler uzun süre "Sakarya sizinle gurur duyuyor" tezahüratı yaptı. 



</TEXT>
</DOC>
