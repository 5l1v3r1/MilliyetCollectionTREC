<DOC>
<DOCNO> 314851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sondun06.html </URL>
<DATE> 2005/02/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irak'ta şiddet sürüyor 10 ölü 
</HEADLINE>
<TEXT>

     Irak'ta bugün meydana gelen şiddet olaylarında 10 kişi öldü. 
     Askeri kaynaklara göre, Irak ordusunda görev yapan üst düzey bir subay, bu sabah silahlı kişilerce Bağdat'ın kuzeyinde pusuya düşürülerek öldürüldü. 
     Iraklı Yüzbaşı Saad Emcad yaptığı açıklamada, pusuya düşürülen üst düzey subayın adını ya da rütbesini belirtmedi. 
     Bu arada Ürdünlü Ebu Musab El Zerkavi'ye bağlı grup, bu sabah Irak'ın kuzeyindeki Taci kampının komutanı Iraklı General Cadaan Melih'in öldürüldüğünü ileri sürdü. 
     Grubun bir internet sitesinde yayımlanan açıklamasında, saldırıda 2 Iraklı askerin de öldürüldüğü belirtildi. 
     
     DİĞER ŞİDDET OLAYLARI 

     Irak polisi, Bağdat'ın 120 kilometre kuzeyindeki Samarra'da düzenlenen saldırıda, 2 Iraklının öldürüldüğünü 6 Iraklının yaralandığını açıkladı. 
     Başkentin 70 kilometre kuzeyindeki Duluiye bölgesinde, vurularak öldürülmüş 2 askerin cesetleri bulundu. 
     Hastane kaynaklarına göre, Musul'da belediye binasına düzenlenen roket saldırısından sonra çıkan çatışmada 2 sivil öldü, 2 sivil yaralandı. 
     Polis kaynakları, başkentin doğusunda, vurularak öldürülmüş 3 Iraklının cesetlerinin bulunduğunu, cesetlerde işkence izine rastlandığını duyurdu. 
     Yetkililer, ölenlerin kimliğinin henüz tespit edilemediğini ve cesetlerin asker ya da polislere ait olabileceğini söylediler. 
     
</TEXT>
</DOC>
