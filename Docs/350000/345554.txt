<DOC>
<DOCNO> 345554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo08.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kupa bizim olacak' 
</HEADLINE>
<TEXT>


Milan Teknik Direktörü Ancelotti, İstanbul'a şampiyonluk için geldiklerini söyleyip, "Liverpool karşısında iyi futbol oynayarak kazanmak istiyoruz. Takımımın form durumu hakkında en ufak kuşkum yok" dedi 


Carlo Ancelotti dev final öncesi iddialı konuştu. Deneyimli çalıştırıcı, İstanbul'a iyi oynayarak, kazanmak için geldiklerini söyledi. Liverpool'u çok iyi analiz ettiklerini belirten Milan Teknik Direktörü, "Finalde 90 dakika iyi oynamak önemli. Maçın başlarında iki takım da savunmalarına önem verecektir, daha sonra da gol için zorlayacaktır. Biz de iyi bir futbol sergileyerek sahadan galip ayrılmak istiyoruz" diye konuştu. Ancelotti, oyuncularının takımda son dönemde yaşanan düşüşün üstesinden geleceklerine inandığını kaydedip, Liverpool karşısında özellikle ilk dakikalarda gol bulmaları durumunda zafere çok yaklaşacaklarını söyledi. İtalyan teknik adam, "Türk taraftarlardan endişe etmiyorum. Türkiye'de çok maç oynadık. Bu maçlar son derece dostane ve barış içinde geçti. Şampiyonlar Ligi'nin havası zaten lige oranla daha yumuşaktır" diye konuştu. 10 gündür bu maça konsantre olduklarını vurgulayan Ancelotti, "Sezonun en önemli karşılaşması. 1 yıllık emeğimiz sözkonusu. Kazanmak zorundayız" yorumunu yaptı. 

Ambrosini sıkıntısı 

Milan dün akşam Atatürk Olimpiyat Stadı'nda yaptığı antrenmanla hazırlıklarını tamamladı. Kırmızı - Siyahlılar'ın taktik ağırlıklı idmanında teknik direktör Carlo Ancelotti bugün Liverpool karşısında uygulayacakları oyun planı üzerinde durdu. İtalyan temsilcisinde tek eksik Ambrosini. PSV önünde Milan'a turu getiren golü atan ve Ancelotti'nin 11'de oynatmayı düşündüğü Ambrosini'nin yokluğu deneyimli çalıştırıcıyı zorda bıraktı. 

Benitez kükredi 

Liverpool Teknik Direktörü Rafael Benitez, "Bugün kaybedecek hiçbir şeyimiz yok. Kupayı beşinci kez kazanmak muhteşem olacak" diye konuştu 


Rafael Benitez zorlu final öncesi takımına güveniyor. Liverpool'u 20 yıl aradan sonra Avrupa'nın 1 numaralı kupasında finale taşıyan İspanyol çalıştırıcı, "Zafer için açız. Milan'ın ağır basan tarafı olan tecrübesini bu şekilde karşılayacağız" diye konuştu. Milan'ın zayıf yönlerini tespit ettiklerini ifade eden Benitez, "Kaybedecek hiçbir şeyimiz yok. Ancak kazanırsak 21 yıl sonra gelen şampiyonluk muhteşem olacak" yorumunu yaptı. 
Benitez, "Bu tür maçları oynamak benim için çok güzel. Bugün bize kupayı kazandıracak şeyleri yapacağız. Bir gerginliğimiz, kuşkumuz veya kaygımız yok. Oyuncularımıza maçın tadını çıkarın, ne yapacağınızı biliyorsunuz, bunu yapın diyeceğim. Taraftarımız ve şehrimiz için bu kupayı almak istiyoruz. Çünkü dünyanın en iyi seyircisi bizde" ifadesini kullandı. Benitez ayrıca rakipte sadece Shevchenko için değil, herkese önlem alacaklarını kaydetti. 

İstanbul kazansın 

Atatürk Olimpiyat Stadı bu gece dev bir finale ev sahipliği yapacak. Milan ile Liverpool, Şampiyonlar Ligi kupasını müzesine götürmek için kapışıyor. 21.45'teki maçı İspanyol hakem Mejuto Gonzales yönetecek. Mücadeleyi Star TV naklen ekrana getirecek. Karşılaşma ilk kez böylesine önemli bir futbol organizasyonuna ev sahipliği yapacak Türkiye açısından da büyük sınav niteliği taşıyor. Liverpool kupaya 21 yıl, Milan ise 2 senedir hasret... 

Liverpool sorunsuz 

Liverpool, Atatürk Olimpiyat Stadı'nda dev maçın son provasını dün akşam yaptı. Taktik ağırlıklı çalışmada karşılaşmanın oyun planı üzerinde duruldu. Kırmızı - Beyazlılar'da sakat ve cezalı oyuncu bulunmuyor. Teknik Direktör Rafael Benitez ise kadro seçiminde son kararını veremedi. İspanyol çalıştırıcı, orta alanda Dieter Hamann ile Biscan arasında kimi oynatacağı konusunda kararsız. Benitez ayrıca tek forvetle başlaması durumunda Biscan'ı tercih edecek. Ancak Cisse de forma giyerse orta alandan bir oyuncu eksiltecek. 

Prova yaptılar 

Olimpiyat Stadı'ndaki tarihi maç öncesi Milan Kaptanı Maldini ve Liverpool Kaptanı Gerrard son provalarını yaptı. Statta bir araya gelen iki kaptana maçın İspanyol hakemi Gonzalez de başarılar diledi. Üçlü, UEFA'nın bu maç için dizayn ettiği, İstanbul'u simgeleyen özel bir topla poz verdiler. 

Seedorf h l aç 

Milan'ın Hollandalı futbolcusu Clarence Seedorf daha önce Şampiyonlar Ligi'ni 3 kez kazanmasının bugünkü final öncesi kendinde en ufak bir motivasyon eksikliği yaratmadığını söyledi. Milan'dan önce Real Madrid ve Ajax'la bu kupayı kaldıran yıldız oyuncu bugün de kazanmak için elinden geleni yapacağını belirtti. Seedorf, Liverpool'un uzun zamandır final oynamadığını, bunun da onları daha agresif yapacağını da sözlerine ekledi. 

Maldini'den ezan cevabı 

Paulo Maldini'den anlamlı cevap. Milan kaptanı, basın toplantısında bir gazetecinin "Burada günde 5 kez ezan okunuyor, bu sizin konsantrasyonunuzu etkiliyor mu " şeklindeki sorusuna "Son derece huzurlu ve güzel bir atmosfer içindeyiz. Hiçbir şeyden rahatsızlık duymadık" diye cevap verdi. Kupa 1'de 7. finaline çıkacak olan Maldini, 8 final oynayan efsanevi İspanyol Gento ile dün buluştu. 

'İspanya arkamızda' 

Liverpool'un Avrupa'daki en golcü ismi İspanyol Luis Garcia kendi ülkesinden büyük destek bekliyor. Yıldız oyuncu, Teknik Direktör Rafael Benitez ile birlikte takımda altı İspanyol'un bulunması nedeniyle İspanya'da herkesin Liverpool'un Milan'ı yenmesini isteyeceğini söyledi. Luis Garcia'nın bu sezon Şampiyonlar Ligi'nde beş golü bulunuyor. 

İstanbul aşığı 

Liverpool'un İspanyol yıldızı Xabi Alonso ise daha önce İstanbul'a 3 kez geldiğini belirterek, "İstanbul'u çok seviyorum" dedi. Nihat ile birlikte iki sezon Real Sociedad'da forma giyen Alonso, "İstanbul'u seviyorum. Buraya 3 kez geldim ve her zaman memnun oldum. Heyecan verici bir şehir burası. Biraz da heyecandan dün gece uyuyamadım. Milan favori ama böyle bir finalde herşey olabilir" açıklamasını yaptı. 



</TEXT>
</DOC>
