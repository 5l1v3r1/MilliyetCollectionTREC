<DOC>
<DOCNO> 301361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur09.html </URL>
<DATE> 2004/12/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kızını kazayla vurdu, paniğe kapılıp ''Maskeli bir kişi ateş etti'' dedi 
</HEADLINE>
<TEXT>

     Konya'da çocuğunu silahla kaza sonucu yaraladığı öne sürülen kişinin, paniğe kapıldığı için ilk ifadesinde ''yolda yürürken maskeli kişi ateş etti'' demesi üzerine polis alarma geçti. Alınan bilgiye göre, Molla Gürani Mahallesi'nde yaşayan Ahmet Ö. 36 kalçasından silahla yaralanan 2 yaşındaki kızı Sakine Ö'yü ambulansla Konya Numune Hastanesi'ne getirdi. 
     Ahmet Ö, inceleme yapmak için olay yerine gelen polis ekiplerine, çocuğunun, yolda yürürken bisiklete binmiş maskeli bir kişi tarafından kendilerine açılan ateş sonucu yaralandığını söyledi. 
     Kent merkezinde alarma geçen polis, uzun süre Ahmet Ö'nün verdiği eşkal doğrultusunda sokak ve caddelerde şüpheli araştırması yaptı. 
     Olayın meydana geldiği öne sürülen yerdeki vatandaşların silah sesi duymadıklarını açıklamaları üzerine soruşturmayı derinleştiren polis, Ahmet Ö'nün çocuğunu kazayla yaraladığı için paniğe kapılarak suçu başkasına attığını belirledi. 
     Ahmet Ö, evinde ruhsatsız tabancasını temizlediği sırada, dikkatsizlik sonucu tabancanın ateş alması nedeniyle aynı odada oynayan kızı Sakine Ö'yü kalçasından yaraladığını itiraf etti. 
     Şüpheli, çocuğunu getirdiği hastanede gözaltına alındı. Olayla ilgili soruşturma başlatıldı. 
     
</TEXT>
</DOC>
