<DOC>
<DOCNO> 339056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/guncel/gun08.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Zana'ya inanmıyor' 
</HEADLINE>
<TEXT>


İHSAN DÖRTKARDEŞ DHA 

Eski Avrupa Parlamentosu Milletvekili Ozan Ceyhun, eski DEP Milletvekili Leyla Zana'nın inandırıcılığını kaybettiğini kaydetti. PKK çizgisindeki Roj TV'de 'Gündem' adlı programa Ceyhun'un yanı sıra, eski Tunceli Milletvekili Kamer Genç, eski Kültür Bakanı Fikri Sağlar, DEHAP Genel Başkan Yardımcısı Alaattin Erdoğan, Hollanda Eyalet Parlamentosu Milletvekili Mehmet Kaplan ile eski DEP Milletvekili Remzi Kartal katıldı. Ceyhun, Abdullah Öcalan'ı kastederek, "Üniformalı, apoletli birinin olduğu gibi, demokratik çözüm getireceğine inanmadığım, üzerinde hükümlü elbisesi olan bir kimseye ayak uydurulmasını doğru bulmuyorum. Avrupa Parlamentosu'nda böyle düşünenler çoğunlukta. Zana ve arkadaşlarının cezaevinden çıkınca bambaşka bir demokratik hareket içinde yer alacaklarına, geçmişten ders çıkardıklarına inanıyorduk. Artık buna kimse inanmıyor" dedi. 


</TEXT>
</DOC>
