<DOC>
<DOCNO> 332085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/ydemirkol.html </URL>
<DATE> 2005/04/11/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
İlahi bir gol 
</HEADLINE>
<TEXT>



23. dakikadaki akıl dışı golü sonrası Şimek'in eli gökyüzüne kalkmış, parmağı bulutların ardındaki bir kutsal ruhu işaret ediyordu. Rivayet o ki, Papa II. Jean Paul, Şimek'in ailesiyle aynı mahalleden gelmeymiş. O Papa ki, Boniek'in anlattığına göre 82 Dünya Kupası'nda üçüncü olan Polonya Milli Takımı için dua etmesi talebini Tanrı takım tutmaz diyerek reddetmiş. Şimek'in parmağı işte o Papa'yı işaret ediyordu. 
Bir başka koyu Katolik ve ceza sahası dışından yediği gollerin sayısı bir elin parmaklarını geçmeyen Mondragon'un ilahi bir golle devirişini kutsal ruha ithaf ediyordu. Bu ikilinin ilahi karşılaşması dışında maçın ruhunu belirleyen başka karşılaşmalar da mevcuttu. Ligin en iyi iki sağ kanadı Yattara ve Ribery, en ideal Türk hücum hattı Hakan - Necati ve Gökdeniz - Fatih en işlevsel çapaları Hüseyin - Şimek ve Conceiçao - Ergün, en iyi savunma göbekleri Song-Tomas ve yerli karşılığı Erdinç - Tolga... 

Hatasız savunma 
Bununla da bitmiyor. Ligin en iyi iki klasik 4-4-2'si de yüzleşiyordu. İlk yarı için farkı belirleyen Hüseyin ve Şimek'in ezici üstünlüğü oldu. Tıpkı Necati - Hakan gibi Fatih - Gökdeniz ikilisi de ortalama performanslarının altında kalırken Hüseyin - Şimek ikilisi onların başıbozukluğunu hem ofansif hem de defansif yönde çok iyi çalışarak dengeledi. Daha fazla pozisyon bulmalarının, daha fazla topa sahip olmalarının temel nedeni buydu. Celaleddin ve Emrah'ın hücuma destek vermemesi Yattara'nın tüm büyük maçlarda olduğu gibi durgun kalışı ve Lee'nin büyük konsantrasyon kaybını hep bu ikili telafi etti. 
İkinci yarının karakter ve stratejisini, devre arasında yapılan değişiklikte görebilirsiniz. Yattara dışarı çıkıyor, Hasan Şaş giriyor. Hagi yüklenmek, Güneş garantilemek peşinde. Şenol Güneş'in planı ileri ikili performansı dışında tuttu. Savunma hata yapmadı. Orta saha yine taş gibiydi. Ama Gökdeniz'in tek kişilik şov peşindeliği, ikinci gol dışında, kontratak imkanlarını sıfırladı. 
Galatasaray ise bütün yüklenme çabalarına rağmen Hüseyin ve Şimek'le başlayan katı bloku delemedi. Tolga, Erdinç ve önlerinde Hüseyin, Milli Takım'lık bir oyunla Hagi'nin planını yok etti. İşin özü budur. 



</TEXT>
</DOC>
