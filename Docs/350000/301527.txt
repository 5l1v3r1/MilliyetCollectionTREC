<DOC>
<DOCNO> 301527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun19.html </URL>
<DATE> 2004/12/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
1500 kişilik adada 500 kişi hayatta kaldı, tsunami treni yuttu... 
</HEADLINE>
<TEXT>

     Hindistan'ın Andaman ve Nicobar takımadalarındaki bir adanın 1500 sakininden 1000'inin tsunami faciasında öldüğü bildirildi. 
     Sahil muhafaza yetkilileri, 1500 nüfuslu Chowra adasında felaketten sonra geriye sadece 500 kişinin kaldığını belirttiler. 
     
     ÖLÜM TRENİ 

     Depremin ardından oluşan tsunaminin en çok etkilediği ülkelerden Sri Lanka'da yetkililer, sular altında kalan bir yolcu trenindeki 1500 yolcunun hayatını kaybettiğinin sanıldığını belirttiler. 
     Kurtarma ekipleri, başkent Kolombo ile 110 km güneydeki Galle kenti arasında sefer yapmaktayken dev dalganın vurduğu trenden şimdiye dek 100 kadar cesedi çıkardılar. 
     
     MAYIN TEHLİKESİ 

     Bu arada, BM Çocuklara Yardım Fonu UNİCEF , tsunami felaketinin ardından, Sri Lanka'daki iç savaşın mirası olan mayınların, kurtarma ekipleri ve faciadan kurtulmayı başaranlar için büyük tehlike yarattığı uyarısında bulundu. 
     UNİCEF'ten yapılan açıklamada, su baskını ve dalgalarla topraktan çıkan ve bilinen mayın tarlaları dışına çıkan bu patlayıcıların, şu anda yerlerini gösteren levhalar ve işaretler olmaması nedeniyle büyük tehlike yarattığı belirtildi. 
     Açıklamada, asıl en büyük tehlikenin, mayınların yerlerini bilmeyen siviller evlerine dönmeye başladıklarında ortaya çıkacağı kaydedildi. 
     
</TEXT>
</DOC>
