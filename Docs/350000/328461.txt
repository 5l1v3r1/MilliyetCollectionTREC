<DOC>
<DOCNO> 328461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun34.html </URL>
<DATE> 2005/03/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Endonezya depremi Yunanistan'ı etkiler mi 
</HEADLINE>
<TEXT>

     Endonezya'da önceki gün meydana gelen depremin Yunanistan'ın bulunduğu bölgedeki fay hatlarını harekete geçirmesinin mümkün olmadığı değerlendirmesinde bulunuldu. 
     Yunanlı deprembilimci Gerasimos Papadopulos, Endonezya depreminin Yunanistan'dan çok uzakta olduğunu, bu çerçevede Ege bölgesinde yeni depremleri tetiklemesi olasılığının bulunmadığını kaydetti. 
     Papadopulos, Yunanistan'ın deprem kuşağı içinde yer aldığının bilindiğini, son yıllarda Yunanistan'da yüksek ölçekli depremlerin kaydedilmemesinin bir daha olmayacakları anlamına gelmediğini ve şiddetli bir deprem tehlikesinin var olduğunu söyledi. 
     Bölgesel fay hatlarının Richter ölçeğine göre 7.5 büyüklüğünde depremler verebileceğinin geçmişten günümüze çok kez kanıtlandığını belirten Papadopulos, bu büyüklükteki yeni bir sarsıntının ise Yunanistan için milli felaket olacağını vurguladı. 
     Papadopulos, Yunanistan'ın söz konusu büyüklükte bir depreme özellikle bilimsel açıdan hazır olmadığını sözlerine ekledi. 
     
</TEXT>
</DOC>
