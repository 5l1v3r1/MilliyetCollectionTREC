<DOC>
<DOCNO> 323636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun47.html </URL>
<DATE> 2005/03/14/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Şaron, Filistinli grupların ateşkes çağrısını reddetti 
</HEADLINE>
<TEXT>

     İsrail Başbakanı Ariel Şaron, Filistinli grupların resmi ateşkes çağrısını reddettiğini açıkladı. 
     Başbakanlıktan yapılan yazılı açıklamaya göre Şaron, bugün kendisini ziyaret eden Hollanda Başbakanı Jan Peter Balkenende'yle yaptığı görüşmede, ''Filistinlilerin üzerinde çalıştığı ateşkes, terör seçeneğini ortadan kaldırmıyor ve bir çözüm değil, bunu kabul edemeyiz'' dedi. Ariel Şaron, ''Terörist gruplar İsrail'e yönelik terör eylemlerine son vermeyecek, bu yüzden geçici sükunet görüntüsü altında siyasi süreci havaya uçurmaya karar verene kadar, onu rehin tutacaklar'' dedi. 
     Şaron ve Filistin Devlet Başkanı Mahmud Abbas, 8 Şubat'ta Mısır'da bir araya gelerek, 4 yıldan fazla zamandır süren şiddete son verdiklerini açıklamış ancak, Filistinli gruplar bu anlaşmayı resmen kabul etmemişti. 
     Mısır'da yarın bir araya gelecek Filistinli gruplar, İsrail'le şartlı ateşkese hazır olduklarını bildirmiş, toplantıya katılacak Hamas ve İslami Cihad yetkilileri de İsrail cezaevlerindeki Filistinli mahkumların serbest bırakılması garanti edilmezse ateşkes anlaşması yapmayacaklarını ifade etmişti. 
     
</TEXT>
</DOC>
