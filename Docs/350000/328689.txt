<DOC>
<DOCNO> 328689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur52.html </URL>
<DATE> 2005/03/30/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Isparta Valisi Parlak "İdarenin yanlış bir işlemi vardı, bundan dönüldü" 
</HEADLINE>
<TEXT>

     Isparta Valisi İsa Parlak, Sütçüler İlçesi Kaymakamı Mustafa Altınpınar'ın ilçede Orhan Pamuk'a ait kitapların toplatılmasına ilişkin kararına yönelik ''İdarenin yanlış bir işlemi vardı, idare bu yanlıştan döndü'' dedi. 
     Vali Parlak, AA muhabirine yaptığı açıklamada, Kaymakam Altınpınar'ın, Orhan Pamuk'un kitaplarının toplatılması yönündeki kararına ilişkin, İçişleri Bakanlığı'nın kendilerine inceleme başlatılması yönünde talimat verdiğini kaydetti. 
     Bir vali yardımcısının konuyu araştırmaya başlayacağını belirten Vali Parlak, inceleme sonucuna göre Kaymakam Altınpınar'la ilgili karar verileceğini dile getirdi. Vali Parlak, ''Kaymakam arkadaşımızın, olmaması gereken bir davranışı olmuş. İdarenin yanlış bir işlemi vardı, idare bu yanlıştan döndü'' diye konuştu. 
     Kaymakam Mustafa Altınpınar'ın, ilçesinde başarılı çalışmalara imza attığına da dikkati çeken Vali İsa Parlak, Altınpınar'ın tarımsal alanda yöre halkına istihdam yaratmak üzere çeşitli çalışmalar yaptığını kaydetti. Parlak, Altınpınar'ın eğitim ve turizm alanında da girişimlerde bulunduğuna dikkati çekti. 
     Sütçüler Kaymakamı Altınpınar, Pamuk'un sözde Ermeni soykırımına yönelik sözleri üzerine, kamu kitaplıklarındaki kitaplarının toplatılarak imha edilmesi emrini vermişti. 
     Emir sonrası kitaplıklarda Pamuk'un kitaplarının çıkmaması üzerine Kaymakam Altınpınar, ''Keşke yazıyı yazmadan önce ilçede Pamuk'a ait kitap olup olmadığını araştırsaydım diye düşünüyorum'' demişti. 
     Isparta Valisi İsa Parlak da yaptığı açıklamada, ''Altınpınar'ın yetkisini yanlış kullandığını ve bu yanlış emrin iptal edildiğini'' bildirmişti. 
     
</TEXT>
</DOC>
