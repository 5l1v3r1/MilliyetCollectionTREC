<DOC>
<DOCNO> 332117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun11.html </URL>
<DATE> 2005/04/11/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Kırgısiztan'da Kulov'un Devlet Başkanlığı önünde engel kalmadı 
</HEADLINE>
<TEXT>

     Kırgızistan Yüksek Mahkemesi, muhalefetteki Ar-Namıs Partisi lideri Feliks Kulov'u, hakkındaki yolsuzluk suçlamasından da akladı. 
     Yargıç Nizameddin Azimcanov, mahkemenin, Kulov hakkındaki, zimmetine para geçirme suçlamasını kaldırdığını söyledi. 
     Daha önce de görevini kötüye kullanma suçlamasından aklanan Kulov'un, devlet başkanlığı adaylığının önünde engel kalmadı. 
     Yüksek Mahkeme, geçen haftaki duruşmada, Kulov'un mahkumiyetine sebep olan ''görevini kötüye kullanma'' suçunu işlemediğine karar vermişti. Mahkeme, ''Kulov'un, Milli Güvenlik Bakanı olarak görev yaptığı dönemde yetki ve sorumluluklarını aşmak, kamu imkanlarını kötüye kullanmak suçlarının sabit olmadığını'' açıklamıştı. 
     Kulov, 2000 yılından önce Milli Güvenlik Bakanı olarak görev yaptığı dönemde ''görevini ve kamu imkanlarını kötüye kullanmak, görevi sırasında yetki ve sorumluluklarını aşmak, yolsuzluk yapmak'' gibi suçlardan yargılanmış ve 7 yıl hapis cezasına mahkum edilmişti. 2000 yılından bu yana cezaevinde bulunan Kulov, 24 Mart'taki ayaklanma ile cezaevinden çıkarılmış, güvenlik kuvvetleri koordinatörü olarak görevlendirilmişti. 
     Bu arada, Kırgız parlamentosu devrik Devlet Başkanı Askar Akayev'in istifasını görüşmek üzere toplandı. 
     
     PARLAMENTO, AKAYEV'İN İSTİFASINI ONAYLADI 

     Bu arada, Kırgızistan parlamentosu, devrik Devlet Başkanı Askar Akayev'in 5 Nisan'dan geçerli olmak üzere imzaladığı istifasını onayladı. 
     Parlamentonun bu sabah yapılan oturumunda, 45 milletvekilinden 38'i istifanın kabulü yönünde oy kullandı. 
     Parlamento ayrıca, devlet başkanlığı seçiminin tarihini 10 Temmuz olarak belirledi. 54 milletvekilinin katıldığı bu oylamada, 48 evet oyu çıktı. 
     
</TEXT>
</DOC>
