<DOC>
<DOCNO> 306483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy11.html </URL>
<DATE> 2005/01/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Depreme "ilahi ikaz" diyen gazeteciye tutuklama 
</HEADLINE>
<TEXT>

     Marmara'daki 17 Ağustos 1999 depremi için yaptığı "ilahi ikaz" yorumları nedeniyle TCK 312'nci maddeden hapis cezasına çarptırılan Yeni Asya Gazetesi yazarı Cevher İlhan, cezasının infazı için tutuklandı. 
     Yeni Asya Gazetesi'nden yapılan açıklamada, dün Ankara'daki evinden gözaltına alınan İlhan'ın tutuklanarak Ulucanlar Cezaevi'ne konulduğu bildirildi. Açıklamada İlhan'ın 17 Ağustos depremi nedeniyle yazdığı ve depremi "İlahi ikaz" diye yorumlayan ve depremle 28 Şubat arasında bağlantı kuran yazıları nedeniyle TCK'nın 312'inci maddesi uyarınca aldığı hapis cezasının Yargıtay tarafından onaylanarak kesinleşmesi sonucu, cezasının infazı nedeniyle tutuklandığı kaydedildi. 
     Açıklamada, gazetenin avukatı Ömer Faruk Yüksel'in TCK'da yapılan değişikliğin İlhan lehine yorumlanmamasına karşı çıkan görüşlerine de yer verildi. Avukat Yüksel, 312'inci maddenin de değiştirildiğini belirterek, "Cevher 
     İlhan'ın 312'inci maddenin eski şekliyle mahkum olduğu cezasının infazı AB sürecinde bir hukuk skandalıdır. Ciddi bir yol kazasıdır" dedi. 
     
</TEXT>
</DOC>
