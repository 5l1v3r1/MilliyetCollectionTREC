<DOC>
<DOCNO> 318479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun21.html </URL>
<DATE> 2005/02/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bush'a Avrupa gezisi ne getirdi 
</HEADLINE>
<TEXT>

     BBC 

      Slovakya, Bush'un dört günlük Avrupa gezisinin son durağıydı. 
     Avrupa gazetelerinde ABD Başkanı'nın yeniden iktidara gelmesinden sonra, Avrupa'yla ilişkileri tamir etmeyi hedefleyen ziyaretleri hakkında genel değerlendirmeler de yapılıyor. 
     Independent gazetesi başyazısında şu yorumda bulunuyor 
     "Başkan Bush'un turu, Amerikalıların ülkeleri dışında zorunlu rejim değişiklikleri yapma fikirlerinden vazgeçtikleri ya da istediklerini yapabilmek için yine silahlara başvurmaya hazır olmadıklarına Avrupalıları ikna etmek için pek birşey yapmadı. Küresel ısınma, Çin'e silah satışı, İran'la en iyi ne şekilde başedilebileceği gibi konular, Avrupalılarla Washington'u hala ayırıyor." Fransız Liberation gazetesi ise, Bush'un Avrupa gezisindeki en önemli noktanın bu gezinin gerçekleşmesi olduğunu yazıyor. Gazete şu yorumda bulunuyor 
     "Brüksel'i ikinci iktidarındaki diplomatik gezilerinin ilk durağı yaparak, Başkan Bush yeni bir Atlantik ittifakı için ilk adımı attığı izlenimi vermek istedi. Bush, Avrupa Birliği'nin bir güç odağı haline gelmesini engellemeya çalışmanın tehlikeli bir oyun olduğunu anlamış gibi görünüyor." İngiliz Guardian gazetesinde yer alan Sidney Blumenthal imzalı bir yazıdaysa şöyle deniyor 
     "Bush'a Avrupa'da yapılan karşılama, onun neo-muhafazakar bakış açısına kucak açmıyor, tersine bu bakış açısını geçmişe gömme çabası içeriyor. Yeni Avrupa, eski Bush'u bölmelere ayırmaya çalışıyor. Öyle ki, farklı olma sözleri verdikçe, Avrupa onu cesaretlendiriyor aynı kaldığı oranda da olanları görmezlikten geliyor. Alkışlarıyla, Avrupa Bush'u İran konusunda köşeye kıstırmaya başladı. Zaman içerisinde Bush ya müzakerelere katılacak ya da neo-muhafazakar tutumuna geri dönerek, Avrupa'yla ilişkileri enkaza döndürecek. Eğer saçma olmayan yolu seçerse, Avrupa, Bush'u bir dahaki gelişinde Beethoven'ın Kahramanlık Senfonisi Eroica'yla karşılamaya istekli olacaktır." 
     
</TEXT>
</DOC>
