<DOC>
<DOCNO> 331757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy09.html </URL>
<DATE> 2005/04/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Arınç Münferit olaylarla polis teşkilatı örselenmez... 
</HEADLINE>
<TEXT>

     TBMM Başkanı Bülent Arınç, ''Bir iki münferit olayı bahane ederek tüm polis teşkilatının örselenmesi, gözden düşürülmesi taleplerine karşı çıkıyorum'' dedi. 
     TBMM Başkanı Bülent Arınç, eşi Münevver Arınç'la birlikte çeşitli inceleme ve ziyaretlerde bulunmak üzere geldiği Çankırı'da, Bölge Trafik İstasyonu Denetleme Şube Müdürlüğü önünde Vali Ali Haydar Öner, Belediye Başkanı İrfan Dinç, Çankırı milletvekilleri Tevfik Akbak, Hikmet Özdemir, İsmail Ericekli, Emniyet Müdürü Vadi Çiçekli ve öteki yetkililer tarafından karşılandı. 
     Çankırı-Ankara karayolunun 7. kilometresinde İl Emniyet Müdürlüğü ve Özel İdare tarafından yaptırılan Mola Evi'nin açılışı için düzenlenen törende konuşan Arınç, Türk Polis Teşkilatı'nın 160. yıldönümünü kutlayarak, polislere başarı dileklerinde bulundu. 
     Son yıllarda polis teşkilatının eğitim konusunda ciddi ve büyük atılımlar gerçekleştirdiğine dikkati çeken Arınç, teşkilatın iç güvenlik konusunda yaptığı çalışmaları da takdirle karşıladığını kaydetti. 
     Türk Polis Teşkilatı'nın fedakar ve gayretli olduğunu, halkla bütünleştiğini vurgulayan Arınç, şöyle konuştu 
     ''Bir iki münferit olayı bahane ederek tüm polis teşkilatının örselenmesi, aşağılanması gözden düşürülmesi taleplerine karşı çıkıyorum. Türk Polis Teşkilatı, halkımızın yıllardan beri huzur ve güven kaynağıdır. Yanlışlıklar yapan, hata edenler olursa her mesleğin içinde, her kurumun içinde olduğu gibi bunlar soruşturulur, cezalandırılır. Ve yanlış yapmaya devam edenler olursa meslekten uzaklaştırılır. Ama bir, iki hadise bahanesiyle koskoca bir teşkilatı gözden çıkarmaya, kötülemeye, hele hele dışarıya ihbar etmeye hiç kimsenin hakkı da yetkisi de yoktur.'' Arınç, konuşmasının ardından eşi Münevver Arınç ve Vali Öner ile birlikte Çankırı'ya gelecek misafirlerin karşılanması ve istirahat etmeleri için yaptırılan Mola Evi'nin açılışını gerçekleştirdi. Mola Evi'nde incelemelerde bulunan Arınç, Emniyet Müdürlüğü'nce başlatılan ağaç dikme çalışmaları kapsamında evin bahçesine bir fidan dikti. 
     
     VALİ ÖNER ISLANDI 
     Bu arada, Arınç'ın dikilen fidana can suyunu vermesi için açılan hortumdan fışkıran su Vali Öner ve çevresindekilerin elbiselerinin ıslanmasına neden oldu. Öner, Valilik Konağı'na geçerek elbisesini değiştirdi. 
     Çankırı Valiliği'ni de ziyaret eden Arınç, burada gazetecilerin, Yunanistan'ın karasularını 12 mile çıkarmasını önlemek için TBMM'nin 10 yıl önce aldığı kararın kaldırılması gerektiği yönünde yaptığı açıklamalara yönelik sorularını yanıtsız bıraktı. 
     Arınç, Valiliği ziyaretinin ardından Belediye Başkanı İrfan Dinç'i de makamında ziyaret ederek, çalışmaları hakkında bilgi aldı. 
     
</TEXT>
</DOC>
