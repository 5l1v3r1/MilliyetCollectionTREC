<DOC>
<DOCNO> 339532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko25.html </URL>
<DATE> 2005/05/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABN Amro Dış ticaret açığından şu an için endişe duymuyoruz 
</HEADLINE>
<TEXT>

     ABN Amro Gelişmekte Olan Piyasalar Dünya Başkanı Zafar Alam, yatırımcıların Türkiye’ye olan ilgisinin, güçlü ekonomik göstergeler ve Ekim ayında başlayacak Avrupa Birliği’ne AB katılım görüşmeleri nedeniyle artarak devam ettiğini söyledi. 
     Alam, Türkiye finansal piyasalarındaki gelişmeleri değerlendirdiği basın toplantısında, olumlu gelişmelerin bu yıl da devam edeceğini belirterek, yıl sonuna kadar faiz oranlarının yüzde 12.5, enflasyonun yüzde 8 olacağı, Gayri Safi Milli Hasıla’nın GSMH en az yüzde 5.5’luk bir büyüme kaydedeceği görüşünü dile getirdi. 
     Şirketlerin fon kaynaklarını değiştirme ve düşük seviyede seyreden faiz oranlarından faydalanma istekleri sonucu, uluslararası şirket tahvil ihraçlarının 1.5 milyar dolara ulaşabileceğine dikkat çeken Alam, "Yatırımcıların Türkiye’ye olan ilgisi, güçlü ekonomik göstergeler ve Ekim ayında başlayacak AB katılım görüşmeleri nedeniyle artarak devam ediyor. Bu göstergelerin, Türkiye’ye portföy yatırımlarının artmasında önemli bir rol oynamasını bekliyoruz" dedi. 
     Türk sermayesinin, geçen yıl 2003 yılına göre yüzde 90 artış sağlayarak uluslararası finans piyasasından 50 sendikasyon kredisiyle toplam 8.5 milyar dolar finansman sağladığını belirten Alam, bu işlemlerden 19 tanesini ABN Amro’nun gerçekleştirdiğini kaydetti. 
     Alam, "2005’te de toplam sendikasyon kredisinin 10 milyar dolara çıkmasını bekliyoruz" dedi. 
     Türkiye ekonomisinde son yıllarda ciddi bir iyileşme olduğuna işaret eden Alam, "Bizim Türkiye’ye bakışımız son derece olumlu" diye konuştu. 
     
     "DIŞ TİCARET AÇIĞI İÇİN ŞU AN CİDDİ ENDİŞE DUYMUYORUZ" 
     Toplantıda soruları da yanıtlayan Zafar Alam, makroekonomik gelişmelerin olumlu seyretmesi, yabancı yatırımların artması, enflasyonun kontrol altında tutulması ve büyümenin beklenenin üzerinde gerçekleşmesinin, kurları TL lehine çevirdiğini belirterek, "Yıl sonunda dolar kurunun 1.30 seviyelerinde olacağını tahmin ediyoruz. 
     2006’da ise daha aşağı düşmesini bekliyoruz" dedi. 
     Alam, bir başka soru üzerine de, son dönemde ciddi sıkı mali politikalar uygulayan Türkiye’nin, borç stokunun GSMH’ye oranını yıllar itibariyle aşağı çekmeyi başardığını söyledi. 
     Dış ticaret açığının ise takip edilmesi gereken gösterge olduğunu ifade eden Alam, "Ancak şu an için ciddi bir endişe duymuyoruz" dedi. 
     Alam, ABN Amro’nun Türkiye’de özellikle kurumsal müşteri grubuna odaklandığını kaydederek, Türkiye’ye yüksek tutarda yurt dışından fon sağladıklarını ve yatırımlarını devam ettireceklerini anlattı. 
     2006’da yürürlüğe girecek olan Basel II kurallarına ilişkin bir 
     soru üzerine de Alam, bankanın bu konuya ilişkin kendi içinde ciddi değişiklikler yaptığını, bunun sadece Türkiye için değil, faaliyet gösterdikleri tüm ülkeler için geçerli olduğunu söyledi. 
     
     FED’İN FAİZ ARTIRIMI 
     Zafar Alam, "Amerikan Merkez Bankası’nın FED 0.25 puanlık faiz artışının Türkiye gibi gelişmekte olan piyasaları nasıl etkileyeceği" yönündeki bir soruyu da, şöyle yanıtladı 
     "Son 10 yılda gelişmekte olan ülkelerin kredi notlarında ciddi artışlar gördük. Bugün gelişmekte olan ülkelerin yüzde 50’sinden fazlası yatırım yapılabilir seviyede kredi notuna sahip. O nedenle eskiye oranla bu tür faiz artışlarının olumsuz etkisi daha az oluyor." Alam, ABD’deki faiz artışlarının ABD hazine bonolarına az da olsa etki yaptığını belirterek, bunun gelişmekte olan ülkelerin borç marjlarını yukarı çektiğini kaydetti. 
     
</TEXT>
</DOC>
