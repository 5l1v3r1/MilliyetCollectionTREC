<DOC>
<DOCNO> 313839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy09.html </URL>
<DATE> 2005/02/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Başesgioğlu SSK'lılar yarından itibaren eczanelerden ilaç alacaklar 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''SSK'lıların yarından itibaren SSK ile sözleşme yapan eczanelerden ilaçlarını alabileceğini'' bildirdi. 
     Bakan Başesgioğlu, DİSK'e bağlı Sosyal-İş Sendikası ile Metro Cash Carry Türkiye arasında bağıtlanan toplu iş sözleşmesi imza töreni sonrasında basın mensuplarının ''SSK'lıların serbest eczanelerden ilaç alım imkanı''na ilişkin soruları üzerine şunları söyledi 
     ''SSK'lı vatandaşlarımız ve emeklilerin serbest eczanelerden ilaç almalarına ilişkin protokol daha önce imzalanmıştı. Bu protokol mutabakatı gereği uygulamanın 10 Şubat'ta başlayacağını ifade etmiştik. Bakanlık olarak, 10 Şubat itibariyle bu uygulamanın başlaması konusunda her türlü hazırlığı yaptık. SSK'lılar, yarından itibaren SSK ile sözleşme yapan eczanelerden ilaç alacaklar. Ayrıca, SSK hastanelerinden de belirli süre için ilaç alınmaya devam edilecek. Hem SSK hastanelerindeki eczaneler belli bir süre açık kalacak, hem de sözleşmesini yapan eczanelerden vatandaşlarımızın ilaçlarını almaları kolaylaşacak. 
     10 Şubat'ta bu uygulamaya başlayacağız, ancak Türkiye'nin her yerinde uygulamaya geçmek mümkün değil. Bunu kademeli bir şekilde ülkenin her tarafında yaygınlaştıracağız.'' 
     SSK ile sözleşmeyi yapan eczanelerin bu hizmeti vereceğini, ancak eczaneleri de ''sözleşme yapmaları'' konusunda zorlayamayacaklarını dile getiren Başesgioğlu, bunun bir kamu hizmeti olduğunu, SSK'lıların ilaca daha rahat erişebilmeleri için bu sosyal amaçlı projenin gerçekleştirildiğini söyledi. 
     Başesgioğlu, ''Geçiş döneminde olabilecek aksaklıkları önlemeye ilişkin cumartesi ve pazar günü de kurumlarımızı açık tutarak, eczanelere şifre vermeyi ve sözleşme yapma imkanı sağlamayı da düşünüyoruz'' diye konuştu. 
     Bir gazetecinin ''Eczacıların geri ödemeler konusunda sıkıntı yaşanabileceğine ilişkin endişeleri var'' sözleri üzerine de Çalışma ve Sosyal Güvenlik Bakanı Murat Başesgioğlu, şöyle dedi 
     ''Eczacıların geri ödemeler konusunda gecikmeler dolayısıyla endişeleri var. Gerek Maliye Bakanlığı, gerekse biz, geri ödemelerde mağdur olmamaları için elden gelen gayreti göstereceğiz. Sektörle birlikte bir finansman kurumu vasıtasıyla bu konudaki mağduriyetlerin önlenmesi konusunda düşünceler var. Bu konuda yardımcı olmaya hazırız.'' 
     
</TEXT>
</DOC>
