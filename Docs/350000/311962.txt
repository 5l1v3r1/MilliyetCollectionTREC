<DOC>
<DOCNO> 311962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun17.html </URL>
<DATE> 2005/02/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hollanda'da PKK'lılardan biri serbest 
</HEADLINE>
<TEXT>

     Hollanda'da çeşitli suç olaylarına karıştıkları ve terör örgütü PKK için zorla para topladıkları gerekçesiyle önceki hafta gözaltına alınan iki sanıktan birinin, serbest bırakıldığı açıklandı. 
     Savcılıktan yapılan açıklamada, Rotterdam ve Lahey'de gözaltına alınan terör örgütü üyesi sanıklardan biri serbest bırakılırken, diğerinin gözaltı süresinin devam ettiği belirtildi, ancak ayrıntılı bilgi verilmedi. Açıklamada, güç kullanılarak zorla para alınan bir işadamının şikayeti üzerine sanıkların yakalandığı ve aynı suçla ilgili Almanya'da da bir kişinin gözaltında bulunduğu anımsatıldı. 
     Terör örgütü üyesi sanıklar, tehdit, şantaj, suç örgütüne üye olma, zorla para toplama gibi çeşitli eylemlerle suçlanıyor. 
     Savcılığa göre, terör örgütü PKK üyesi her üç sanık da, örgüte parasal destek sağlamak amacıyla bir fon oluşturulması yönünde faaliyet gösterdi, fona uyuşturucu ticareti yoluyla para aktardı, özellikle Kürt kökenli işadamlarından para topladı, vermeyenlerden bunu tehdit ve şantajla aldı. 
     Savcılık açıklamasında, toplanan paraların da, terör örgütü PKK'nın Türkiye'deki terör eylemlerinin finansmanında ve Hollanda'daki Kürt Kültür Merkezleri adıyla faaliyet gösteren dernekler aracılığıyla terör örgütüne Avrupa'dan katılacak teröristler masraflarının karşılanmasında kullanıldığı belirtildi. 
     Hollanda'da geçen kasım ayında terörle mücadele çalışmaları kapsamında terör örgütü PKK'ya karşı ülke genelinde bir dizi operasyon düzenlenmiş ve 30'dan fazla üyesi gözaltına alınmıştı. 
     Aramalarda, bir eğitim kampı da ortaya çıkarılmış ve burada, Türkiye'de terör faaliyetlerine hazırlık amacıyla eğitim yapıldığı belirlenmişti. Eğitim kampında yakalananlardan halen 20 kişi tutuklu bulunuyor. 
     
</TEXT>
</DOC>
