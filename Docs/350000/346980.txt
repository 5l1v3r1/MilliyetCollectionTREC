<DOC>
<DOCNO> 346980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sontur14.html </URL>
<DATE> 2005/05/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kendisine yol vermeyen araca kurşun yağrdırdı 1 ölü, 3 yaralı 
</HEADLINE>
<TEXT>

     Aydın’da kendisine yol verilmemesine sinirlenen sürücü, tabancayla 1 kişiyi öldürdü, 3 kişiyi de yaraladı. 
     Edinilen bilgiye göre, bir köy düğününden otomobilleriyle dönen Reşit Alatepe 30 ile Ertan Altın 30 arasında, "yol vermeme" nedeniyle Merkez’e bağlı Danişment Köyü yakınlarında kavga çıktı. 
     Kavga sırasında tabancasını çeken Reşit Alatepe, Ertan Altın’ı kalbinden, kavgayı ayırmaya çalışan Yusuf Akay, Mert Aydemir ve Emin Altındağ’ı da çeşitli yerlerinden vurdu. 
     Ertan Altın olay yerinde öldü, yaralılar Yusuf Akay, Mert Aydemir ve Emin Altındağ, Aydın Devlet Hastanesi’ne kaldırılarak, tedavi altına alındı. Yaralıların sağlık durumlarının iyi olduğu öğrenildi. 
     Olaydan sonra aracını bırakarak kaçan Reşit Alatepe’nin yakalandığı, soruşturmanın sürdürüldüğü bildirildi. 
     
</TEXT>
</DOC>
