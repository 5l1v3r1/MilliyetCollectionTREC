<DOC>
<DOCNO> 314389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun32.html </URL>
<DATE> 2005/02/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
KKTC ve Rum kesimi arasında Güzelyurtlu gerginliği 
</HEADLINE>
<TEXT>

     KKTC Cumhurbaşkanı Rauf Denktaş, Rumların, Güney Kıbrıs'ta işlenen Güzelyurtlu ailesi cinayetiyle ilgili delillerin ''ellerinde olduğunu'' belirttiğini, ancak bu delilleri BM yetkililerine dahi gösteremediklerine işaret ederek, ''Açıkçası 'sahte hükümet' unvanlarının arkasına saklanarak yeni kanunsuzluklara tevessül etmektedirler'' açıklamasını yaptı. 
     Denktaş, yazılı açıklamasında, Rum yönetimi lideri Tasos Papadopulos'a sert tepki gösterdi. Denktaş, ''Güney'i kara para aklama, fuhuş ve mafyaların at oynadıkları bir ülke haline getiren, eski Yugoslavya Devlet Başkanı Slobodan Miloşeviç'in paralarını aklayan Papadopulos'un, sırça bir köşkte oturduğunu ve kimseye taş atacak hali olmadığını unuttuğunu'' belirtti. 
     
     ''PAPADOPULOS İLERİ GİTTİ' 
     ''Papadopulos'un tanıma fobisinin arkasına saklanarak iğrenç bir cinayetin takibini önlediğini'' kaydeden Denktaş, ''Papadopulos'un işi palavraya dökerek, Kuzey'deki makamların yasadışılığı cesaretlendirdiğini, Kuzey'in kanun kaçaklarının ini haline geldiğini söyleyecek kadar ileri gittiğini'' ifade etti. 
     ''Kıbrıs'ı işgal siyaseti güden, EOKA cinayetlerinin sorumlusu olduğunu unutan Papadopulos'un kimseye taş atacak hali olmadığını'' kaydeden Denktaş, Kuzey'de yakalanan kişilerin anayasal haklarının Türk mahkemelerinde yargılanmak olduğunu bildirdi. 
     Denktaş, ''Papadopulos'un, keyfince var veya yok ettiği 1960 Anayasası'nda da durumun böyle olduğunu bildiğini'' belirtti. 
     Denktaş, ''O halde hangi hak ve hukuka, hangi yasaya veya anayasaya dayanarak bu insanların Rum hakimler önüne çıkarılmasını istemektedir '' diye sordu. 
     Cumhurbaşkanı Denktaş, açıklamasını şöyle sürdürdü 
     '' Delil vardır diyorlar. Bu delilleri BM yetkililerine bile gösterememişlerdir. Açıkçası, 'sahte hükümet' unvanlarının arkasına saklanarak yeni kanunsuzluklara tevessül etmektedirler. Kanunsuz yere öldürdükleri, alıp kaybettikleri yüzlerce Türkün tazminatını ödemek bir yana '1963-1974 arası tek bir Türk öldürülmedi' diyen Papadopulos'a, 103 Türk köyünün çoğunda taş üzerinde taş bırakmadıklarını, 'mecburi istimlak' görüntüsü altında Türklere ait toprakları tapularına geçirdiklerini, 'tazminat' dendiğinde 'anlaşmadan sonra' cevabını verdiğini hatırlatmakta yarar vardır.'' Denktaş, ''toplu mezarlara gömülenlerin aileleri kan ağlarken Kayıp Şahıslar Komitesi'ni yıllardır çalıştırmayıp Rum kayıplar konusunu Avrupa İnsan Hakları Mahkemesi'ne götürerek, propagandayı yeğleyen Papadopulos'tan bu taktiklerden vazgeçip insanlık ve uzlaşma yoluna gelmesini talep etmenin hakları olduğunu'' kaydetti. 
     ''Korkunun ecele yararı yoktur. Tanıma korkusu ile gözlerini ne kadar kapatsalar, Kuzey'de ayrı self-determinasyon hakkı olan Türk halkının devletsiz bırakıldığı için kurduğu 21 yaşında devleti ve 40 yıldır kendi kendini idare etmiş olma gerçeği vardır'' diyen Cumhurbaşkanı Denktaş, uzlaşma ve birleşmenin, bu iki eşit ve egemen halkın anlaşmasına bağlı olduğunu bildirdi. 
     Denktaş, Rum liderliği sahte unvan arkasına saklanarak Kıbrıs'a sahip çıkma hayalinden vazgeçmeden iki halk arasında uzlaşmanın çok zor olacağını da belirtti. 
     
</TEXT>
</DOC>
