<DOC>
<DOCNO> 343935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun07.html </URL>
<DATE> 2005/05/19/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD'den Suriye'ye Zerkavi suçlaması 
</HEADLINE>
<TEXT>

     ABD yetkilileri, Irak’taki el Kaide örgütünün lideri Ebu Musab el Zerkavi’nin geçen ay Suriye’de üst düzey yardımcıları ile bir toplantı yaptığını ileri sürdü. 
     Kimliğinin açıklanmasını istemeyen üst düzey bir Amerikalı askeri yetkili, gazetecilere yaptığı açıklamada, Irak’ta yapılan genel seçimlerden sonra şiddet olaylarının ve direnişin azalmasından endişelenen Zerkavi’nin, bu toplantıda intihar saldırılarının artırılması emrini verdiğini ileri sürdü. 
     Amerikalı askeri yetkili, 28 Nisan’da yeni hükümetin ilanından sonra yapılan intihar saldırılarında 500 kişinin öldüğüne dikkat çekti. 
     Amerikalı yetkili, Zerkavi ve üst düzey yardımcılarının en az 5 kez Irak dışındaki ülkelerde toplandığını ileri sürdü. 
     En son toplantının son 30 gün içinde Suriye’de yapıldığını söyleyen yetkili, İran’da toplantı yapılmadığını kaydetti. 
     Yetkili ele geçirilen direnişçilerin sorgularından, Irak askeri kaynaklarından ve bölgedeki istihbarat elamanlarından alınan bilgilerin son toplantının Suriye’de yapıldığını gösterdiğini ileri sürdü. 
     Amerikalı yetkili Zerkavi’nin intihar saldırılarının artırılması emrinden sonra Mayıs ayında Irak’ın başkenti Bağdat’ta çoğunluğu intihar saldırısı olmak üzere 21 bomba yüklü araçla saldırı yapıldığını, halbuki 2004 yılı boyunca bu türden 25 saldırı yapıldığını söyledi. Askeri yetkili, geçen Şubat ayından bu yana 130’a yakın bomba yüklü aracın patladığını ya da etkisiz hale getirildiğini de kaydetti. 
     Yetkili bombalı araçlarla yapılan saldırılardaki artışa rağmen, diğer türden saldırıların son aylarda azaldığını söyledi. 
     
     GENERAL ABIZAID 
     ABD’nin Ortadoğu’daki kuvvetlerinin komutanı General John Abizaid ise Zerkavi’nin katıldığı bir toplantının Suriye’de yapıldığı haberine ne doğrulayabileceğini ne de yalanlayabileceğini söyledi, ancak direnişçilerin Suriye’de faliyette bulunduğunun açık olduğunu söyledi. 
     "Şiddetin Suriye’den kaynaklanması veya Suriye’de planlanmasını önlemek için Suriye hükümeti elinden geleni yapmalıdır" diyen Abizaid, Suriye’nin çabalarının yeterli olup olmadığının sorulması üzerine, "Hayır, Suriye hükümetinin yaptıklarının yeterli olduğunu düşünmüyorum" dedi. 
     
</TEXT>
</DOC>
