<DOC>
<DOCNO> 324538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur34.html </URL>
<DATE> 2005/03/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gazeteciler Yeni TCK için yürüdü 
</HEADLINE>
<TEXT>

     Gazeteciler, 1 nisanda yürürlüğe girecek yeni Türk Ceza Kanunu TCK nedeniyle Sultanahmet'teki İstanbul Adliye Sarayı'na yürüyüş düzenledi. 
     Türkiye Gazeteciler Cemiyeti'nin TGC 'Gazetecileri Adliye Yollarına Alıştırma Yürüyüşü' adı altında düzenlenen yürüyüş saat 11.00'de başladı. 
     Babıali Caddesi'nden Sultanahmet'e doğru alkışlarla yürümeye başlayan grubun içinde TGC Başkanı Orhan Erinç, KESK Genel Başkanı Sami Evren, TGS Genel Başkanı Ercan İpekçi ve İstanbul Barosu Başkanı Kazım Kolcuoğlu ile çok sayıda gazetecinin katıldığı yürüyüşün bitiminde, TGC yönetimi tarafından basın açıklaması yapılacak. 
     
     Erdoğan'a mektup 
     Gazetecilik meslek örgütleri, dün Başbakan Recep Tayyip Erdoğan'a ortak imzalı bir mektup göndererek, 1 nisanda yürürlüğe girecek yeni Türk Ceza Kanunu'nun TCK basın ve düşünce özgürlüğüyle ilgili maddelerinin çok sayıda gazetecinin cezaevine girmesine neden olacağından duyulan kaygıyı iletti. 
     Türkiye Gazeteciler Cemiyeti Başkanı Orhan Erinç'in de aralarında bulunduğu kalabalık bir grup, mektupta, gerek 5187 sayılı yeni Basın Kanunu, gerekse 5237 sayılı yeni Türk Ceza Kanunu ile ilgili olarak TBMM'de yapılan görüşmeler sırasında ve öncesinde ilgili bakanlıklara ve Meclis komisyonlarına iletilen öneri ve çeşitli ve silelerle yapılan uyarıların dikkate alınmadığı ifade edildi. 
     Basın Kanunu'nun diğer bazı maddelerindeki çekinceler bir yana, özellikle 19'uncu maddenin sakıncalarının uygulamada görülmeye başlaması nedeniyle mektubun yazıldığı belirtilen metinde, buna örnek olarak 79 gazeteci hakkında yapılan suç duyurusu ve başlatılan soruşturmalar gösterildi. 
     
     Erteleme istemi 
     Geçtiğimiz salı günü toplanan Medya Çalışma Grubu da 1 nisanda yürürlüğe girecek yeni Türk Ceza Kanunu'nun altı ay ertelenmesini istedi. Basın Konseyi Başkanı Oktay Ekşi, beş kişiden oluşan uzmanlar grubunun yasadaki aksaklıkların düzeltilmesi konusunda çalışma yapacağını ifade ederek, somut önerilerin önümüzdeki günlerde Ankara'da yetkililere iletileceğini açıkladı. 
     
</TEXT>
</DOC>
