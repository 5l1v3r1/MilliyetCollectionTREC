<DOC>
<DOCNO> 305976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/guncel/gun06.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski dostlar yardım bekliyor 
</HEADLINE>
<TEXT>



KURTULUŞ SAVAŞI'nda Hintli Müslümanlarla birlikte Türkiye'ye maddi yardımda bulunan Açeliler de, eski dostlarının yardımını bekliyor. Sumatra Adası'nın kuzeydoğu ucunda yer alan depremin en çok vurduğu bu küçük ülkenin halkıyla Türk halkı arasında yaklaşık 450 yıl öncesine dayanan çok güçlü tarihsel bağlar bulunuyor. Osmanlı'dan binlerce kilometre uzakta olmasına rağmen kalesine Osmanlı sancağını diken ve padişah adına hutbe okutan Açe'de, Babürlüler ve Hint sultanlıkları dönemlerinden kalma Türkler de yaşıyor. Türk Tarih Kurumu Başkanı Prof. Dr. Yusuf Halaçoğlu, Açeliler ve Hintli Müslümanların, Kurtuluş Savaşı sırasında topladıkları 1000 lirayı Türkiye'ye gönderdiklerini anlattı. Halaçoğlu, Atatürk'ün de paranın bir bölümünü savaşta yakılıp yıkılmış yerlerin onarımına harcadığını, bir kısmını da İş Bankası'na kuruluş sermayesi yaptığını söyledi. 1945'te Endonezya'nın bağımsızlığını ilan etmesiyle bu ülkenin parçası haline gelen Açe, 1976'da Özgürlük Hareketi Liderleri Hasan Tira'nın ağzından bağımsızlığını ilan etti. Açeliler, bağımsızlık için referandum istiyor. 


</TEXT>
</DOC>
