<DOC>
<DOCNO> 330690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun34.html </URL>
<DATE> 2005/04/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Talabani seçilince Kerkük'te sevinç, Bağdat'ta saldırılar... 
</HEADLINE>
<TEXT>

     Irak Kürdistan Yurtseverler Birliği'nin IKYB lideri Celal Talabani'nin geçici devlet başkanı seçilmesinin ardından, Kerkük'te yaşayan Kürtler sevinç gösterileri yaparken, Bağdat saldırılara sahne oldu. 
     Irak'ın kuzeyindeki Kerkük'te sokaklara dökülen Kürtler, Talabani'nin devlet başkanı seçilmesini kutladı. 
     Başkent Bağdat'ta ise Ulusal Meclis'in yeni geçici devlet başkanını seçmek için toplandığı sırada, Tarım Bakanlığı ile yabancı müteahhitlerin kaldığı El Sedir otelinin yakınındaki bir caddeye havan topu saldırısı düzenlendi. 
     Bölgeden geçen bir Iraklı sivilin yaralandığı saldırının hedefi hakkında bilgi verilmedi. 
     Öte yandan, Bağdat'ta direnişçilerin saldırısına uğrayan Amerikalı bir askerin hayatını kaybettiği bildirildi. 
     Diyala bölgesinde çıkan çatışmalarda da 11 direnişçi ile 1 Iraklı askerin öldürüldüğü, 11'inin yaralandığı belirtildi. 
     Amerikan ordusu, aynı bölgede 2 Amerikan askerinin hayatını kaybettiğini bildirmişti. 
     Bu arada, Ulusal Meclis, bugünkü oturumunda, halen Savunma Bakanlığı tarafından kullanılan binaya taşınma kararı aldı. 
     
     SUDANLI REHİNELER SERBEST BIRAKILACAK 
     Öte yandan, Irak İslam Ordusu adlı örgüt, ''Amerikan güçleriyle işbirliği yaptıkları'' gerekçesiyle geçen ay kaçırdığı iki Sudanlı rehineyi serbest bırakacağını açıkladı. 
     Örgütün bildirisinde, Sudanlı şoförlerin ''samimi pişmanlıklarını belirtmeleri'' ve ''diğer nedenlerden dolayı'' serbest bırakılmalarına karar verildiği belirtildi. 
     Bildiride, ''diğer nedenlerin'' ne olduğu hakkında bilgi verilmedi. 
     Sudanlıların, Bağdat'ın kuzeyindeki bir hava üssünde bir Türk firmasında şoför olarak çalıştıkları bildirilmişti. 
     
</TEXT>
</DOC>
