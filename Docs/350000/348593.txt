<DOC>
<DOCNO> 348593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy02.html </URL>
<DATE> 2005/06/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AKP, Telekulak'a karşı blokaj uyguladı 
</HEADLINE>
<TEXT>

     AKP’nin telefon dinlemelerine karşı genel merkez binasında özellikle cep telefonları için "perdeleme" ya da "blokaj" adı verilen sistemle 2001 yılından bu yana önlem aldığı ortaya çıktı. 
     MİT’in Türkiye çapındaki telefonları dinlemesi olayı iktidar partisi AKP’de şaşırtıcı bulunmadı. Edinilen bilgilere göre AKP’lilerin MİT’in dinlemesine karşı telaşlanmaması, Dışişleri Bakanı Abdullah Gül’ün ofisindeki kuruluş çalışmalarının ardından 2001 yılındaki resmi kuruluşla birlikte AKP’nin, genel merkez binasında olası telefon dinlemelerine karşı önlem almasından kaynaklandı. 
     2001 yılından bu yana parti yönetimi, genel merkezde, 
     özellikle cep telefonlarının dinlenmesine izin vermeyecek sistemi uyguladı. 
     Teknik olarak "perdeleme" ya da "blokaj" adı verilen bu sistem, partideki tüm önemli görüşme ve toplantılarla Başbakan Erdoğan’ın genel merkezde bulunduğu anlarda işletildi. Sistem devredeyken, genel merkezde hiçbir cep telefonu kullanılamaz hale geldi. Sistem işlerken binanın yanı sıra genel merkezin bulunduğu cadde ve sokaklarda da aynı şekilde cep telefonu görüşmeleri yapılamadı. 
     Parti yöneticileri, cep telefonlarını kilitleyen sistemi, "özellikle önemli toplantıların telefon görüşmeleri nedeniyle bozulmaması" için uyguladıklarını belirtti. Parti yöneticileri, bu önlemle aynı zamanda Başbakan, bakanlar, milletvekilleri ve partililerin telefonlarının dinlenmesine ilişkin olası girişimlerin de önlenmiş olyabileceğini ifade etti. 
     Genel Merkez’de ayrıca dönem dönem telefonların dinlenmesi olasılığına karşı "böcek" arımaları da yapıldı. 
     Aynı şekilde geçtiğimiz yıl Erdoğan’ın makamının da içinde olduğu Başbakanlık binasında yapılan tadilat kapsamında telekulağa önlem olarak böcek aramaları yapıldı. 
     
</TEXT>
</DOC>
