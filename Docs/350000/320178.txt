<DOC>
<DOCNO> 320178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/ekonomi/eko04.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan National Bank'ın gözü Türkiye'de 
</HEADLINE>
<TEXT>



Yunanistan'ın, varlıkları itibarıyla en büyük bankası olan National Bank, Türkiye'de banka satın almayı planlıyor. National Bank'ın CEO'su Takis Arapoğlu, bankanın mali ve büyüme planlarıyla ilgili olarak yaptığı açıklamada, gelecek üç yıl içinde karlılıklarını daha da artırarak bölgenin önde gelen bankası haline gelmek istediklerini, bu çerçevede bölgede banka satın alacaklarını söyledi. 
Arapoğlu, Güneydoğu Avrupa'daki bölgesel genişleme stratejileri çerçevesinde, daha geniş bir ağ ve sağlam bir mevduat tabanıyla bölgesel mevcudiyetlerini güçlendirmek için Türkiye, Romanya ve daha sonra Bulgaristan'da banka satın alma girişiminde bulunacaklarını bildirdi. 
Banka açıklamasında, toplam gelirlerin, 2007'ye kadar yüzde 35 oranında artış göstererek 2.7 milyar dolar yükselmesinin beklendiği kaydedildi. 


</TEXT>
</DOC>
