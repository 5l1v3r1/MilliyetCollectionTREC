<DOC>
<DOCNO> 339145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun06.html </URL>
<DATE> 2005/05/03/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Gazetecilik için en tehlikeli ülkeler 
</HEADLINE>
<TEXT>

     Gazetecileri Koruma Komitesi CPJ , Filipinler’in gazetecilik için en tehlikeli ülke olduğunu açıkladı. 
     CPJ’nin raporunda, 2000 yılından bu yana en çok gazeteci ölümünün Filipinler’de olduğu ve bu ülkeyi Irak, Kolombiya, Bangladeş ve Rusya’nın izlediği bildirildi. 
     Raporda, gazetecilerin büyük bölümünün, görev başında veya çarpraz ateşte kalarak ölmediğine, işleriyle bağlantılı olarak tuzağa düşürülerek öldürüldüğüne dikkat çekildi. 
     Son 5 yıl içinde öldürülen gazeteciler temel alınarak hazırlanan raporda, ölümlerinin yüzde 85’inde sorumluların cezalandırılmadığı belirtildi. 
     Kar amacı olmayan bir kuruluş olan CPJ, Filipinler, Irak, Kolombiya, Bangladeş ve Rusya’da öldürülen gazeteci sayısının, dünya genelinde öldürülen gazeteci sayısının yarısından fazlasını oluşturduğunu belirtti. 
     Raporda, "gazeteci cinayetlerini araştırmamanın ve sorumlularını bulmamanın, hükümetlerin suçluları cesaretlendirdiği anlamına geldiği" kaydedildi. 
     Filipinler’de 2000 yılından bu yana 18 gazeteci öldürüldü. Irak’ta ölen gazetecilerin büyük kısmı, çarpraz ateşte kalarak can verdi. CPJ, 41 ölümden 13’ünün cinayet olduğunu açıkladı. Cinayete kurban giden 
     Iraklı gazetecilerin çoğu, koalisyon kuvvetlerine, yabancı kuruluşlara veya siyasi partilere yakınlığı gerekçesiyle direnişçiler tarafından öldürüldü. 
     Kolombiya’da 11 gazeteci, uyuşturucu ve yolsuzluk üzerine çalışmaları nedeniyle öldürüldü. CPJ, gazetecilerin sık sık tehdit edildiği Bangladeş’te 9 gazetecinin cinayete kurban gittiğini, Rusya’da da organize suç ve yönetimdeki yolsuzluğu ortaya çıkarmaya çalışan en az 7 gazetecinin öldürüldüğünü belirtti. 
     
</TEXT>
</DOC>
