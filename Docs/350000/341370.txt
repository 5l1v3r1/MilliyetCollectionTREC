<DOC>
<DOCNO> 341370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko03.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tansaş için 6 yabancı ile görüşülüyor' 
</HEADLINE>
<TEXT>


Tansaş Yönetim Kurulu Başkanı Aclan Acar, satış görüşmeleri için ABN Amro'ya yetki verilen Tansaş için tamamı yabancı 6 şirket ile görüşüldüğünü söyledi 

EKONOMİ SERVİSİ 

Tansaş Yönetim Kurulu Başkanı Aclan Acar, Tansaş için muhtemel bir ortaklık ya da satış için yetki verdikleri ABN - Amro'nun altı yabancı yatırımcı ile görüştüğünü belirtti. Satış olmaması ihtimalini çok zayıf olarak değerlendiren Acar, bir - iki ay içinde karar vereceklerini ve satış kararı alınması sonucu, satışın yaz aylarında gerçekleşeceğini belirtti. 
Tansaş'ın ilk çeyrek sonuçlarının açıklanması ile ilgili düzenlenen basın toplantısında konuşan Acar, ABN Amro'nun yatırım bankacılığı bölümüne verdikleri yetki belgesi ile Tansaş'ın geleceğe dönük olarak muhtemel ortaklık, işbirliği, stratejik ortaklık veya hisse satışı konusunu değerlendirdiklerini söyledi. 

'Karar 1-2 ay içinde' 
ABN Amro'nun, Tansaş'la ilgili raporlar hazırladığını, bu raporun, hissedarlara ve yönetime sunulduğunu ve potansiyel yatırımcılarla temaslara geçildiğini söyleyen Acar, görüşmelerin isimleri belirtecek noktaya gelmediğini, ancak bir iki ay içinde karar vereceklerini söyledi. Acar, şöyle devam etti 
"Kararı 1 - 2 ayda verip, yılın ortası gibi yolumuza yeni şartlarla devam etmeyi planlıyoruz. Görüşmeleri ABN - Amro yapıyor. 

Yerli şirket yok 
Biz kimseyle görüşmüyoruz. Belli bir ciddiyet noktasına ulaşması durumunda temasa geçilecek. Aldığımız ön bilgiye göre görüşülen altı şirketin arasında yerli şirket yok, tamamı yabancı. Yine bize verilen ön bilgide, tamamı dünyanın sayılı, önemli, büyük perakende devleridir" dedi. 

'Migros doküman bile almadı' 
Tansaş'ı, Migros'un almasına ilişkin soruya Acar, "Şu anda 'Tansaş'ı Migros alacak' diye bir ihtimal neredeyse sıfır. Yerli bir firmayla görüşme bize yapılan raporlamada yok zaten. Migros, bir bilgi dokümanı bile almadı. Dolayısıyla öyle bir ihtimal, yani yarın sabah olma ihtimali hiç yok. İleride böyle bir şey tekrar gündeme gelir mi Gelebilir ama öyle bir ihtimal yok"dedi. 
Gazetecilerin, "O zaman akla Carrefour ya da Tesco geliyor" sözleri üzerine Acar, gülerek "Aklınızı biraz geniş tutun" dedi. Bunun üzerine gazetecilerin, 'Wal - Mart mı' demesi üzerine de "Mesela yani değil mi... Biraz şöyle geniş geniş bakın. İyi şeyler olacak. Hepsini söyledin. Ona ilaveten bir üç isim muhtemel daha olacak. Ben asla isim vermiyorum. Dünyanın birinci büyük perakendesi Carrefour'dur, ikincisi Tesco'dur, Alman Metro'dur diye sıralarsınız" dedi. Acar, yabancılar arasında Fransız Casino'nun olmadığını kaydetti. 

Değeri 500 milyon dolar 
Tansaş'ın borsa değerinin 500 milyon dolar olduğunu bildiren Acar, bunun üzerine yüzde 20 - 30 prim koymak gerektiğini belirtti. Acar daha sonra şunları söyledi "500 milyon dolar Borsa'daki değeri. Ama dünyadaki örneklerine bakıyorum, iyi şirketlerde Borsa fiyatının üzerine yüzde 20 - yüzde 30 prim oluyor. Bizim kızımız güzel valla. Hollanda'da bir market var, pislik ve kötülüğünü anlatamam. Tansaş'ı söküp götürsem, tüm Hollanda kuyruk olur." Tansaş'ın 2004 cirosu 800 milyon dolar oldu. 2005 hedefi de 1 milyar dolar. 


</TEXT>
</DOC>
