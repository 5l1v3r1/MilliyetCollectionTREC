<DOC>
<DOCNO> 312323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun46.html </URL>
<DATE> 2005/02/04/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ağca, Papa'dan 'dünyanın sonunun geldiğini' açıklamasını istedi 
</HEADLINE>
<TEXT>

     Roma'daki Gemelli polikliniğinde salı gecesinden bu yana gribal enfeksiyon tedavisi gören Papa İkinci Jean Paul'e Katoliklerin ve Hıristiyanların yanı sıra Müslümanlardan da mesaj yağıyor. 
     Katoliklerin ruhani liderine 13 Mayıs 1981'de suikast girişiminde bulunan Mehmet Ali Ağca'nın da Papa'ya şifa dileğinde bulunan kişiler arasında bulunduğu bildirildi. 
     İtalyan gazetelerinin haberine göre Ağca, halen tutuklu bulunduğu Kartal Cezaevi'nden avukatı Mustafa Demirbağ aracılığıyla dün Associated Press'e İtalyanca olarak gönderdiği mesajda, ''Siz de, ben de, evrensel bir planın gerçekleşmesinin ıstırabı içindeyiz. Size acil şifalar diliyorum. 13 Mayıs 2000'de Fatima'nın Üçüncü Sırrı'nı açıkladığınız için size müteşekkirim. Şimdi, dünyanın sonuna yaklaştığımıza ilişkin ilahi hakikati de teyit etmeniz gerekiyor'' ifadesini kullandı. 
     Il Tempo gazetesi, haberini, ''Ağca'dan şifa dileğinin yanı sıra garip mesajlar'' başlığı altında verdi. 
     
     FATİMA'NIN ÜÇÜNCÜ SIRRI'NA İLİŞKİN TARTIŞMALAR 
     Katolikler, Portekiz'deki ''Fatima'' adlı beldede 13 Mayıs 1917'de Hz. Meryem'in çobanlık yapmakta olan üç çocuğa görünerek onlara üç sır vermiş olduğuna inanıyor. ''Fatima'nın Sırları'' diye adlandırılan bu üç sırrın ikisi açıklanmış olmakla birlikte, üçüncü sır yıllarca gizli tutuluyordu. 
     Hz. Meryem'in kendilerine göründüğünü iddia eden üç çobandan hayatta kalan tek kişi olan Rahibe Lucia, 31 Ağustos 1941'de kaleme aldığı üçüncü sırrı kapalı bir zarf içinde Leiria Başpiskoposu'na teslim etmişti. 4 Nisan 1957'de mühürlenerek, Vatikan'daki Dinsel Öğretiler Kurulu'nun Gizli Arşivi'ne kaldırılan zarf, muhtelif spekülasyonlara rağmen asla açıklanmıyordu. 
     Ağca, Papa'ya 13 Mayıs 1981'de suikast girişiminde bulunmasının ardından Roma'da yargılandığı sırada, hadiseyi kaçınılmaz bir yazgı olarak yorumlamış, Papa'yı ısrarla Fatima'nın Üçüncü Sırrı'nı açıklamaya davet etmişti. Ağca'nın bu sözleri o dönemde, akli dengesinin bozukluğunun veya bu şekilde bir izlenim yaratmak istemesinin göstergesi olarak yorumlanıyordu. 
     Ancak 13 Mayıs 2000 tarihinde, Papa İkinci Jean Paul'ün talimatı üzerine Fatima'nın Üçüncü Sırrı'nı açıklayan Vatikan yetkililerince yapılan resmi açıklamada, metinde ''vurularak yere düşen beyaz giysili bir piskopos''tan söz eden ibareler, ''1981'deki suikast girişiminin yıllar öncesinden Hz. Meryem tarafından haber verildiğinin göstergesi'' olarak yorumlanmıştı. 
     İkinci Jean Paul, Katoliklik inancındaki Meryem kültünün en hararetli savunucularından biri olarak tanınıyor. Papa, 1981'deki suikast girişiminden kurtulmasının da Hz. Meryem'in yardımı sayesinde gerçekleştiğini savunmuştu. 
     Girişimden sonra Papa'nın arabasında bulunan bir kurşun ise, yıllar sonra İkinci Jean Paul tarafından Fatima'daki Meryem Ana heykelciğine iliştirilmişti. 
     Ağca davasına bakan yargıçlardan Rosario Priore ise kurşunun balistik inceleme için İtalyan makamlarına teslim edilmemiş olmasından bahisle, ''Suikast girişiminin aydınlatılabilmesi için Vatikan yetkilileri bize yeterince yardımcı olmadı'' diye konuşmuştu. 
     
</TEXT>
</DOC>
