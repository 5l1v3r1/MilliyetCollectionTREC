<DOC>
<DOCNO> 325826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun22.html </URL>
<DATE> 2005/03/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Diplomatik kriz... Irak Büyükelçisi Ürdün'e geri döndü... 
</HEADLINE>
<TEXT>

     Irak ve Ürdün arasında çıkan diplomatik gerginliğin ardından, Irak'ın Ürdün Büyükelçisi'nin Amman'a geri döndüğü bildirildi. 
     Iraklı büyükelçilik yetkilileri, Ürdün Kralı Abdullah'ın, dün merkeze çağrılan Irak'taki Ürdün maslahatgüzarının en kısa sürede Bağdat'a dönmesi talimatını vermesinin ardından, Irak Büyükelçisi'nin de Ürdün'ün başkenti Amman'a döndüğünü söyledi. 
     Irak Büyükelçiliği basın ateşesi Hanne Murad, AP'ye yaptığı açıklamada, Büyükelçi Ata Abdülvahab'ın Amman'da olduğunu belirtti. 
     Irak'ın başkenti Bağdat'ın güneyindeki Hille'de 28 Şubat'ta düzenlenen ve 118 kişinin ölümüyle sonuçlanan saldırının bir Ürdünlü tarafından düzenlendiği haberlerinin Irak basını tarafından işlenmesi, Iraklıların Ürdün karşıtı gösteriler düzenlemesine ve geçen hafta Irak'taki Ürdün Büyükelçiliği önünde Ürdün bayrağını çiğneyip yakmaları gibi eylemlerde bulunmalarına yol açmıştı. 
     Irak'ta Şii göstericiler, Iraklı yetkililerden, Ürdün büyükelçisinin istenmeyen kişi ilan edilmesi ve sınırdışı edilmesini, intihar saldırganının ailesine dava açılmasını ve kurbanların ailelerine tazminat ödenmesini istemişti. Gösterilerin ardından Ürdün Bağdat'taki maslahatgüzarını, Irak da Amman'daki büyükelçisini görüşmeler için geri çağırdığını duyurmuştu. 
     
</TEXT>
</DOC>
