<DOC>
<DOCNO> 306049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun01.html </URL>
<DATE> 2005/01/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD, Suriye'ye silah satışı konusunda Rusya'yı uyardı... 
</HEADLINE>
<TEXT>

     Deniz Arslan AA 

ABD, terörizme destek veren ülkeler listesinde yer alan Suriye'ye, füze satmaya hazırlandığı yönünde haberler bulunan Rusya'ya, gerekirse yaptırım uygulayabileceği uyarısında bulundu. 
     ABD Dışişleri Bakanlığı sözcüsü Richard Boucher, SS-26 İskender füzelerinin Suriye'ye satılması durumunda Moskova'ya karşı yaptırım uygulanmasının söz konusu olabileceğini söyledi. 
     Amerikalı yetkililer, ABD Dışişleri Bakanı Colin Powell'ın da bu konuyu, Rusya Savunma Bakanı Sergei İvanov ile Washington'daki görüşmesinde dile getirdiğini ifade ettiler. 
     Boucher, düzenlediği basın toplantısında, ''ABD'nin bu konudaki politikası çok açık. Suriye'ye silah satışına, öldürücü nitelikte askeri malzeme satışına karşıyız. Suriye, terörizme destek veren bir ülke'' dedi. 
     Rusya'nın Suriye'ye füze satışına hazırlandığı yolundaki haberlere karşılık Boucher, ''Biz bu tür satışların uygunsuz olduğunu düşünüyoruz. Rusya da bu politikamızı, bu görüşümüzü biliyor'' diye konuştu. 
     Moskova'nın her şeye rağmen Suriye'ye silah satmaya karar vermesi durumunda Washington'un tutumunun ne olacağı sorusuna karşılık Boucher, ''Amerikan yasalarına göre muhtemel bazı yaptırımlar var. Elbette önce böyle bir satışın olup olmayacağına bakmak lazım'' dedi. 
     Söz konusu füzelerin Suriye'ye satışı konusu ilk kez, Suriye Başkanı Beşar Esad'ın 24 Ocak'ta Rusya'yı ziyareti sırasında Rus basınında yer almıştı. 
     Washington'u ziyaret eden Rusya Savunma Bakanı İvanov ise ''Suriye ile bu füzeler hakkında hiçbir görüşmemiz olmadı. Planlanan bir görüşme de yok'' dedi. 
     
</TEXT>
</DOC>
