<DOC>
<DOCNO> 311485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas03.html </URL>
<DATE> 2005/02/01/ </DATE>
<TIME> 02.17 </TIME>
<AUTHOR>  </AUTHOR>
<HEADLINE>
Türkler'in kalp krizi geçirme riski yüksek 
</HEADLINE>
<TEXT>

     Özlem DOĞAN DHA 

      SELÇUK Üniversitesi Meram Tıp Fakültesi Kalp-Damar Cerrahi Ana Bilim Dalı Başkanı Prof. Dr. Hasan Solak, Türkler'in genetikten kaynaklanan ve spor yapmadıkları için ince damarlara sahip olduklarını, ince damarların kalp krizi riskini artırdığını söyledi. 
     Prof. Dr. Solak, Türkler'in ABD ve Avrupalılar'a göre daha ince damarlara sahip olduğunu vurguladı. Prof. Dr. Hasan Solak, "Türkler'de, iyi huylu kolesterol düşük, kötü huylu kolesterol ise yüksektir. Kalp damarlarını koruyucu olan iyi kolesterolü yükseltmek ve kötü kolesterolü düşürmek için devamlı spor yapmak gerekir. Spor kalbi besleyen damarları genişletir. Geniş damarlardan kan daha fazla geçer ve tıkanma görülmez. Bu da kalp krizi riskini azaltır. Bu nedenle hergün 30 dakika yürümek ve spor yapmak çok faydalı olacaktır'' dedi. 
     
     TÜRKLER VE ARAPLAR'DA FAZLA 
     Kalp hastalıklarının en çok Türkler ve Araplar'da görüldüğünü kaydeden Prof. Dr. Solak, damar sertliğinin çocuk yaşlarda başladığını, düzenli spor ve beslenmenin kalp hastalıklarına yakalanma riskini yüzde 70 oranında azalttığını kaydederek, "Türkler gibi Arap ülkeleri de düzenli spor ve beslenmeye önem vermediği için en çok kalp hastalıkları bu ülkelerde görülüyor. Özellikle aşırı yağlı ve hamur işleri kalp hastalıklarına zemin hazırlar'' diye konuştu. 
     
     İSKANDİNAV ÜLKELERİNDE AZ GÖRÜLÜYOR 
     Kalp krizini önleyici en önemli yiyeceklerin başında balığın geldiğini belirten Prof. Dr. Solak, sözlerini şöyle sürdürdü 
     "Balıkta Omega-3' denen bir yağ asidi var. Bu yağ asidi kalbe çok faydalıdır. Balıklardan en çok somon ve uskumru da olan bu yağ asidinden faydalanmak kalp krizi riskini azaltır. Eskimolar, Japonlar ve İskandivan ülkelerinde kalp krizinden ölenlerin sayısının az olduğu görülmüştür. Bunun en önemli nedeni balık tüketiminin çok olmasıdır. Şişman olmalarına rağmen Eskimolarda kalp krizi ve hipertansiyonun olmadığı tespit edilmiştir.'' 
     
</TEXT>
</DOC>
