<DOC>
<DOCNO> 331141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy14.html </URL>
<DATE> 2005/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mumcu Başbakan dava ettiği konunun doğru olmadığını söylesin yeter 
</HEADLINE>
<TEXT>

     ANAP Genel Başkanı Erkan Mumcu, ''Sayın Başbakan dava konusu ettiği ifadenin doğru olmadığını çıksın televizyonlarda vatandaşın gözünün içine baka baka söylesin. Bu benim için yeterli'' dedi. 
     Mumcu, Hilton Oteli'nde düzenlenen Türkkonut'un 20. Olağan Kongresi'ne gelişinde gazetecilerin sorularını yanıtladı. 
     Erkan Mumcu, bir gazetecinin ''Başbakan Recep Tayyip Erdoğan 100 bin YTL'lik tazminat davası açtı. Bunu nasıl değerlendiriyorsunuz'' sorusuna, siyasetçilerin birbirleri aleyhine dava açmalarının alışık olduğu bir yöntem olmadığını belirterek, ''Ben Sayın Başbakan'a sorduğum soruya cevap vermesini tavsiye ediyorum'' dedi. Mumcu, sözlerini şöyle sürdürdü 
     ''Şunu söylemek yeterlidir dava konusu ettiği ifadenin doğru olmadığını çıksın televizyonlarda vatandaşın gözünün içine baka baka söylesin. Bu benim için yeterli. Bunu söylemeyip dava konusu etmenin ifade özgürlüğünü kısıtlamaya ya da gerçekten kaçmaya dönük bir niyet içerdiğini söylemek haksızlık olmayacaktır. Ben herkesten şunu rica ediyorum. Bu davayı memnuniyetle kabul ediyorum. Sonuçlarını lütfen takip edin. Bakalım işin aslı, doğrusu neymiş. 
     Sayın Başbakan bana bu konuda kendisinin Baykal'a söz verdiğini, bu konunun ertelenmesinin zaruret olduğunu söylemişti. Bildiğim tek şey buydu. Ben de sorulan bu soru üzerine bu cevabı verdim. Bu özel bir konu değildir. Bu Türkiye'nin geleceğini ve milyonlarca insanı ilgilendiren bir konudur. Bu sanki özel, şahsi , kamuoyuyla paylaşılmayacak bir şeymiş gibi izlenim yaratılmasını da şaşkınlıkla karşılıyorum. Bu konu üzerinde 10'larca yıl siyaset yapmış bir siyasetçinin çıkıp kamuoyuna milletin gözünün içine bakarak, Erkan Mumcu doğruyu söylemiyor diyebilecek cesareti varsa çıksın söylesin. Yoksa da işte böyle dava açar. Sonuçlarını hep beraber göreceğiz.'' 
     
     RUS TURİSTLER 
     Bir başka gazetecinin ''Kültür ve Turizm Bakanı Atilla Koç'un Rus turistlerle ilgili söylediği sözü nasıl değerlendiriyorsunuz '' sorusu üzerine, ''Allah selamet versin'' dedi. 
     Turizmin ülkede 2.5 milyon kişinin doğrudan ekmek yediği bir sektör olduğunu, turizmin yolunda giden yegane ekonomi olduğunu ifade eden Mumcu, Türkiye'nin karşı karşıya bulunduğu cari açık belasıyla, turizm sayesinde baş edebilme fırsatı bulduğunu ifade etti. Mumcu, ''Ruslar bizim için son derece önemli, nitelikli ve değerli müşterilerdir. En yüksek harcama yapan müşteri gurubundadırlar. Başımızın üzerinde yeri vardır'' diye konuştu. 
     Mumcu, bu konularda sorumlu kişilerin açıklama yaparken, dikkatli olmaları gerektiğini çünkü hakkında konuştukları şeyin insanların ekmeği olduğunu söyledi. 
     Erkan Mumcu, bir başka soru üzerine, kongre konuşmasında Başbakan Recep Tayyip Erdoğan'ın başlattığı bir tartışmaya cevap verdiğini söyledi. Mumcu, ''Rozetinizi kaça sattınız gibi ağır hakaret içeren bir cümle Sayın Başbakan'ın ağzından çıkmıştır. Ben sadece buna cevap verdim ve bir soru sordum. Bu sorunun cevabını da hala bekliyorum... Ya cevap verecekler ya da kaçacaklar'' diye konuştu. 
     
</TEXT>
</DOC>
