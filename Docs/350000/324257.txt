<DOC>
<DOCNO> 324257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/siy06.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nden Büyükanıt yanıtı 
</HEADLINE>
<TEXT>


UTKU ÇAKIRÖZER Ankara 


Kara Kuvvetleri Komutanı Orgeneral Yaşar Büyükanıt'ın, hükümetin Irak politikalarını eleştirmesi, Dışişleri Bakanlığı üst yönetiminde şaşkınlıkla karşılandı. Irak politikasının özellikle Genelkurmay Başkanlığı ve Dışişleri Bakanlığı'nın düzenli temasları sonunda oluşturulduğunu vurgulayan bakanlık yetkilileri, "Büyükanıt, iki kuruma da haksızlık ediyor" dedi. Büyükanıt önceki akşam yaptığı açıklamada, "PKK'nin Türkiye içindeki silahlı varlığı 1999'daki seviyesine ulaştı. Bu konuda bilgi isteyen ya da yapılması gerekenleri konuşan olmadı" demişti. Büyükanıt, sızmaların Irak'tan olduğu anımsatması üzerine de, "Durum kapıda, açıkça ortada. Şimdi Irak yeniden yapılanıyor. Söz hakkımız var mı Yok. Bir Irak politikamız var mı Yok" diye konuşmuştu. Dışişleri Bakanlığı'nda rahatsızlık yaratan bu sözlerin ardından, bakanlık koridorlarında askerlerle - diplomatların Irak konusunda sık sık bir araya geldikleri ve koordinasyon içinde oldukları belirtildi. 



</TEXT>
</DOC>
