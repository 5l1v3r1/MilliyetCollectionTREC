<DOC>
<DOCNO> 334283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sontur11.html </URL>
<DATE> 2005/04/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kamu-Sen Yüzde 9.9'luk büyüme, yapay bir büyümedir 
</HEADLINE>
<TEXT>

     Türkiye Kamu-Sen, geçen yıl Türkiye ekonomisindeki yüzde 9.9'luk büyümenin ''yapay'' olduğunu ileri sürdü. 
     Türkiye Kamu-Sen'den yapılan yazılı açıklamada, bir ülkedeki ekonomik büyümenin toplumsal ve ekonomik yansımalarının olması gerektiği belirtildi. 
     ''Yapılan açıklamaların, Türkiye'nin geçen yıl yüzde 9.9 oranında büyüdüğü yönünde'' olduğuna dikkat çekilen açıklamada, gerçek anlamda bir büyümeden söz edilebilmesi için, azalması ve yükselmesi gereken bazı göstergeler bulunduğu ifade edildi. 
     Açıklamada, şunlar kaydedildi 
     ''Bu göstergelerin incelenmesi sonucunda varılacak sonuç, o ülkenin gerçek anlamda bir büyüme yaşayıp yaşamadığının anlaşılması olacaktır. Buna göre, bir ülkede büyüme olabilmesi için borçlar, işsiz sayısı, cari açık, yoksulluk ve vergi yükü gibi ekonomik ve sosyal göstergelerin azalış göstermesi gerekmektedir. 
     Bunun yanında, ihracatın ithalatı karşılama oranı, satın alma gücü, yatırımlar, reel ücretler ve personel harcamaları gibi değerlerde de artış görülmelidir. Türkiye'de 2004 verilerini 2003 ile karşılaştırdığımızda, gerçek bir büyümeden söz edilebilmesi için azalması ve yükselmesi gereken verilerin tam tersine bir seyir izlediğini görüyoruz.'' Açıklamada, ''düşmesi gereken değerlerden olan'' toplam borç yükünün, 2003'te 276 milyar dolar iken, geçen yıl 56 milyar dolar artarak 332 milyar dolara, dolaylı vergilerin toplam vergiler içindeki payının yüzde 66'dan yüzde 70'e, suç sayısının 321 bin 805'ten 3 bin 692'ye, kapanan kooperatif ve ticaret unvanlı şirket sayısının ise 2 bin 158'den 4 bin 46'ya yükseldiği savunuldu. 
     
     ''İŞSİZ SAYISI ARTTI'' 
     Türkiye Kamu-Sen açıklamasında, 2003'te 2 milyon 493 bin kişi olarak tahmin edilen işsiz sayısının, geçen yıl 2 milyon 498 bin kişiye yükseldiği ifade edilerek, ihracatın ithalatı karşılama oranının ise yüzde 68.2'den yüzde 64.6'ya düştüğü kaydedildi. 
     Aynı dönemde, yatırımların gayri safi milli hasıla GSMH içindeki payının yüzde 1.99'dan yüzde 1.89'a, personel harcamalarının GSMH içindeki payının ise yüzde 8.46'dan yüzde 7.68'e gerilediği savunulan açıklamada, şöyle denildi 
     ''Bu durum da göstermektedir ki, geçen yıl ülke ekonomisinde yaşandığı söylenen yüzde 9.9'luk büyüme, yapay bir büyümedir. Reel büyümede artması ve azalması gereken göstergeler, geçen yıl için aksi yönde değişim göstermiştir. 
     Geçtiğimiz yıl yaşanan büyümenin temel nedeni, borç yükündeki 56 milyar dolarlık artıştır. Bu gelişmelere bağlı olarak, piyasalarda büyük bir durgunluk yaşanmış ve yoksulluk artmıştır.'' 
     
</TEXT>
</DOC>
