<DOC>
<DOCNO> 340792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/axspo03.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendine hayran 
</HEADLINE>
<TEXT>


Galatasaray Teknik Direktörü Hagi, istatistiklere göre Sarı - Kırmızılılar'ın en iyi hocaları arasında yer aldığını iddia etti. Rumen çalıştırıcı, "Başarılı değil, çok başarılıyım" dedi 

ERHAN TELLİ 


Geçtiğimiz sezonun sonlarına doğru Fatih Terim'in yerine işbaşına gelen Hagi, Galatasaray'da görev yaptığı dönemi değerlendirirken, kendine övgüler yağdırdı. Rumen çalıştırıcı, istatistiklere bakıldığı zaman Sarı - Kırmızılılar'ın en iyi teknik direktörleri arasında yer aldığını iddia etti. 
Gerçeklerin ortada olduğunu belirten Gheorghe Hagi, "Görmek isteyen herkes bunu görebilir. Ben başarılı değil, çok başarılıyım" yorumunu yaptı. 

Teşekkür etti 
Görev süresini iyi analiz edip, kendisini öven herkese teşekkür eden Galatasaray Teknik Direktörü, yeni sezonda takımın başında kalıp kalmayacağı yolundaki spekülasyonları yanıtlamadı. Genç teknik adam, "Bu tür konuları şu anda konuşmak istemiyorum. Tek düşüncem Türkiye Kupası Finali ve ligde kalan üç maçımız. Önce kupayı alıp, ardından ligde şampiyon olmayı hedefliyorum. Bu maçlar bitsin, sonrasına bakarız" dedi. 

Kıran kırana idman 

Florya'da Fenerbahçe mesaisi hızlı başladı. Futbolcuların hırslı çalışması çarşamba günü öncesinde umutları artırdı 

RAŞİT ALTUN 

Galatasaray, Ankaragücü maçının yorgunluğuna rağmen Fenerbahçe derbisinin hazırlıklarına vakit kaybetmeden başladı. Florya'da sabah yapılan antrenman kondisyon ve dar alanda pas çalışmasıyla başladı. Ankaragücü'ne karşı ilk on birde forma giyen isimler ise düz koşuyla yetindi. Hagi, oyuncularına ikiye iki, üçe üç çift kale maç yaptırdı. Kıran kırana geçen mücadelelerde futbolcuların hırsı dikkat çekti. Kaptan Bülent, genç Cafercan'ın müdahalesiyle kısa süreli bir sakatlık geçirdi. Turnuva şeklinde düzenlenen çift kale maçlarda zafere Metin Yıldız, Arif, Hasan Şaş, Volkan ve Cafercan'ın forma giydiği takım ulaştı. 

Kral'a yoğun bakım 

Türkiye Kupası Finali öncesinde Hakan Şükür'ün sakatlığı sıkıntı yaratıyor. Yıldız futbolcu için seferberlik ilan edildi 

Ankaragücü ile oynanan son lig maçında ayak bileğinden sakatlanan Hakan Şükür'ün Fenerbahçe finaline yetiştirilmesi için adeta seferberlik ilan edildi. Karşılaşmanın ikinci yarısında oyundan alınan golcü futbolcuya yoğun bir tedavi programı uygulandığı açıklandı. Hakan Şükür'ün büyük bir terslik olmazsa çarşamba günü takımdaki yerini alabileceği bildirildi. 
Dün yapılan çalışmaya belinde ağrıları olan Ergün katılmadı. Yıldız futbolcunun durumunun iyi olduğu ve masaj yaptırdığı için çalışmaya katılmadığı öğrenildi. 
Hastalanan Mondragon'a ise serum tedavisi uygulandı. Kolombiyalı kaleci, maç gününe kadar tam kapasite hazır hale gelecek. 

'Bu kupayı alacağız' 

Galatasaraylı futbolcular, Türkiye Kupası'nı kazanmak için kenetlendi. Necati Ateş, Fenerbahçe'yi Olimpiyat Stadı'nda yenebilecek güce sahip olduklarını belirterek, "Takım olarak mutlu sona inandık. Fenerbahçe'yi yenerek, kupa şampiyonluğunu almak istiyoruz. Bizim için iki derbinin de farklı farklı önemi var" diye konuştu. Ayhan da kupa zaferi için hazır olduklarını belirtti. Tecrübeli futbolcu, "İzleyenler için çok keyifli bir maç olacak. Taraftarlarımızın da desteğiyle istediğimizi alacağız" yorumunu yaptı. 

Hakan Yakın artık yolcu 

Büyük umutlarla geldiği Galatasaray'da forma şansı bulamayan Hakan Yakın'ın sezon sonunda geri gönderileceği öğrenildi. Hagi'nin, Stuttgart'tan kiralanan yıldız futbolcu ile yolların ayrılmasına sıcak baktığı ve bu konuyla ilgili olarak yönetime rapor verdiği iddia edildi. Bu arada Hakan Yakın dün yapılan antrenmanda kasığından sakatlandı. Daha önce de aynı noktadan sorunlar yaşayan yıldız futbolcunun, tedavisi için İsviçre'ye gitmek istediği belirtildi. 

Taraftara mesaj var 

Futbol Şube Sorumluları'ndan Fatih Gökşen, Türkiye Kupası Finali'nde kendilerine ayrılan tüm tribünlerin dolmasını beklediklerini söyledi. Gökşen, "Lig maçlarındaki tablo bizi gerçekten üzüyor. Tribünlerin boş kalması takımımızı ister istemez olumsuz etkiliyor. Kupa maçı camiamız için çok önemli. Bu karşılaşmada her Galatasaraylı görevini yapıp, tribündeki yerini almalı. Zafere el ele ulaşmamız gerekiyor" diye konuştu. 


</TEXT>
</DOC>
