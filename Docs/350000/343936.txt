<DOC>
<DOCNO> 343936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun08.html </URL>
<DATE> 2005/05/19/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Özbekistan'da isyanın lideri yakalandı 
</HEADLINE>
<TEXT>

     Özbekistan kuvvetlerinin, Andican’daki isyanın liderlerinin ikamet ettiği Korasuv kasabasına baskın düzenlediği bildirildi. 
     Yöre sakinleri, İslam devleti kurmak düşüncesiyle ayaklanma başlatan isyancı liderlerin baskın sırasında kan dökülmeden yakalandığını, kasabanın, yaklaşık 1000 asker tarafından kuşatıldığını söylediler. 
     Kırgızistan sınırı yakınlarındaki kasabaya dün gece geç saatlerde düzenlenen baskında yakalananlar arasında isyancı lider Bahtiyar Rahimov ile yardımcılarının da bulunduğu kaydedildi. 
     Rahimov, AP’ye verdiği demeçte, "halkın esaretten bıktığını" belirterek, "Kur’an-ı Kerim’e uygun İslam devleti kuracağız" demişti. 
     Korasuv’da isyan, Andican’daki isyandan bir gün sonra, Cumartesi günü başlamıştı. Andican’ın 30 kilometre uzağındaki Korasuv’da isyancılar ilçe emniyet müdürlüğü ve bazı karakolları yakmış, bazı kamu binalarını da yağmalamıştı. 
     Özbekistan’ın doğusundaki Andican’da ise köktendincilikle suçlanan 23 kişinin yargılanmasının protesto edilmesiyle başlayan olaylarda, binlerce kişi sokaklara dökülmüş, silahlı göstericiler bir cezaevini basarak, mahkumları serbest bırakmıştı. 
     
</TEXT>
</DOC>
