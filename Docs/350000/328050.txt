<DOC>
<DOCNO> 328050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/sazak.html </URL>
<DATE> 2005/03/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
SODEP'e dönüş 
</HEADLINE>
<TEXT>


CHP'de sular durulmuyor. Partideki 'oligarşik yapılanma'yı ve CHP politbürosunun 2003 Ekim kurultayından bu yana sürdürdüğü kadro ve örgüt tasfiyelerini gerekçe gösteren 5 milletvekili dün istifalarını açıkladı. 
Prof. Hakkı Akalın, Ahmet Güryüz Ketenci, Züheyir Amber, Ersoy Bulut ve Mustafa Sayar'ın SHP'ye geçmeleri bekleniyor. 
Sarıgül'ün kaybettiği son kurultayın ardından İstanbul'da Erdal İnönü'yü ziyaret eden milletvekilleri, Murat Karayalçın'ın başkanlığındaki Sosyal Demokrat Halk Partisi'nde SHP toplanma mesajı almışlardı. İnönü'nün istifaya kararlı gözüken CHP'lilere, 'Bundan sonra ben de Cumhuriyet Halk Partisi'ne oy vermeyeceğim' dediği kulislere yansıdı. 5 milletvekili pazar günü Karayalçın'la buluşarak SHP'ye geçiş konusunda anlaştılar. 
CHP'den istifaların devamı halinde, bu hareketin 1980 askeri darbesi sonrasında kurulan SODEP'i Sosyal Demokrat Halkçı Parti canlandırma projesine dönüşmesi bekleniyor. 
Solda yeni oluşum yanlısı Gaziantep Belediye Başkanı Celal Doğan'ı da 'parti kurma' düşüncesinden vazgeçirme yönünde temaslar sürüyor. 
CHP'de parti yönetimine muhalif 27 milletvekili, geçen hafta bir yemekte buluşmuşlardı. SHP'ye geçecek 5 milletvekili dışında kalanlar bu aşama 'bekleme' kararı aldılar. Baykal yönetiminin tutumuna ve sonbahardaki olağan kurultayın seyrine göre CHP'den istifaların 40 milletvekilini bulacağı öne sürülüyor. Kırgızistan'da bile Sovyetler'den kalma 'politbüro'nun çöktüğü bir ortamda CHP'deki oligarşik yapılanmanın 'inadına' sürdürülmesi sosyal demokrasinin güç kaybetmesine yol açıyor. 
Türkiye'de milliyetçi yükselişin hız kazandığı bir ortamda CHP'nin AKP karşısında bir iktidar seçeneği oluşturması ve AB sürecinde sağa kaymayı önlemesi gerekmektedir. Ancak CHP politbürosu siyasetteki bu eksen kaymasını dengelemek yerine, parti içi demokrasiyi yok ederek, topluma yanlış mesajlar veriyor. Sadece kurultay kazanmakla güçlenme olmuyor. 
Mustafa Sarıgül, kurultaydaki davranışıyla 'partiden ihraç edilmeyi hak etti' diyelim, İzmir başta, 20'ye yakın il yönetimi hangi gerekçeyle görevden alındı Bunların tek günahı, Baykal'a muhalif olmak mı 
CHP yönetimi, AKP ile anlaşarak Hazine yardımını, milletvekili sayısı az olan partiler için önlemeye çalışıyor. 
5 milletvekilinin istifa ederek SHP'ye geçiş kararında CHP'nin bu teklifi de 'bardağı taşıran son damla' olmuş. 
CHP ve AKP, 3 Kasım 2002 seçimlerinde halktan aldıkları güçle parlamentodaki siyasi yapıyı tasfiye ettiler. Şimdi muhalefeti bastırmak için 'Hazine yardımı'nı kesmeye çalışmaları tuhaf olmuyor mu 
Kamuoyu 'oligarşik yapılanmayı' dikkatle izliyor. Seçmen, getirdiği gibi 'götürmeyi' de biliyor. 



</TEXT>
</DOC>
