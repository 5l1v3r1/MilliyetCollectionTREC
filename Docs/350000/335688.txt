<DOC>
<DOCNO> 335688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas18.html </URL>
<DATE> 2005/04/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bahar güneşi çilleri ortaya çıkarıyor 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Dermatoloji Anabilim Dalı Öğretim Üyesi Prof.Dr. Ekrem Aktaş, kış aylarında vücuttan kaybolan çilin bahar güneşiyle birlikte yeniden görülmeye başladığını belirterek, güneşten koruyucu özel faktörlü kremler kullanılarak çilin görünmesinin engellenebileceğini söyledi. 
     Prof.Dr.Aktaş, genellikle genetik geçişli olan, koyu ve sütlü kahverengi renginde benek şeklinde ortaya çıkan çilin, baharla birlikte özellikle yüz bölgelerinde yeniden ortaya çıktığını kaydetti. 
     Çilin vücutta gizli olarak hücreler arasında bulunduğunu ve kış aylarında kaybolan çilin bahar güneşiyle birlikte yeniden ortaya çıktığını ifade eden Prof.Dr. Aktaş, "Güneş, gizli çili ortaya çıkarıyor. Bir başka deyişle kış aylarında uykuya dalan çil, bahar güneşiyle birlikte uyanıyor. Güneş, derideki melanosit hücrelerinde bulunan ve renk maddesi olarak bulunan melanin pigmentlerini harekete geçirerek çilin belirgin hale gelmesine neden oluyor'' dedi. 
     Çili bazı kişilerin estetik unsuru olarak değerlendirmesine karşın bazı kişilerin de şiddetle karşı çıktığını ve psikolojik olarak etkilendiklerine işaret eden Prof.Dr. Aktaş, çilin önlenmesinin mümkün olabileceğini belirterek şöyle dedi 
     "Çili bulunan kişiler güneşten koruyucu özel faktörlü kremler kullanmalıdır. 20-45-60 faktörlü kremler, gün ışığını emerek çil oluşumunu engelleyecektir. Çil sorunu bulunanlar, çilin yeniden ortaya çıkmasından önce bu kremleri kullanarak yaşamlarını sürdürürlerse çil sorunu ortadan kalkacaktır.'' 
     
</TEXT>
</DOC>
