<DOC>
<DOCNO> 341292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo40.html </URL>
<DATE> 2005/05/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Şampiyonlar Ligi finali 30 milyon euro bırakacak 
</HEADLINE>
<TEXT>

     Türkiye Futbol Federasyonu, Avrupa Şampiyonlar Ligi final maçından 30 milyon euro gelir beklediğini açıkladı. 
     Futbol Federasyonu Genel Sekreter Yardımcısı Metin Kazancıoğlu, 25 mayıs çarşamba günü İstanbul'da yapılacak Milan-Liverpool Şampiyonlar Ligi finalinden bekledikleri gelirin 30 milyon euro olduğunu söyledi. 
     Kazancıoğlu, İstanbul Büyükşehir Belediyesi Ulaşım Dairesi Başkanı Rafet Bozdoğan, TMOK Genel Direktörü Yalçın Aksoy ve İstanbul Spor Etkinlikleri A.Ş. Genel Müdürü Ayhan Bölükbaşı ile birlikte Ataköy Olimpiyatevi'nde bir basın toplantısı düzenledi. 
     Avrupa Şampiyonlar Ligi final maçı organizasyon gelirinin geçen yılki final gelirinden daha fazla olacağını ifade eden Kazancıoğlu, "çünkü İstanbul tarihi bir kent. Bu organizasyon için 30 milyon euro gelir bekliyoruz" dedi. 
     Liverpool ve Milan kulüplerinin kendi taraftarları için ayrılan 20'şer bin biletin tamamını aldığını vurgulayan Kazancıoğlu şöyle konuştu 
     "40 bin taraftar geliyor. Ayrıca 7 bin 500 bilet tüm dünyada satışa çıktı ve üç gün içinde tükendi. Afrika'da ismini bilmediğimiz ülkelerden, Asya'dan, ABD'den bu maç için gelecek futbolseverler var." Toplam 70 bin biletin tamamının satıldığını belirten Kazancıoğlu, Türk futbolseverlerin biletlere beklenen ilgiyi göstermediğini ifade etti. 
     Kazancıoğlu, Türk seyirciler için ocak ayında 7 bin 500 biletin satışa çıktığını ancak beklenen ilgi olmayınca bunlardan 4 bininin yeniden Avrupa'ya satıldığını söyledi. 

     
</TEXT>
</DOC>
