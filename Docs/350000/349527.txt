<DOC>
<DOCNO> 349527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/agun.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
5.7'de devlet çatladı 
</HEADLINE>
<TEXT>


Merkez üssü Karlıova olan 5.7 büyüklüğündeki deprem, Bingöl, Erzincan, Erzurum, Muş, Ağrı ve Diyarbakır'da da hissedildi. Depremde 54 kişi yaralandı, 5 kamu binasında çatlaklar oluştu 

BİNGÖL DHA 

Bingöl ve çevresi, 12 Mart'ta meydana gelen 5.7 büyüklüğündeki depremin ardından dün merkez üssü Karlıova olan aynı büyüklükteki depremle sarsıldı. Bingöl'ün yanı sıra Erzincan, Erzurum, Muş, Ağrı ve Diyarbakır'da hissedilen depremde Karlıova'da panikle sokaklara dökülen 45'i hafif, 54 kişi yaralandı. Can kaybı olmayan sarsıntıda önceki depremde hasar gören bazı binalar yıkıldı, aralarında hükümet konağının da bulunduğu 5 kamu binasında çatlaklar meydana geldi. 
Boğaziçi Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi verilerine göre, 10.41'de yaşanan sarsıntı yerin, 34.9 kilometre derinliğinde meydana geldi. Karlıova'da vatandaşlar ev ve işyerlerini terk edip sokaklara fırladı. 
Bingöl Valisi Vehbi Avuç, depremde, 50 vatandaşın yaralandığını, yaralanan vatandaşlardan 5'inin kırık tespit edilmesi nedeniyle Bingöl Devlet Hastanesi'ne sevk edildiğini bildirdi. Diğer yaralılar da Bingöl ve Karlıova Devlet hastanelerindeki tedavilerinin ardından taburcu edildi. 
Sarsıntıda ilçe merkezinde Belediye Pasajı, Telekom binası, Hükümet Konağı, Karlıova Lisesi ve Polis Lojmanları'nda çatlaklar meydana geldi. Vali Avuç da Karlıova'da daha önceki depremlerde hasar gören binaların bir kısmının yıkıldığını ifade ederek, "Binalar daha önce boşaltıldığı için can kaybı olmadı. Karlıova Hükümet Konağı'nda da çatlaklar var" dedi. 

Okullar 2 gün tatil 
Avuç, Karlıova ilçe merkezi ile köylerinde okulların 2 gün tatil edildiğini de açıkladı. Karlıova Kaymakamı Erkan Çapar, yaralanmaların çoğunluğunun binaların saçaklarının yıkılması ve camların kırılması sonucu meydana geldiğini ifade etti. 
Çapar, ilçe merkezinde yıkılan bina tespit edilmediğini, köylerin büyük bölümüne ulaştıklarını ifade ederek, "Önemli büyüklükte bir yıkıntı yok. Tespit çalışmalarımız sürüyor" diye konuştu. 
Yetkililer, köylerde yıkılan hayvan barınakları telef olan hayvanların sayısı hakkında kesin bilgi veremeyeceklerini kaydetti. 
Depremden etkilenen Erzurum'un Çat İlçesi'ne bağlı Parmaksız Köyü'nde de bazı konutlarda hasar meydana geldi. Bazı köylülerin, depremin ardından evlerini boşalttıkları ve 12 Mart'taki depremin ardından kurdukları çadırlara yerleştikleri bildirildi. Endişe eden köylülerin, evlerine girmekten kaçındıkları belirtildi. 

Yeni bakan bölgede 
Yeni Bayındırlık ve İskan Bakanı Faruk Özak da Başbakan Recep Tayyip Erdoğan'ın talimatıyla dün Karlıova'ya geldi. Belediye meydanında toplanan vatandaşlara seslenen Özak, deprem nedeniyle oluşan yaraların en kısa sürede sarılacağını söyledi. Özak, deprem en çok hasarın yaşandığı 18 evler Mahallesi'nde de incelemelerde bulundu. Buradan Karlıova YİBO'nun bahçesinde kurulan çadırkente geçen Özak, depremzedelerle birlikte akşam yemeği yedi. 

Kretschmer de korktu 

AB Komisyonu Türkiye Temsilcisi Hans-Jörg Kretschmer, Erzurum Valiliği ziyareti sonrası basın mensuplarına açıklama yaptığı sırada depreme yakalandı. 
Kısa süreli bir panik yaşayan Kretschmer, sarsıntının sona ermesinin ardından valilik binasından çıktı. 
Bazı inceleme ve görüşmelerde bulunmak üzere Erzurum'a gelen Kretschmer, dün Vali Celalettin Güvenç'i makamında ziyaret etti. Ziyaret sonrası basın mensuplarına açıklama yapan Kretschmer, bu sırada merkez 
üssü Bingöl'ün Karlıova ilçesi olan 5.7 büyüklüğündeki deprem nedeniyle kısa bir süre panik yaşadı. Vali Güvenç ile diğer yetkililer, araya girerek Kretschmer'i rahatlatmaya çalıştı. 
Açıklamasını yarıda bırakan Kretschmer, daha sonra valilik binasının dışına çıktı. 

NOTLAR 
Bölgeye bin çadır 

Bingöl'ün Karlıova ilçesinde meydana gelen 5.7 büyüklüğündeki depremin ardından 10.48'de 3.0, 11.07'de 3.5, 11.41'de 2.5 ve 12.17'de 2.6 büyüklüğünde artçı sarsıntılar meydana geldi. Bingöl'de 12 Mart'ta 5.7, 1 Mayıs 2003'te de 6.4 büyüklüğünde depremler meydana gelmişti. Başbakanlık Türkiye Acil Durum Yönetimi Genel Müdürlüğü, depremin hemen ardından yazılı açıklama yaparak sarsıntıya ilişkin bilgi verdi. Açıklamada, bölgeye bin çadır, 2 bin battaniye, 2 bin kumanya, 4 seyyar mutfak, 15 arama kurtarma aracı, 1 arama köpeği ve 70 arama kurtarma personeli gönderildiği kaydedildi. Erzurum'un Çat ilçesine de 3 adet arama kurtarma aracı ve 10 adet arama kurtarma personeli gönderildiği belirtildi. Başbakanlık yetkilileri, depremle ilgili çalışmaların Bingöl Valiliği, Karlıova Kaymakamlığı, Genelkurmay Başkanlığı Kriz Merkezi, İçişleri Bakanlığı Sivil Savunma Genel Müdürlüğü, Sağlık Bakanlığı Kriz Merkezi ve Kızılay yetkilileri ile koordinasyon halinde yürütüldüğünü de kaydetti. Depremin ardından kriz merkezi oluşturan Kızılay da ilk etapta Erzurum Bölge deposundan deprem bölgesine 4 kişilik ekiple birlikte 109 çadır ile 750 battaniye gönderdi. Kızılay, bölge merkezlerinden 11.00'de durum ve ihtiyaç tespiti yapmak için birer öncü haberleşme aracının bölgeye gitmek üzere yola çıktığını, 11.30'da da çadır ve battaniyelerin Karlıova'ya sevk edildiğini kaydetti. Cumhurbaşkanı Ahmet Necdet Sezer de depremin ardından Bingöl Valisi Vehbi Avuç'tan bilgi alarak, Bingöllülere "geçmiş olsun" dileklerini iletti. Sezer, yaralanan yurttaşlara da acil şifalar diledi. 

</TEXT>
</DOC>
