<DOC>
<DOCNO> 325346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur21.html </URL>
<DATE> 2005/03/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Toprak kaymasında evsiz kalanlara geçici konut araştırılıyor... 
</HEADLINE>
<TEXT>

     AK Parti Sivas Milletvekili Selami Uzun, Koyulhisar İlçesi'nde meydana gelen toprak kayması sonucu evsiz kalan vatandaşlar için geçici konut imkanını araştırdıklarını söyledi. 
     Uzun, Suşehri İlçesi'nde daha önce yapılan afet konutları bulunduğunu, mağdurları geçici bir süre bu evlere yerleştirmeyi düşündüklerini belirtti. Uzun, şunları kaydetti 
     ''Mağdur hemşehrilerimiz, artık yakınlarının yanında kalmak istemiyorlar. Bizden geçici olarak kalacakları bir yer istediler. Biz de onlar için çözüm arıyoruz. En azından prefabrik olsun bize ait bir yer olsun diyorlar. Ancak prefabrik bile olsa böyle bir konutu yapmak, en az bir ay zaman alır. Suşehri İlçesi'ne daha önce afet konutları yapılmıştı. Sahiplerine teslim edilmişti, ancak bu evlere henüz kimse oturmamış. Konut sahipleriyle görüşüp onların rızasını aldıktan sonra, geçici süreyle bu aileleri bu evlere taşımayı da düşünüyoruz.'' Bölgede arama kurtarma çalışmalarının sürdürüldüğünü ifade eden Uzun, sözlerini şöyle sürdürdü 
     ''Toprak çığ gibi köyün üzerine gelmiş. Dağın yarısı inmiş, diğer yarısı da inebilir. Ekipler çalışmakta zorlanıyor. Evlerdeki eşyaların boşaltılmasına devam ediliyor. Ayrıca yeni yerleşim biriminin oluşturulması için yer tespiti çalışması yapılıyor. Bayındırlık Bakanlığı'na bağlı uzmanlar ise teklif edilen yerlerle ilgili zemin etüdünü acil olarak yapacak.'' 
     
</TEXT>
</DOC>
