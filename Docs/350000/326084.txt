<DOC>
<DOCNO> 326084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/guncel/axgun02.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Raporu 652 gün geciktiren suçlu 
</HEADLINE>
<TEXT>


Yüce Divan'a çıkan Özkan, eski Başbakan Yılmaz ile eski Bakan Taner'i raporları geciktirdikleri gerekçesiyle suçladı 

GÖKÇER TAHİNCİOĞLU Ankara 

Halk Bankası yöneticileri hakkındaki raporları işleme koymadığı gerekçesiyle Yüce Divan'a sevk edilen eski Başbakan Yardımcısı Hüsamettin Özkan, savunmasında, ANAP-DSP-DTP koalisyon hükümetinde birlikte görev yaptığı eski Başbakan Mesut Yılmaz ve eski Devlet Bakanı Güneş Taner'i suçladı. Özkan, "Bir suç varsa, raporları 652 gün geciktiren isimlerdedir" dedi. 
Eski DSP'li Özkan ve eski Devlet Bakanı Recep Önal'ın Yüce Divan'da yargılanmalarına devam edildi. Halk Bankası'na ilişkin Yeminli Murakıplar Başkanlığı'nca hazırlanan raporları 2 kez Başbakanlık Teftiş Kurulu'na göndererek işleme konulmasını geciktirmek, banka yöneticilerinin imza yetkisini kaldırmamakla suçlanan Özkan, şunları söyledi "Hazine, gönderdiğimiz raporlara yanıt vermedi. Murakıplar 5 raporu savcılığa gönderdi." Raporlarla ilgili işlemlerin Yılmaz'ın talimatıyla gerçekleştirildiğini söyleyen Özkan, "İmza yetkisi Taner'deydi" dedi. 

Oturarak savunma 

Usulsüz kredi verilmesine engel olmamakla suçlanan Önal, sesinin titremesi üzerine, savunmasını oturarak yaptı. Yüce Divan, 7 kişinin tanık olarak dinlenmesine karar vererek duruşmayı 19 Nisan'a erteledi. 


</TEXT>
</DOC>
