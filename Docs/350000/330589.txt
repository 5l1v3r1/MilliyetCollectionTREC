<DOC>
<DOCNO> 330589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/siyaset/axsiy02.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB sizi gözetliyor 
</HEADLINE>
<TEXT>


Türkiye'nin AB algılamasında sorunlar bulunduğuna dikkat çeken Joost Lagendijk, "Avrupa'da herkes gözlerini size çevirdi. Gözleniyorsunuz. Hoşlanmadığınız şeyleri gizli tutamazsınız" dedi 

PINAR AKTAŞ İstanbul 


Avrupa Birliği AB Türkiye Karma Parlamento Komisyonu Başkanı Joost Lagendijk, Türkiye'nin 3 Ekim'de imzalaması gereken Ankara Protokolü'nü bu tarihten önce imzalaması çağrısı yaptı ve "AB'ye ve Kıbrıslılara inatçı keçi olmadığınızı gösterin" dedi. Türkiye'nin AB'de algılanmasında sorunlar bulunduğuna dikkat çeken Lagendijk, "Avrupa'da herkes gözlerini size çevirdi. İçeride ne yaptığınız, dışarıdan gözleniyor. İçeride hoşlanmadığınız şeyleri gizli tutamazsınız. Çünkü dışarıya o bilgiler gidiyor" diye konuştu. 

İnatçı keçi olmayın 
Kurumsal İletişim Profesyonelleri Platformu tarafından Lütfi Kırdar Kongre ve Sergi Merkezi'nde düzenlenen "Stratejik İletişim Yönetim Zirvesi"nde konuşan Lagendijk, Kıbrıs Türk tarafına verilecek yardımın blokajla karşılaşmasının AB'nin utancı olacağını ancak Türkiye'nin protokolü imzalayarak ambargonun kaldırılmasını sağlayabileceğini kaydetti. Lagendijk, "İnatçı merkep gibi olmayın. Hani Türkçede inatçı iki keçi vardır. Köprü üzerinde karşılaşırlar, çekişirler, birbirlerine yol vermezler. Lütfen siz yol verin" şeklinde konuştu. 
8 Mart Dünya Kadınlar Günü nedeniyle 6 Mart'ta düzenlenen gösteride çıkan olaylara da değinen Lagendijk, şunları söyledi "Buradaki otoritelerin yaklaşımı, olmaması gereken bir yaklaşımdı. Yetkililer, 'Dayak meselesi hatalıdır' tarzı yaklaşırlarsa bana yardım etmiş olurlar." 

Balyozu beklemeyin 
Lagendijk, Kürtler ve Ermeniler konusundaki görüşlerini ise şöyle aktardı "Koltuğunuza yaslanıp başınıza balyoz inene kadar beklemeyin. Beğenin ya da beğenmeyin, bunlar satış alanına sokulmuş meseleler. İnisiyatifi ele alın. Türkiye'nin hem Kürt hem Ermeni meselesini açığa kavuşturmasında büyük çıkarları var... 12 yaşında bir çocuk Mardin'de öldürülürse, Kürtler tepki verilmesini isterler. Biz de isteriz. Lütfen suskun kalmayın. Bu çocuğu öldürenleri adaletin önüne çıkarın." 

Pamuk olayı utanç verici 

Lagendijk, Orhan Pamuk'a ilişkin yaşananlar konusunda şöyle dedi "Türkiye'ye utanç getiren bir şey. Alt kademede bir memurun, 'kitap yakma' gibi açıklamaları korkunç. Ayağa kalkın ve 'Bundan söz edemezsin' deyin. İngiltere, Hollanda ve Almanya'da sürekli bu konuya değiniliyor. Ellerine koz vermeyelim." 

Kadın hakları da uygulama bekliyor 

GÜVEN ÖZALP Brüksel 

AB'nin yakından izlediği Türkiye'de kadın hakları konusunda Avrupa Parlamentosu için hazırlanan raporun taslağında, kadın haklarının k ğıt üzerinde çok iyi korunduğu, ancak uygulamada ciddi sorunlar yaşandığı kaydedildi. 
Türk kökenli Hollandalı parlamenter Emine Bozkurt'un hazırladığı "Sosyal, Ekonomik ve Siyasi Aktivitelerde Türkiye'de Kadının Rolü" başlıklı raporda, yeni düzenlemeler takdir ediliyor. 

AB örnek alsın 
Rapor, Türkiye'de namus cinayetlerine yeni düzenlemelerde ağır ceza verilmesi ve evlilik içi tecavüzün suç olarak kabul edilmesinin AB ülkeleri tarafından da benimsenmesi gerektiğini kaydediyor. Raporda, Türk hükümetinden özellikle siyasette kadın kotası, aile içi şiddetin önlenmesi ve kız çocuklarının okula gönderilmesi konularında uygulamaya dikkat etmesi isteniyor. Sığınma evlerinin artırılması da talepler arasında. 

K ğıtta çok iyi 
Raporu hazırlayan Bozkurt, Türkiye'deki kadın haklarının k ğıt üzerinde çok iyi durumda olduğunu, bu durumun uygulamaya da yansıması gerektiğini söyledi. Bozkurt, "Kadın hakları müzakere sürecinde çok önemli. AB, bu konuda Türkiye'yi yakından izleyecek" dedi. 
Taslak rapor, 26 Mayıs'ta Komisyon'da, temmuzda da AP Genel Kurulu'nda oylanacak. 

Vuslat Doğan Sabancı Maç sürerken kural değişmez 

Hürriyet Gazetesi İcra Kurulu Başkanı Vuslat Doğan Sabancı ise, Türkiye'nin AB'ye üyelik serüvenini "dünyanın matematiksel sabiti" olarak tanımladı. Vuslat Doğan Sabancı, AB'ye üyelik sürecinde herkesin üzerine görevler düştüğünü belirterek, "Bizim inancımız Türkiye'nin büyük hedefi olan modernleşme ve çağdaşlaşmayı, AB en iyi somutlaştıran yapıdır" dedi. Türkiye'nin üzerine düşeni yapacağını ifade eden Vuslat Doğan Sabancı, "Avrupalı siyasetçiler ve bürokratlar maç sürerken kuralları değiştirmemeli" dedi. 


</TEXT>
</DOC>
