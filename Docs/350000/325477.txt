<DOC>
<DOCNO> 325477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun12.html </URL>
<DATE> 2005/03/21/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
The Telegraph İran gizli bir 'nükleer mühendislik fakültesi' açacak 
</HEADLINE>
<TEXT>

     LONDRA DHA 

      NÜKLEER programının detaylarını açıklaması için ABD ve Avrupa'dan yoğun diplomatik baskı gören İran'ın gizli bir 'nükleer mühendislik fakültesi' açacağı öne sürüldü. 
     İngiliz The Telegraph gazetesinin Batılı istihbarat kaynaklarına dayandırdığı habere göre, nükleer alanda kendi kendine yeter hale gelmeyi hedefleyen Tahran yönetimi, uygulamalı nükleer mühendislik dalında lisansüstü eğitim verecek fakültenin açılmasını kısa bir süre önce onayladı. Tahran Üniversitesi'nin bir uzantısı niteliğindeki fakültenin İran Atom Enerjisi Kurumu'na bağlı olacağı ifade edildi. 
     
     HALEN ÇOĞU ÖĞRENCİ NÜKLEER EĞİTİM İÇİN DIŞARIYA ÇIKIYOR 
     Batılı istihbarat kaynakları, fakülteye onay verilmesini, "İran'ın nükleer silah üretmek için gizli program yürüttüğüne dair bir kanıt" olarak yorumlarken, yine Batılı bir yetkili, "Nükleer teknolojiyi sadece barışçıl amaçlarla geliştirmek konusunda ciddi olsalardı böyle bir fakülteye gerek kalmazdı" dedi. 
     Halen nükleer teknoloji konusunda ileri eğitim almak isteyen İranlı öğrencilerin birçoğu bunu ancak ülke dışına gerçekleştirebiliyor. Ancak İran dışına çıktıklarında da büyük bir gözetim altına alınıyorlar. Fakültenin genel kontrolünü elinde bulunduracak olan Devrim Muhafızları, buraya kaydolacak öğrencileri sıkı bir güvenlik araştırmasına tabi tutacak. 
     
</TEXT>
</DOC>
