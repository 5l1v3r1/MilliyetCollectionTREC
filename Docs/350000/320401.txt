<DOC>
<DOCNO> 320401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo17.html </URL>
<DATE> 2005/03/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Mehmet Okur 19 sayıyla Jazz'a üstüste 3. galibiyeti getirdi 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 10 maçla devam edildi. 
     Ligde sezon başından bu yana istediği sonuçları bir türlü alamayan Utah Jazz, sahasında Mehmet Okur'un etkili performansıyla Atlanta Hawks'ı 96-74 yenerek, üstüste 3. galibiyetini aldı. 
     Sezonun ilk haftasından beri hiç 3 maç üstüste kazanamayan Jazz'da Mehmet Okur, yedekler arasından gelerek 33 dakika forma giydiği karşılaşmada 19 sayı, 5 ribaunt, 5 asist ve 3 blokla oynadı. 
     Okur, takımının en skoreri olduğu karşılaşmada 2 sayılık atışlarda 10'da 6 ve serbest atışlarda 7'de 7 isabet yakaladı. 
     Jazz'da 5 oyuncu çift haneli rakamlara ulaşırken, rakip potaya 17 sayı bırakan Raja Bell ve 14 sayıyla maç tamamlayan Rus forvet Andrei Kirilenko, takımlarının galibiyetine büyük katkı sağladı. 
     Ligin en az galibiyet alan takımı Atlanta Hawks'ta ise Josh Childress, attığı 21 sayıyla maçın en skoreri olmasına karşın yenilgiyi engelleyemedi. 
     Al Harrington'un 12 ve Josh Smith'in 10 sayısı da galibiyet için yeterli olmayınca Hawks, ligdeki 47. yenilgisini almış oldu. 
     
     HİDAYET, KİNGS KARŞISINDA 6 SAYI ATTI 

     Doğu Konferansı'nın iddialı takımlarından Orlando Magic, sahasında Sacramento Kings'i 114-111 yenerek, 3 maç sonra ilk galibiyetini aldı. 
     Magic'te Türk oyuncu Hidayet Türkoğlu, sonradan girdiği maçta 12 dakika forma şansı bulurken, 6 sayı attı. 
     Hidayet, 1 de asist yaptığı karşılaşmada, 2 sayılık atışlarda 5'te 3 isabet buldu. 
     Magic'in yıldız oyuncusu Steve Francis, 29 sayı ve 10 asistle, Dwight Howard ise 20 sayı ve 16 ribauntla ''double double'' yapmayı başaran oyunculardı. Grand Hill, karşılaşmayı rakip potaya gönderdiği 20 sayıyla tamamladı. 
     Kings'te 28 sayı atarak takımının en skorer ismi olan Sırp forvet Predrag Stojakoviç'in yanısıra 26 sayı ve 10 asistlik oyun çıkaran Mike Bibby'nin çabaları yeterli olmadı. 
     Ligde karşılaşmalarda alınan sonuçlar şöyle 
     New Jersey Nets-Philadelphia 76'ers 99-83 . 
     Washington Wizards-Houston Rockets 101-98 . 
     Seattle Supersonics-Cleveland Cavaliers 103-86 . 
     Boston Celtics-Los Angeles Lakers 104-101 . 
     Golden State Warriors-Minnesota Timberwolves 99-93 . 
     San Antonio Spurs-Toronto Raptors 92-86 . 
     New Orleans Hornets-Charlotte Bobcats 94-85 Los Angeles Clippers-Dallas Mavericks 101-92 . 
     
</TEXT>
</DOC>
