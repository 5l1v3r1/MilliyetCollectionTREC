<DOC>
<DOCNO> 337307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun19.html </URL>
<DATE> 2005/04/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yukos'un eski başkanı ile ilgili kararın açıklanması 16 Mayıs'a ertelendi 
</HEADLINE>
<TEXT>

     Rus petrol devi Yukos'un eski Başkanı Mihail Hadarkovski'nin yargılandığı davada kararın açıklanmasının 16 Mayıs'a ertelendiği bildirildi. 
     Rus İnterfaks ajansının haberinde, dolandırıcılık ve vergi kaçırmak suçlarından yargılanan Hadarkovski ile ilgili kararın bugün açıklanması beklenirken, 16 Mayıs'a ertelendiği kaydedildi. 
     Ajans, savcıların 10 yıl hapis cezası istediği Hadarkovski ile ilgili kararın açıklanmasının ertelendiğinin, mahkeme binasının girişinde kapıya asılan duyuruyla bildirildiğini belirtti. Ajans, kapıdaki güvenlik görevlisinin, ''Kararın duyurulması ertelenmiştir. Kapıdaki duyuruyu okuyun'' diyerek, gazetecilerin binaya girmesine izin vermediğini kaydetti. 
     Bu arada, İnterfaks'a bilgi veren mahkeme kaynakları, kararın açıklanmasının, Yargıç İrina Kolensikova'nın kararın yazılmasını zamanında tamamlayamadığı için ertelendiğini söyledi. Mahkeme yetkilileri, kararın açıklanmasının 16 Mayıs'a bırakıldığını doğruladılar. 
     Rus Yabloko Partisi Genel Başkan Yardımcısı Sergey Mitrohin de yaptığı açıklamada, mahkemenin, kararın açıklanmasını 9 Mayıs'ta Rusya'nın Nazi işgalinden kurtulmasının yıldönümü nedeniyle çok sayıda yabancı ülke devlet başkanının ülkeye gelmesinden dolayı ertelediğini öne sürdü. 
     Kararın 27 Nisan'da açıklanmasının planlandığını kaydeden Mitrohin, ''Bana göre bu iki şey arasında doğrudan bir bağlantı var. Eğer karar bugün veya yarın açıklanmış olsaydı, bu uluslararası bir skandala neden olurdu. Kutlamalar için davet edilen tüm liderler kararın açıklanacağı 16 Mayıs'tan önce Rusya'dan ayrılmış olacak'' diye konuştu. 
     
</TEXT>
</DOC>
