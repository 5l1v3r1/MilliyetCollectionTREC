<DOC>
<DOCNO> 303718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy19.html </URL>
<DATE> 2005/01/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Milli Eğitim Bakanı Bir televizyon kanalı sahibi olmak istiyoruz 
</HEADLINE>
<TEXT>

     Milli Eğitim Bakanı Hüseyin Çelik, ''AB ile yüzleşeceğimiz ilk konu bilim, araştırma ve eğitimdir. Bu alanda AB standartlarını yakalamak için birinci, ikinci vitesle değil, dördüncü, beşinci vitesle gitmek zorundayız'' dedi. 
     Microsoft Türkiye ve Milli Eğitim Bakanlığı, yürüttükleri ''Eğitimde İşbirliği'' projesi çerçevesinde öğretmenlerin eğitimde bilgisayar teknolojilerini etkin kullanabilmeleri için ''Microsoft Öğretmen Eğitim Akademisi'' programı başlattı. 
     Programın tanıtımı nedeniyle düzenlenen toplantıda konuşan Bakan Çelik, çağdaş eğitim yapılmak isteniyorsa bu eğitimin gerektirdiği enstrümanları kullanmak gerektiğini ifade ederek, ''Kağnı malzemesi ile uzay mekiği yapamazsınız, uzaya gidemezsiniz. Bugün başarısını kanıtlamış ülkelerin eğitim sisteminde çok ciddi bir teknolojik altyapı vardır' dedi. 
     İktidara gelir gelmez bu alandaki eksikliği hissettiklerini, okullara bilgisayar gönderdiklerini ve okulların internet altyapısına kavuşması için hamleler yaptıklarını anlatan Çelik, bugün itibariyle 43 bin okuldan 17 bin 800'ünün internete bağlandığını bildirdi. 
     Çelik, ''Hedefimiz 2005 yılı sonuna kadar mezralardaki tek derslikli birleştirilmiş sınıf dediğimiz okullar hariç olmak üzere, Türkiye'deki 43 bin okulumuzu internete bağlamaktır. Okullarımıza 84 bin bilgisayar gönderdik. 2005 yılı içerisinde bunun sayısını artırarak göndereceğiz'' diye konuştu. 
     Özel sektörün katkılarını alabilmek için gerekli yasal düzenlemeleri yaptıklarını ve birkaç gün önce TBMM'nden geçen bir yasa ile bundan böyle okullara bilgisayar hibe eden vatandaşların KDV'den muaf tutulacağını belirten Çelik, 2005 yılında bilgi teknolojisine sahip olmayan okul sayısının bir hayli azalacağını ifade etti. 
     İstanbul'da geçen yıl ihalesi yapılan bir projeyle 500 ilköğretim okulunda bilgi teknolojisi sınıfları olacağını ve bu yılın ilk aylarında bu süreci bitireceklerini kaydeden Çelik, şöyle devam etti 
     'Bir taraftan eğitim portalı hazırlanıyor. Bu kısa süre içinde devreye girecek. Öğretmen eğitimlerimiz devam ediyor. Uzaktan eğitim yoluyla hizmet içi eğitimimiz devam ediyor. Yüzyüze eğitim hayli pahalı. Teknolojiden yararlanarak uzaktan hizmet içi eğitim yoluyla öğretmenlerimizi özellikle bilişim teknolojisinin imkan ve avantajlarından yararlanabilecekleri ve öğrencilerini yararlandırabilecekleri bir konuma getirmeye çalışıyoruz.'' 
     
     SENDİKALARDAN EĞİTİME DESTEK 

     Hüseyin Çelik, kısa bir süre önce Ziraat Bankası'nın en dezavantajlı illerdeki okullara bilgisayar satın alınması için eğitime destek kampanyası çerçevesinde 2 trilyon lira bağışta bulunduğunu ve satın alınan bilgisayarların 15-20 gün içerisinde yerlerine ulaştırılacağını duyurdu. 
     Çelik, sendikalar kanununda yaptıkları bir değişiklikle sendikaların eğitime destek vermesini yasal olarak mümkün hale getirdiklerini belirterek, ''Tekstil İşverenleri Sendikası böyle bir düzenleme yapılması halinde 30 milyon dolarlık bilgisayar satın alıp, okullarımıza hibe edeceğine dair sayın Başbakan huzurunda söz verdi. Gerek işveren sendikalarımız, gerekse işçi sendikalarımızın bu anlamda eğitime harcayabilecekleri paraları vardır'' diye konuştu. 
     Bakanlık tarafından 30 milyon dolarlık bir yazılım ihalesi yapıldığını hatırlatan Çelik, gelecek yıl yeni müfredat 81 ilde uygulanırken, aldıkları yazılımların da bu okullara gönderileceğini bildirdi. 
     Türkiye'de bir taraftan donanım, bir taraftan da yazılım açısından okulların çok önemli bir teknolojik altyapıya kavuştuğunu dile getiren Çelik, daha önce Intel ile bir anlaşma imzaladıklarını, şimdi ise Microsoft'un uzaktan hizmet içi eğitim programını uygulamaya geçirdiğini anlattı. 
     Çelik, ''Eminim ki, birkaç yıl içerisinde bilgisayar okur yazarı olmayan öğretmenimiz kalmayacaktır. Bizim AB ile yüzleşeceğimiz ilk konu bilim, araştırma ve eğitimdir. Bu anlamda AB standartlarını yakalamak için birinci, ikinci vitesle değil, dördüncü, beşinci vitesle gitmek zorundayız'' dedi. 
     
     ''HİÇBİR ZAMAN MICROSOFT'UN TEKELİNE GİRMEYİZ'' 

     Basın mensuplarının soruları da yanıtlayan Çelik, işbirliğinin Microsoft'a büyük bir koz kazandırdığına ilişkin bir soru üzerine, gerek siyaset, gerek dış politikada, gerekse bu tür organizasyonlarda kazan-kazan prensibini esas aldıklarını ifade ederek, şunları kaydetti 
     ''Zaman zaman bana bazı firmalar geliyor, Tek amacımız Türk milli eğitimine hizmet etmektir. Hiçbir kar amacımız yoktur diyor. Bunu inandırıcı bulmuyorum. Kar etmeyen, sadece hobi olsun diye bir firma bunu yapmaz. Microsoft rüştünü ispat etmiş bir şirkettir. Elbette biz hiçbir zaman Microsoft'un tekeline girmeyiz. Başka firmalar kapımızı çaldığında kamu yararı olacak diye bizi inandırırlarsa, onlarla da işbirliği yapmaya hazır olduğumuzu ifade edeyim.'' Hüseyin Çelik, her öğretmene bir dizüstü bilgisayar projesine ilişkin bir soru üzerine, bunun kredi yoluyla finansmanını temin edecek bankanın Vakıfbank olduğunu hatırlatarak, ''Vakıfbank ile bir protokol imzaladık. 10 Ocak'ta bunun ihalesi yapılıyor'' dedi. 
     Çelik, Milli Eğitim Bakanlığı'nın interaktif bir televizyon kanalı sahibi olmak istediğini ve bunun için teşebbüsleri olduğunu söyledi. 
     Bir öğretmenin ''Bilgisayar formatör öğretmenlerine özlük hakları verilecek mi '' sorusu üzerine Bakan Çelik, ''Basın önünde konuşulacak bir mesele değil. Aile içi bir meseledir. Onu kendi içimizde konuşalım'' dedi. 
     Microsoft Türkiye Genel Müdürü Çağlayan Arkan da, programla birlikte öğretmenlerin eğitim ve öğretimde gerçek potansiyellerini ortaya koyabileceğini söyledi. 
     Arkan, Microsoft'un dünyada eğitimde işbirliği anlaşmalarına 250 milyon dolar para ayırdığını da bildirdi. 
     Verilen bilgiye göre, 5 yıl içinde 600 bin öğretmene uzaktan eğitim yoluyla ulaşması planlanan programa, ilk duyurudan sonra 3 bin okul başvurdu. 
     İlk yıl için 3 bin okul ve 100 bin öğretmene ulaşmayı hedefleyen Microsof Öğretmen Akademisi'nin ilk aşamasında, bilgisayarın eğitimde bir araç olarak kullanılmasına yönelik Microsoft Windows, Microsoft Office ve internet kullanımı başlıkları yer alıyor. 
     Eğitim sonunda programı başarıyla tamamlayan öğretmenlere Microsoft tarafından eğitim katılım belgesi verilecek. 
     Milli Eğitim Bakanlığı tarafından gerçekleştirilecek sınavları başarıyla tamamlayanlara verilecek MEB onaylı başarı belgesi ise öğretmelerin kariyer basamaklandırma sistemi ve yükseltmelerinde geçerli olacak. 
     
</TEXT>
</DOC>
