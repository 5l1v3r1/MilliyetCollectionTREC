<DOC>
<DOCNO> 344842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo15.html </URL>
<DATE> 2005/05/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Derbiden notlar... Devler Ligi finaline gelenler derbiye girmeye çalıştı 
</HEADLINE>
<TEXT>

     Fenerbahçe’de, sakatlığı nedeniyle son 3 resmi maçta forma giyemeyen Nicolas Anelka, Galatasaray maçının ilk 11’inde yer aldı. 
     Teknik direktör Christoph Daum, sakatlığı geçen Fransız futbolcuyu önemli derbide kadroya dahil etti. 
     Daum, sakatlığı nedeniyle uzun süredir takımdan uzak kalan Servet’i de iyileştiği için 18 kişilik maç kadrosuna dahil etti. 
     Galatasaray Teknik Direktörü Gheorghe Hagi, Fenerbahçe karşısında Türkiye Kupası finalinin kadrosunu bozmadı. 
     Rumen çalıştırıcı, 5-1 gibi farklı bir skorla kazandıkları ve Türkiye Kupası’nı müzelerine götürdükleri karşılaşmadaki 11’i, FB Şükrü Saracoğlu Stadı’nda da değiştirmeden ezeli rakiplerinin karşısına çıkardı. 
     Sakatlığı nedeniyle Gençlerbirliği karşısında forma giyemeyen Orhan Ak, bu önemli derbide takımdaki yerini alırken, genç oyuncu Uğur ise yedeğe çekildi. 
     Sarı-kırmızılılarda, sakatlığı bulunan Hasan Şaş ise Fenerbahçe maçıda oynayamayan bir diğer oyuncu oldu. 
     
     MEDYA ORDUSU 
     Fenerbahçe ile Galatasaray arasındaki derbi maça adeta bir medya ordusu kayıt yaptırdı. 
     Karşılaşmayı basın tribününde 188, saha içinde ise 90 medya mensubu izledi. 
     Dünyanın sayılı derbileri arasında gösterilen maçı ayrıca Fransa, Almanya, Japonya, Romanya ve Bosna Hersek’ten de 15 yabancı gazeteci de izledi. 
     KKTC’den 8 gazetecinin de akredite olduğu dev maç için yurtdışından yapılan yaklaşık 15 kişilik talebin ise yoğunluk nedeniyle kabul edilemediği öğrenildi. 
     Bu arada AC Milan-FC Liverpool maçını izlemek için İstanbul’a gelen taraftarlar da Fenerbahçe-Galatasaray derbisini izlemek için stat dışında bilet aradı. 
     
     PROTOKOL TRİBÜNÜNDE İZDİHAM 
     Derbi maçta tüm tribünlerde olduğu gibi protokol tribününde de izdiham yaşandı. 
     Futbol Federasyonu Başkanı Dr.Levent Bıçakcı, protokol tribününde iki kulüp başkanının arasında oturdu. 
     Ulaştırma Bakanı Binali Yıldırım ve 31 milletvekilinin de izlediği karşılaşmaya, İstanbul Valisi Muammer Güler, İstanbul Büyükşehir Belediye Başkanı Dr.Kadir Topbaş ve UEFA Asbaşkanı Şenes Erzik de geldi. 
     
     CANAYDIN, 5 DAKİKA ÖNCE GELDİ 
     Galatasaray Kulübü Başkanı Özhan Canaydın, protokol tribünündeki yerini karşılaşmanın başlamasına 5 dakika kala aldı. 
     Canaydın’ı gören Fenerbahçe taraftarları tekrar küfürlü tezahürata başladı. 
     Bu arada protokol tribünündeki yerini alan İstanbul Valisi Muammer Güler, el işareti yaparak taraftarlardan susmalarını istedi. 
     Bu arada teknik direktör Hagi, yedek kulübesindeki yerini alırken Fenerbahçe tribünleri "Hırsız Hagi" biçiminde tezahüratla tempo tuttu. 
     
     VAN HOOIJDONK "MUHTEŞEM 2 YIL YAŞADIM" 
     Sezon sonunda Fenerbahçe’den ayrılacak olan ve İstanbul’daki taraftarlarının karşısına son çıkan Fenerbahçeli Pierre Van Hooijdonk, "Burada muhteşem 2 yıl yaşadım" dedi. 
     Maç öncesi görüşlerini açıklayan Hollandalı futbolcu, böyle bir maçta oynamak istediğini ve taraftarlardan birçok sevgi mesajları aldığını vurguladı. 
     
</TEXT>
</DOC>
