<DOC>
<DOCNO> 324113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo39.html </URL>
<DATE> 2005/03/16/ </DATE>
<TIME> 18.32 </TIME>
<AUTHOR>  </AUTHOR>
<HEADLINE>
Beşiktaş, Trabzonspor derbisi hazırlıklarını tek antrenmanla geçirdi 
</HEADLINE>
<TEXT>

     Beşiktaş, Birinci Süper Lig'de sahasında Trabzonspor ile yapacağı zorlu maçın hazırlıklarını, bugün tek antrenmanla sürdürdü. 
     BJK Nevzat Demir Tesisleri'nde gerçekleştirilen antrenmanın başındaki 45 dakikalık bölüm basın mensuplarına açık tutuldu. Bu bölümde siyah-beyazlılar, koşu ve pas çalışmalarının ardından 2 gruba ayrıldı. Teknik direktör Rıza Çalımbay, bir gruba kondisyon artırıcı çalışma yaptırırken, diğer grup dar alanda pres ve kontrollü pas çalışması yaptı. 
     Antrenmana, sakatlıkları süren Ronaldo, Juanfran ve boğazında enfeksiyon olan kaleci Murat katılmadı. 
     Beşiktaş, Trabzonspor maçının hazırlıklarını, yarın akşam yapacağı antrenmanla sürdürecek. 
     Bu arada Beşiktaş PAF Takımı, Dünya Üniversite Yaz Spor Oyunları'na katılacak Japonya Üniversite Milli Takımı ile yaptığı hazırlık maçını 2-0 yitirdi. Maçı, kulüp başkanı Yıldırım Demirören ve teknik direktör Rıza Çalımbay da izledi. 
     Öte yandan teknik direktör Çalımbay, yarın basın mensuplarına öğle yemeği verecek. Çalımbay, yemek sonrası Trabzonspor maçıyla ilgili değerlendirmeler için basın toplantısı düzenleyecek. 
     
</TEXT>
</DOC>
