<DOC>
<DOCNO> 319551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun30.html </URL>
<DATE> 2005/03/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Dalgalar Hollanda'yı yutabilir 
</HEADLINE>
<TEXT>

     Güneydoğu Asya ülkelerini vuran tsunami felaketinin ardından, bütün dünyada tartışılmaya başlanan yüksek deniz dalgası tehlikesinin, Hollanda için sanılandan çok daha büyük olduğu bildirildi. 
     Hollanda'nın Kuzey Denizi kıyılarındaki setlerinin, yüksek dalgalara karşı koyacak güçte olmadığı, olası yüksek dalgalarda, ülkenin su altında kalabileceği belirtildi. 
     Delft Teknik Üniversitesi öğretim üyelerinden Prof. Dr. M. Stive, ANP haber ajansına verdiği demeçte, Kuzey Denizi'ndeki dalgaların son yıllarda giderek daha yoğun ve daha kuvvetli olarak görülmeye başlandığını söyledi. 
     Stive, bugüne kadar Hollanda kıyılarına vuran yüksek dalgalar arasındaki zaman aralığının 12 saniye olarak kabul edildiğini, ancak deneyimlere ve hesaplamalara göre zaman aralığının daha fazla olduğunun ve bu zaman aralığında müthiş bir dalga enerjisinin ortaya çıkabileceğinin görüldüğünü belirtti. 
     Atmosferdeki ısınmaya bağlı olarak deniz seviyesindeki yükselmenin, dalgaların daha büyük olmasını beraberinde getireceğini ifade eden Hollandalı bilim adamı, bunun da Hollanda'nın sular altında kalma tehlikesini doğal olarak yükselttiğini vurguladı. 
     Prof. Stive, Hollanda için yüksek dalgalarla oluşabilecek su baskını tehlikesini, bugüne kadar yetkililerce ifade edilen, yerleşim birimlerine uçak düşmesi, patlayıcı madde üreten bir fabrikanın havaya uçması, kimyasal madde üreten fabrikalardan gaz sızıntısı şeklindeki tehlikelerden çok daha büyük gördüğünü kaydetti. 
     
</TEXT>
</DOC>
