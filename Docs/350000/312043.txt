<DOC>
<DOCNO> 312043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy05.html </URL>
<DATE> 2005/02/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
SSK Hastanelerinin devri 19 Şubat'ta 
</HEADLINE>
<TEXT>

     SSK hastaneleri, 19 Şubat'tan itibaren Sağlık Bakanlığı'na geçiyor. Sağlık Bakanlığı söz konusu sağlık tesislerini kendi sistemine entegre etmek için çalışmalarını sürdürüyor. SSK'ya bağlı sağlık kuruluşları, birer işletme haline dönüştürülüyor. SSK'lı hastaların telefonla randevu çilesi de bitiyor. 
     ANKA'nın edindiği bilgiye göre, SSK'ya bağlı sağlık kuruluşlarını bünyesine almaya hazırlanan Sağlık Bakanlığı, 19 Şubat'ta SSK'ya bağlı hastane ve dispanserlerde döner 
     sermaye işletmesi kuracak. Söz konusu işletmelerde çalışan sağlık personeli devlet hastanelerinde olduğu gibi ürettiği hizmet kadar döner sermaye payı alacak. Yani performansa dayalı döner sermaye ödemesinden yararlanacak. Daha önce, SSK hastanelerinde döner sermaye işletmesi bulunmuyordu. Hastane yöneticileri, her türlü ihtiyacını Hazine'nin parasıyla karşılamak zorunda kalıyordu. 
     
     TELEFONLA RANDEVU SİSTEMİ TARİH OLUYOR 
     Eski Çalışma ve Sosyal Güvenlik Bakanı Yaşar Okuyan'ın "hastane kuyruklarını bitireceğiz" iddiasıyla uygulamaya koyduğu telefonla randevu sistemi de kalkıyor. Artık SSK hastaneleri, devlet hastanelerindeki gibi işleyecek, hasta sağlık karnesi ve vizite kağıdıyla doğrudan hastanelere başvuracak. Artık, hastalar, muayene olabilmek için telefonla randevu almayacak. 
     
     AKDAĞ "KADROLAŞMA ÇABAMIZ YOK" 
     Sağlık Bakanı Recep Akdağ, İstanbul ve Ankara'daki SSK hastanelerinin başhekimleriyle bir toplantı yaparak, "İyi hizmet veren arkadaşlar görevine devam edecek" dedi. 
     Kadrolaşma çabalarının olmadığını ifade eden Akdağ, hastane yöneticiliği için başarı kriterini gözönüne alacaklarını, devirden sonra "görevden alınır mıyım " tedirginliğine gerek olmadığını kaydetti. 
     
</TEXT>
</DOC>
