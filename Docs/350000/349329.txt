<DOC>
<DOCNO> 349329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko06.html </URL>
<DATE> 2005/06/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkiye otomotiv üretiminde dünya 17.si... 
</HEADLINE>
<TEXT>

     Türkiye, motorlu taşıt üretiminde tüm ülkeler içinde 17’nciliğe yükseldi. 
     Uluslararası Motorlu Taşıtlar Örgütü’nün OICA 2004 yılı istatistikleri yayımlandı. Buna göre dünya motorlu taşıt üretimi geçen yıl yüzde 5.5 artışla 64 milyon 71 bin 715 adede ulaştı. Geçen yılki 11 milyon 989 bin 387 adetlik üretimiyle dünya birinciliğini koruyan ABD’nin üretiminde önceki yıla göre yüzde 1 oranında bir gerileme yaşandı. Üretimini yüzde 2.2 artırarak 10 milyon 511 bin 518 adede yükselten Japonya ikinci sırada yer almaya devam etti. 2004 yılındaki 5 milyon 569 bin 954 adetlik üretimiyle üçüncü sıradaki yerini koruyan Almanya’nın üretiminde yüzde 1.1’lik bir artış yaşandı. Çin, üretimini yüzde 14.1 artırarak 5 milyon 70 bin 527 adede çıkardı ve önceki yıl olduğu gibi dördüncü sırada yer aldı. 
     Bu ülkeleri de 3 milyon 665 bin 990 adetlik üretimiyle Fransa, 3 milyon 469 bin 464 adetle Güney Kore, 3 milyon 11 bin 10’la İspanya, 2 milyon 710 bin 683’le Kanada, 2 milyon 210 bin 62 adetle Brezilya ve 1 milyon 856 bin 49’la İngiltere izledi. 
     Söz konusu 10 ülke toplam 50 milyon 64 bin 644 adetle, dünya üretiminin yüzde 78.1’ini gerçekleştirdi. Ancak bu ülkelerin toplam üretimdeki payı geriledi. Söz konusu on ülkenin toplam üretimdeki payı önceki yıl yüzde 79.7 düzeyinde gerçekleşmişti. Bun durum, on ülkenin toplam üretimindeki artışın yüzde 3.4’le toplamdaki artışın altında kalmasından kaynaklandı. 
     
     TÜRKİYE YÜKSELİYOR 
     Türkiye ise geçen yıl motorlu taşıt üretiminde yüzde 54.4’le dünya ortalamasının çok üzerinde bir artış kaydetti. 
     OICA verilerine göre geçen yıl Türkiye’de 447 bin 152’si otomobil olmak üzere toplam 823 bin 408 adet motorlu taşıt üretildi. 2003 yılındaki 3 bin 354 adetlik üretimiyle 18’inci sırada bulunan Türkiye, geçen yılki üretimle, 
     sıralamada bir basamak daha çıkarak dünya 17’nciliğine yükseldi. Türkiye’nin geçen yıl motorlu taşıt üretimini oran olarak en çok artıran 6’ncı ülke olduğu da dikkati çekti. 2004’te en yüksek üretim artışını yüzde 86 ile Polonya elde ederken, bu ülkeyi yüzde 85.1’le Kolombiya, yüzde 78.1’le Avusturya, yüzde 73.2 ile Ukrayna, yüzde 72.7 ile Özbekistan izledi. Bunların ardından yüzde 54.4’lük üretim artışıyla Türkiye geldi. Ancak bu ülkelerin üretimi adet olarak ise Türkiye’nin oldukça gerisinde bulunuyor. Söz konusu ülkeler içinde geçen yıl en fazla üretimi 599 bin adetle Polonya gerçekleştirdi. Diğerlerinin üretimi ise 37 binle 248 bin adet arasında değişti. 
     
</TEXT>
</DOC>
