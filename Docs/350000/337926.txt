<DOC>
<DOCNO> 337926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/dunya/adun.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafa karıştıran cümle 
</HEADLINE>
<TEXT>


ABD Dışişleri Bakanlığı terör raporundan "PKK'nın hedefi Güneydoğu Türkiye'de, Kuzey Irak'ta ve İran ile Suriye'nin bir bölümünde bağımsız, demokratik Kürt devleti kurmak olagelmiştir." ABD Dışişleri'nin terör raporunda son 3 yıldır yer alan bu cümle, ABD'li yetkililere göre 'PKK'ya asla sempati ya da destek yansıtmıyor' 

Yasemin Çongar - Washington 


ABD Dışişleri Bakanlığı'nın önceki gün yayımlanan yıllık terör raporunda, "PKK'nın hedefi Güneydoğu Türkiye'de, Kuzey Irak'ta ve İran ile Suriye'nin bir bölümünde bağımsız, demokratik Kürt devleti kurmak olagelmiştir" cümlesinin yer alması tartışma yarattı. 

Cümleye Türk yorumu 
Bu ifadenin dün bazı televizyonlarda ve internet sitelerinde, "ABD'nin PKK gafı" olarak duyurulmasının ardından, üst düzey bir Türk Dışişleri yetkilisi Milliyet'e, raporda bu ifadenin kullanılmış olmasında "kötü niyet" aramadıklarını ve Türkiye ile ABD'nin "teröre karşı öteden beri yakın ve güçlü işbirliği anlayışını sürdüregeldiğini" vurguladı. Ancak Türk diplomatları, söz konusu ifadenin raporda "tırnak içinde" ve "bunun PKK'nın iddiası olduğu cümleden daha kolay anlaşılacak biçimde verilmiş olmasını" yeğleyeceklerini de yansıttılar. 
ABD Dışişleri'nin bir yetkilisi ise Milliyet'in sorusu üzerine yaptığı değerlendirmede, bu ifadenin Dışişleri'nin yıllık terör raporlarında "ilk kez kullanılmadığına" dikkat çekerken, "Bu söz, PKK'nın kendi hedeflerini nasıl tanımladığını dile getirmek dışında bir amaç taşımıyor hiçbir şekilde PKK'ya destek ya da sempati yansıtmıyor" dedi. 
ABD'li yetkili şöyle konuştu 
"PKK'ya karşı mücadeleyi hep destekledik. ABD olarak, Irak'taki PKK varlığına karşı, belki tam Türkiye'nin istediği ölçüde olmasa bile elimizden geldiğince Türkiye ile işbirliği yapıyoruz. PKK'nın kendi hedefini nasıl tanımladığı raporda aktarılıyor, ama biz bu hedefe sahip çıkmıyoruz." 
Tartışmalı cümle, ABD Dışişleri'nin "Terörizm Konusunda Ülke Raporları" başlığıyla ve 2004'teki gelişmeler konusunda yayımladığı raporun terörist örgütleri sıralayan ve bu örgütlerin tarihi, amaçları ve gücü konusunda bilgiler aktaran bölümünde yer aldı. 
PKK'nın hedefinin "bağımsız, demokratik Kürt devleti" olduğu ifadesi, ABD Dışişleri'nin 2002 ve 2003'teki raporlarında da aynen kullanılmıştı. ABD daha önceki yıllarda ise, örgütün "bağımsız devlet" hedefinden söz ederken, "demokratik" tanımına yer vermemişti. 
Rapor, Türk Hizbullah'ını, "bağımsız Kürdistan kurulmasına laik bir yaklaşım sergileyen PKK'ya tepki olarak 1980'lerin başında kurulmuş bir Kürt Sünni İslami terör örgütü" olarak tanımlarken, DHKP - C'nin "anti ABD, anti NATO" özelliklerini kayda geçirdi. 


</TEXT>
</DOC>
