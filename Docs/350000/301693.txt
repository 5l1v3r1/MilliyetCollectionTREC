<DOC>
<DOCNO> 301693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur29.html </URL>
<DATE> 2004/12/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Film gibi... Fidye için Konya'da kaçırıldı, Batman'da kurtarıldı .. 
</HEADLINE>
<TEXT>

     Fidye için Konya'da 12 gün önce kaçırılan Ş.B, Batman'da gerçekleştirilen operasyonla kurtarıldı. 
     Edinilen bilgiye göre, Batman'da ikamet eden ve isimleri açıklanmayan 7 kişi, Danimarka'da birlikte iş yaptıkları Konyalı bir kişiden alacaklarını, şahsın uyuşturucu ticareti suçunu işleyip cezaevine girmesi üzerine tahsil edemedi. 
     Bunun üzerine Konya'ya giden şahıslardan ikisi borçlunun kardeşi olan 18 yaşındaki Ş.B'yi kaçırarak, Batman'a getirdi. Şahıslar daha sonra Ş.B'nin ailesinden fidye olarak 90 bin Euro istedi. 
     Ailenin şikayeti üzerine Batman Emniyet Müdürlüğü ekiplerince Seyitler Mahallesi'nde Şirin Çiçek'e ait eve gerçekleştirilen operasyonda Ş.B. kurtarılırken, evde 2 ruhsatsız tabanca, 15 gram esrar ile sahte sürücü belgesi ele geçirildi. 
     Olaya karışan 7 kişinin gözaltına alındığı belirtildi. 
     
</TEXT>
</DOC>
