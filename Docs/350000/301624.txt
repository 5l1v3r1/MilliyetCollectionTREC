<DOC>
<DOCNO> 301624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy21.html </URL>
<DATE> 2004/12/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Dışişleri, AB'ye 23 Aralık'ta verilen notanın içeriğini açıkladı... 
</HEADLINE>
<TEXT>

     Dışişleri Bakanlığı, 17 Aralık AB zirvesinin Türkiye'nin mutabık olmadığı önerilerine ilişkin görüşlerin AB'ye verilen notayla kayıt altına alındığını belirterek, zirve kararlarında yer alan geçiş süreleri, korunma tedbirleri ve istisnai düzenlemelerin Türkiye'nin de mutabakat vereceği bir uzlaşı çerçevesinde karara bağlanacağını kaydetti. 
     Bakanlık'tan yapılan yazılı açıklamada, 17 Aralık AB devlet ve hükümet başkanları zirvesi sonuçlarının 23. paragrafında, AB Komisyonu'na, AB'nin yeni aday ülkelerle yapacağı katılım müzakerelerinde alacağı pozisyonun tespitinde tezekkür edebilecek bazı önerilerde bulunulduğu hatırlatıldı. 
     Açıklamada, 17 Aralık zirvesi sonuçlarının sağlıklı biçimde değerlendirilmesine imkan tanımak amacıyla bazı hususların kamuoyuna duyurulmasında yarar görüldüğü belirtildi. 
     Dışişleri açıklamasında, 23. paragrafta yer alan ''Uzun geçiş süreleri, derogasyonlar ve belirli düzenlemelerle daimi koruma tedbirleri, yani korunma tedbirlerine temel teşkil etmek üzere daimi olarak elde tutulabilecek hükümler'' şeklindeki öneriye ilişkin 23 Aralık günü AB dönem başkanlığına nota verildiği bildirildi. 
     Söz konusu nota hakkında basında çeşitli yorumların yapıldığının belirtildiği açıklamada, 6 Ekimde açıklanan İlerleme Raporu'ndan itibaren yaşanan süreç ve buna ilişkin görüşler özetlendi. 
     Türkiye'nin AB Komisyonu'nun müzakerelere ilişkin tavsiyesinin 6 Ekimde yayınlanmasından itibaren, AB temel felsefesi ve hukukunu temel almak suretiyle tavsiye metninde yer alan bazı hususlarla ilgili görüş ve tasrihat taleplerini yazılı ve şifahi olarak resmi girişimlerle AB'nin dikkatine getirdiği kaydedilen açıklamada, bu görüşlerin, zirve taslakları yayımlandıkça, Dönem Başkanlığı, Komisyon ve üye ülkelerin dikkatine en yüksek düzeyde yazılı ve şifahi olarak sunulmaya devam edildiği bildirildi. 
     Dışişleri Bakanlığı, bu girişimler sonucunda, ''zirve sonuçlarının ilgili bölümünde korunma tedbirleri için düşünülen 'daimi' tanımlamasıyla kastedilen anlamı açıklayacak bir ifade değişikliğine gidildiğini'' belirtti. Açıklamada, ''Böylece, tezekkür edilmesi önerilen bu tedbirlerin daimi olarak yürürlükte olmasının değil, gerekli olduğunda başvurulmak üzere daimi olarak elde tutulmasının düşünüldüğü tasrih edilmiştir'' denildi. 
     
     23 ARALIK NOTASI 
     Açıklamanın devamında, 23 Aralıkta verilen notaya ilişkin olarak ayrıca şunlar ifade edildi 
     ''Buna rağmen, tarafımızdan 23 Aralık günü verilen notayla özetle AB birincil hukukunun ve Birliğin temel felsefesinin ancak geçici nitelik taşımayan derogasyon, koruma tedbiri ve sair istisnai düzenlemelere cevaz verdiği, Türkiye'nin, zirve sonuçlarında önerilen ve adı ne olursa olsun süresi ve içeriği bakımından herhangi bir sınırlamaya tabi olmayan istisnai tedbirlere rıza göstermesinin beklenmemesi gerektiği yönündeki anlayışımız bir kez daha resmen kayda geçirilmiş bulunmaktadır.'' 
     
     TÜRKİYE'NİN MUTABAKATI 
     17 Aralık zirve sonuçlarının ''AB'nin tek taraflı olarak aldığı kararlar'' olduğuna işaret edilen açıklamada, AB Konseyi'nin bu aşamada, müzakere süreci içerisinde bazı alanlarda uzun geçiş sürelerinin ve bazı istisnai tedbirlerin uygulanmasının tezekkür edilebilmesini Komisyon'a önermiş olduğu belirtildi. 
     Açıklamada ayrıca, ''bu husustaki nihai düzenlemelerinse zamanı geldiğinde, diğer adaylar için de yapıldığı üzere, ülkemizle AB arasında yapılacak katılım müzakerelerini takiben imzalanacak nihai Katılım Antlaşması'na, mutabakatımız olduğu takdirde, dercedilmesi söz konusu olabilecektir. Diğer yandan, ülkemiz lehine benzer tedbirlerin benimsenmesi de mümkün olabilecektir'' denildi. 
     Dışişleri Bakanlığı, bu nedenle ''zirve kararlarında yer alan geçiş süreleri, korunma tedbirleri ve sair istisnai düzenlemelerin müzakerelerin seyri içerisinde ele alınarak Türkiye'nin de mutabakat vereceği ve AB'nin temel hukukuyla çelişmeyecek bir uzlaşı çerçevesinde karara bağlanacak konular'' olduğuna dikkati çekerek, AB içinde temel hukuka aykırı yasal ve idari uygulamalara karşı hukuki başvuru yollarının da bulunduğu hatırlatıldı. 
     Açıklamada, bu çerçevede, bazı basın organlarında ileri sürülenin aksine, Türkiye'nin sadece AB ülkelerinin sorumluluğu altında olan 17 Aralık Zirvesi sonuçlarını imzalamasının söz konusu olmadığı belirtilerek, Türkiye'nin mutabık olmadığı önerilere ilişkin görüşlerinin de, verilen notayla kayıt altına alındığı bildirildi. 
     
</TEXT>
</DOC>
