<DOC>
<DOCNO> 313571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur24.html </URL>
<DATE> 2005/02/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ambulans şoförü "Evet, bira içtim" 
</HEADLINE>
<TEXT>

     Konya'nın Beyşehir İlçesi'nde alkollü ambulans kullandığı iddiasıyla hakkında işlem yapılan ve görüntü almak isteyen gazetecilere saldırdığı gerekçesiyle hakkında dava açılan ambulans şoförü, çıkarıldığı mahkemede ''2 bira'' içtiğini söyledi. 
     Bir süre önce alkollü olarak ambulans kullandığı iddiasıyla polis tarafından yakalanan, yapılan kontrolde 100 promil alkollü olduğu belirlenen Beyşehir'e bağlı Üstünler Beldesi'ne ait ambulansın şoförü Ali Erdal 35 , Beyşehir İlçe Emniyet Müdürlüğü'nden çıkarken görüntü almak isteyen gazetecilere saldırmıştı. 
     Olaydan sonra Göl Gazetesi Yazı İşleri Müdürü Ali Rıza Önses, Beyşehir Devlet Hastanesi'ndeki tedavisinin ardından 3 günlük iş göremez raporu almıştı. 
     Beldeden Beyşehir'e hasta taşırken alkollü ambulans kullandığı için ehliyetine de 6 ay süreyle el konulan Erdal, bugün gazetecilere ''müessir fiil''de bulunma suçlamasıyla hakim karşısına çıktı. Beyşehir Sulh Ceza Mahkemesi'nde görülen davanın bugünkü duruşmasında hakimin ''Gazetecilere saldırmışsın. Daha önce de saldırganlık ve sarhoşluk suçundan kaydın var. Son alarak da alkollü olarak ambulans kullanmışsın. Bunlar doğru mu, bu iddialara ne diyeceksin '' şeklindeki sorusu üzerine Erdal, gazetecilere saldırdığı iddialarını kabul etmedi. 
     Olay günü alkollü olduğunu itiraf eden Erdal, ''Sadece 2 bira içmiştim. Beyşehir'e hasta götürmem istendi. Mecbur kaldığım için alkollü olarak ambulans kullandım. Bundan dolayı pişmanım. Gazetecilere saldırmadım sadece çarpıştık'' dedi. 
     Müdahil olarak duruşmaya katılan Ali Rıza Önses ise Erdal'ın kendisine ve başka bir haber ajansının Beyşehir temsilcisine saldırdığını ileri sürerek, ''Ali Erdal'ın saldırı anının görüntüleri, bazı televizyon kanallarında da haber olarak yayınlandı. Bu görüntülerin mahkeme tarafından izlendikten sonra karar verilmesini talep ediyorum'' diye konuştu. 
     Mahkeme, tanıkların dinlenmesi ve görüntü kasetlerinin izlenmesi için duruşmayı erteledi. 
     
</TEXT>
</DOC>
