<DOC>
<DOCNO> 333254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun13.html </URL>
<DATE> 2005/04/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Frankfurter Rundschau Türkiye'nin AB'ye üyelik şevki kırıldı 
</HEADLINE>
<TEXT>

     GERD HÖHLER 

      Türkiye'nin AB adaylığı iyi yolda değil. Ankara'nın reform şevki kırıldı. Söz verilen yasa değişiklikleri h l bekleniyor. Gerçekleştirilen reformların uygulanmasında ise barışçı göstericilere yönelik polis müdahalesinin de gösterdiği gibi, aksamalar var. Hatta dayak sahneleri, Başbakan Erdoğan'ı yorum yapmaya tahrik etmişti. Fakat Erdoğan polisleri değil, gösteri hakkında haber yapan ve böylece -Başbakan'a göre- ülkeyi küçük düşüren Türk medyasını eleştirmişti. 
     Erdoğan, reform sürecini ileriye götürmek yerine, muhalefet politikacılarına ve eleştiren gazetecilere iftira davaları açıyor. Örneğin karikatürist Musa Kart daha geçenlerde, Başbakan Erdoğan'ı yün yumağına dolaşmış bir kedi olarak karikatürize ettiği için 3 bin avro tazminat ödemek zorunda kalmıştı. 
     
     AB'ye karşı olanlar arttı 
     AB'ye olan ilgisini kaybeden tek kişinin Erdoğan olmadığı görülüyor. Geçen yıl yaşanan Avrupa coşkusunun ardından Erdoğan'ın vatandaşları arasında da çekingenlik yayılıyor. O dönemde Türklerin yüzde 70'i AB üyeliğinden yanayken, bu oran şimdi sadece yüzde 63.5. Üyeliğe karşı olanların oranı neredeyse ikiye katlandı. En sık karşılaşılan itiraz ise, Türkiye'nin Avrupalılara, Kıbrıs veya Kürtlere dair konularda çok fazla taviz verdiği şeklinde. Türkiye'yi Avrupa'dan ayıran uçurumun ne kadar derin olduğu şimdi kendini gösteriyor. Anadolu'yu bir milletçilik dalgası sardı. 
     Geçen ay Mersin'de Kürt çocukların Türk bayrağını yere atmalarından bu yana birçok Türk tam bir bayrak histerisine kapıldı. 
     Yurtsever dalgalanmalar, kökü derinlere inen kronik bir kimlik krizinin sinyalini veriyor. Bu, özellikle Avrupa ile olan ilişkilerde kendini gösteriyor. Türkiye'nin Avrupa kararı gerçi Atatürk'ten bu yana devlet ve toplum doktrininin değişmez bir ilkesi, fakat yerine getirilmesi zor bir istek olarak kalıyor. 
     Zira Osmanlı İmparatorluğu, Avrupa'yı etkileyen, Rönesans, Reformasyon, Aydınlanma, Burjuvazi gibi hiçbir büyük toplumsal ve siyasi hareketten pay almadı. 
     Bu arada Avrupa'daki üyelik yanlıları bile, Türkiye'ye üyelik müzakereleri sözü verilmesinde acele edildiğini kabul ediyorlar. Bugünkü Türk toplumunun ruhsal durumunun Avrupa'ya uyup uymadığı sorusu uyum ihtiyacı, yabancı düşmanlığı ile suçlanma korkusu ve Türkiye'nin oyalanması ve hata reddedilmesi durumunda İslam dünyasına yöneleceği endişesi nedeniyle görmezlikten gelindi. Müzakereler için artık söz verildi ve Avrupa'nın bundan geri dönmesi pek mümkün değil. Fakat müzakerelerin üyeliğe götürmesi bugün hiç olmadığı kadar ihtimal dışı görünüyor ve önümüzdeki yıllar içinde bizzat Türklerin, AB'ye tam üyeliğin aslında kendilerinin gerçekte istediği şey olmadığı sonucuna varmaları büyük bir sürpriz olmayacaktır. 
     
</TEXT>
</DOC>
