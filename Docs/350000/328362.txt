<DOC>
<DOCNO> 328362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy05.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP'li olarak başınız dik gezin' 
</HEADLINE>
<TEXT>


ANKARA Milliyet Fotoğraf MUSTAFA İSTEMİ 


Dışişleri Bakanı Abdullah Gül, art arda gelen istifalarla sarsılan AKP'li milletvekillerine, "Hükümetimiz başarılıdır. Onun için AKP'li olarak başınız dik gezebilirsiniz. Bakmayın, 'AKP yavaşladı, moral bozukluğu var' sözlerine. Bunların hepsi AKP'yi kıskananların arzularıdır. AKP'li olarak ne kadar övünsek azdır" diye seslendi. Gül, grup toplantısında birlik ve beraberlik çağrısı yaptı. Başbakan Erdoğan geçen hafta Brüksel, dün de Tunus ziyareti nedeniyle AKP Meclis grubunun toplantısına katılamadı. Erdoğan'ın yokluğunda kürsüdeki yerini dolduran Dışişleri Bakanı Abdullah Gül, salondaki dinleyici koltuklarını doldurmakta etkili olamadı. Erdoğan konuşurken salonu hıncahınç dolduran milletvekili ve partililer, sıra Gül'e gelince toplantıya rağbet etmedi. 


</TEXT>
</DOC>
