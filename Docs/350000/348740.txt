<DOC>
<DOCNO> 348740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas08.html </URL>
<DATE> 2005/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Brad Pitt ve Jennifer Aniston'un evini lezbiyen çift aldı 
</HEADLINE>
<TEXT>

     NAFİZ ALBAYRAK Boston DHA 

      ÜNLÜ yıldız Angelina Jolie yüzünden yuvaları yıkıldığı öne sürülen Brad Pitt ile Jennifer Aniston’ın birlikte yaşadıkları malikaneyi lezbiyen bir çiftin satın aldığı ortaya çıktı. 
     Amerikalı ünlü komedyen ve talk show’cu Ellen DeGeneres ve lezbiyen ilişki yaşadığı sevgilisi Portia DeRossi’nin, Hollywood’un ünlü çiftinin Beverly Hills’teki evini 20 milyon dolara satın aldığı belirtildi. Pitt ve Aniston’ın en mutlu günlerini paylaştıkları malikane, çiftin geçtiğimiz aylarda önce ayrılmaya, sonra da boşanmaya karar vermesinin ardından satılığa çıkarılmıştı. 
     New York Post gazetesinin haberinde, Friends dizisinin ünlü yıldızı Jennifer Aniston’ın, lezbiyen çift için evin fiyatında indirim yaptığı da ifade edildi. 
     Çocukları olmayan Aniston-Pitt çifti, 2000’de evlenmişti. Hollywood’un en mutlu çiftleri arasında gösterilen Pitt ve Aniston’ın, 4.5 yıllık evlilikten sonra ayrılık haberi, magazin dünyasına bomba gibi düşmüştü. Her iki oyuncunun da inkar etmesine karşın, çiftin evliliğinin bitmesine, ’erkeklerin dayanamadığı kadın’ olarak nitelendirilen Angelina Jolie ve Brad Pitt arasındaki ilişkinin yol açtığı dedikoduları, hala en çok ilgi gören magazin haberlerinden. 
     
</TEXT>
</DOC>
