<DOC>
<DOCNO> 328972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy23.html </URL>
<DATE> 2005/03/31/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan Türkiye-Fas ilişkilerini ileri götürmek için bir siyasi irade var 
</HEADLINE>
<TEXT>

     Başbakan Recep Tayyip Erdoğan, gerçekleştirdiği gezide, Türkiye-Fas ilişkilerini olduğundan çok daha ileri götürmek için bir siyasi irade olduğunu gözlemlediğini bildirdi. 
     Erdoğan, iki ülke arasında imzalanacak serbest ticaret anlaşması için hukuki zemin hazırlanacağını da belirterek, bunun yatırım yapmak isteyen müteşebbislere yol haritası olacağını ifade etti. 
     Erdoğan, yaptığı basın toplantısında, Tunus ve Fas gezisine ilişkin açıklamalarda bulundu. 
     İktidara geldikleri günden beri çeşitli ülkelerle görüşmeleri hızlandırdıklarını ifade eden Erdoğan, üst düzey görüşmelerin, ''2005 Afrika Yılı'' ilan edilmesi sebebiyle başlamış olduğunu bildirdi. 
     Erdoğan, şunları kaydetti 
     ''Ülkelerinin Avrupa-Akdeniz havzasında bir farklılığı var. Bu bakımdan kendileri ile olan siyasi, askeri, ekonomik, ticari, kültürel, turizme yönelik çalışmalarımız da bundan sonraki süreçte artarak devam edecek. Çünkü yatırımı olan işadamlarımıza yönelik buralarda henüz karşılıklı biraraya gelmemiş olmamıza rağmen yapmış olduğumuz görüşmelerin neticelerini aldığımızı görmüştük. İnanıyorum ki bundan sonra bu daha da artacak. 
     Tunus ile 350 milyon dolarlık, Fas ile 435 milyon dolarlık bir ticaret hacmine sahibiz. Tunus'ta az miktarda yatırımcımız var ancak Fas'ta çok daha az yatırımcımız var. 50'nin üzerinde burada taahhüt işi almış olan, müteahhitlik işi almış olan yatırımcımız var.'' Kendisinin Tunus ve Fas devlet başkanları ile yaptığı görüşmeler ile beraberindeki bakanların yaptığı çeşitli çalışmaların ülkelerarası ilişkileri geliştirme anlamında gezinin başarılı geçtiğini gösterdiğini belirten Erdoğan, sözlerini şöyle sürdürdü 
     ''Türkiye-Fas ilişkilerini olduğundan çok daha ileri götürmek için bir siyasi irade olduğunu gözlemledik ve buna yönelik olarak de gerek şuana kadar yapmış olduğumuz çeşitli anlaşmaların, özellikle serbest ticaret anlaşmasının hayata geçirilmesi konusunda atılan adımlar, tabii ki hukuki bir zemin oluşturulması anlamında çok önem arz ediyor. 
     Böyle bir hukuki zeminin oluşturulması, buradaki müteşebbisimizin, girişimcimizin geleceğe yönelik atacağı adımları rahatlatacak olan adımlardır.'' Tunus ve Fas ile özellikle kültür ve inanç turizmi konusunda çalışmalar yapılabileceğini anlatan Erdoğan, turizmin artık sadece güneş, kum ve deniz üçgeninde gelişmediğini söyledi. 
     Turizm çeşitliliğinin şart olduğunu ifade eden Erdoğan, Türkiye'nin bunun tespitini yapmış olduğunu, çok ciddi adımlar atıldığını, kongre, fuar, termal, dağ, yayla, kış turizmine yönelik çalışmalar yapıldığını belirtti. 
     Bunların yeterli oranda olmadığını da ifade eden Erdoğan, turizmin Türkiye için çok önemli bir kaynak olduğunu kaydetti. Erdoğan, geçen yılın ilk 2,5 ayına oranla turizmdeki atağın yüzde 25 arttığını bildirdi. 
     Antalya havalimanı ikinci terminali ve ikinci pist açılışını yakın bir sürede yapacaklarını anlatan Erdoğan, aynı anda iki uçağın iniş kalkış yapabileceğini ve bunun da bölge turizmini hızlandıracağını ifade etti. 
     Merkezi yönetim olarak yerel yönetimlerle özellikle altyapıya yönelik çalışmalar yapıldığını anımsatan Başbakan Recep Tayyip Erdoğan, Antalya'yı İstanbul'dan sonra ikinci bir kongre şehri haline getirmek istediklerini bildirdi. 
     İstanbul'da Sütlüce Kongre Merkezi'nin faaliyete geçmesi ile uluslararası kongrelerin hizmetine de açılacağını belirten Erdoğan, bu konuda belediyelerin Kültür ve Turizm Bakanlığı ile ortak çalışmalar yürüttüğünü anımsattı. Müzecilik konusunda da ciddi adımlar atıldığını ifade eden Erdoğan, İstanbul'daki müze sayısını artırmak için çabaladıklarını söyledi. 
     Kültür ve Turizm Bakanlığı'nın çalışmalarını belirli şehirlerde yoğunlaştırmak yerine ülkenin geneline yaymak için çaba sarf ettiğini ifade eden Erdoğan, Zeugma, Hasankeyf, Doğubeyazıt'taki İshakpaşa Sarayı, Siirt'in tarihi ve kültürel zenginlikleri ile Van gölündeki Akdamar adasında mevcut olan tarihi zenginlikleri tüm insanlığın hizmetine sunarak Anadolu'nun bir çekim alanı olmasını hedeflediklerini söyledi. 
     Erdoğan, bunun dünyaya açılımın bir yöntemi olduğunu belirtti ve yapılan ziyaretlerde muhatapları ile olan görüşmelerde konuların masaya yatırıldığını kaydetti. 
     Başbakan Erdoğan, İstanbul-Casablanca arasında başlatılan uçak seferlerinin ardından, Fas hükümeti tarafından denizyolu taşımacılığına yönelik tekliflerin de geldiğini belirtti. 
     
</TEXT>
</DOC>
