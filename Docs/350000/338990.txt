<DOC>
<DOCNO> 338990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur28.html </URL>
<DATE> 2005/05/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yabancı uyruklu kadınlara zorla fuhuş yaptıran 3 kişi yakalandı 
</HEADLINE>
<TEXT>

     İstanbul ve Şanlıurfa’da gerçekleştirilen operasyonlarda, yabancı uyruklu kadınlara zorla fuhuş yaptırdıkları öne sürülen 3 kişi gözaltına alındı. Mahkemeye sevk edilen bu kişilerden 2’si tutuklandı. 
     Şanlıurfa’da bir evde zorla tutulduğunu ve para karşılığı erkeklerle birlikte olmaya zorlandığını ileri süren Ukrayna uyruklu I.H, bir yolunu bulup kaçtığı evden geldiği İstanbul’da Yabancılar Şube Müdürlüğü’ne başvurdu. 
     I.H. şikayetinde, 26 Şubat 2005 tarihinde İstanbul’da Belarus uyruklu I.M. adlı kadın arkadaşıyla bir otelde kaldığı sırada pasaportlarına zorla el koyan Necdet D. tarafından Şanlıurfa’daki bazı kişilere 3 bin dolar karşılığı satıldığını öne sürdü. 
     I.H, arkadaşı I.M ile götürüldüğü Şanlıurfa’da yaklaşık 2 ay boyunca 5 üyesi olan şebeke üyelerince erkeklerle para karşılığı birlikte olmaya zorlandıklarını iddia etti. 
     Çalışma başlatan İstanbul Yabancılar Şube Müdürlüğü, Necdet D. ile Zekeriya K’yi İstanbul’da gözaltına aldı. Şanlıurfa Emniyet Müdürlüğü’nce de Okan G. gözaltına alınırken, I.M. de zorla tutulduğu evden kurtarıldı. 
     Sorgu ve işlemleri tamamlanan Necdet D. ile Zekeriya K’nin sevk edildikleri mahkemede tutuklanarak cezaevine konuldukları bildirildi. 
     Olayla ilgili, Şanlıurfa’da bulundukları sanılan diğer 3 kişinin yakalanması amacıyla çalışmaların sürdürüldüğü öğrenildi. 
     
</TEXT>
</DOC>
