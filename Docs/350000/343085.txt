<DOC>
<DOCNO> 343085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur30.html </URL>
<DATE> 2005/05/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Kapkaç çetesinden kaçan çocuk Suç işlemediğim için işkence yaptılar 
</HEADLINE>
<TEXT>

     İzmir’den, Kocaeli’nin Gölcük İlçesi’ne kapkaç ve hırsızlık yapması için getirilen, ancak suç işlemeyip polise sığınan G.A, Sosyal Hizmetler ve Çocuk Esirgeme Kurumu’nca koruma altına alındı. 
     Kocaeli Sosyal Hizmetler ve Çocuk Esirgeme Kurumu Müdürü Ömer Çiftçioğlu, AA muhabirine yaptığı açıklamada, yurda yerleştirilen G.A’nın 14 , banyo yaptırılıp, sağlık kontrolünden geçirildiğini belirterek, "G.A, artık devletin koruması altında. Şu anda inceleme devam ediyor. İnceleme sonunda çocuğun burada kalıp kalmayacağına karar vereceğiz" dedi. 
     
     "SUÇ İŞLEMEDİĞİM İÇİN İŞKENCE YAPTILAR" 

     G.A. ise babası Şehmus A’nın, kendisini para karşılığı verdiği kişiler tarafından zorla suça itildiğini savunarak, şunları kaydetti 
     "Biz Mardin’in Midyat İlçesi’nde oturuyoruz. 2 ay önce babamla İzmir’e geldik. Amcamın aldığı boya sandığıyla boyacılık yapıp kazandığım parayı üvey anneme veriyordum. Üvey annem beni sürekli dövdüğü için kaçtım, sokaklarda kaldım. 
     Bu sırada, babam beni para karşılığında Veysi A’nın yanına verdi. Bu ve yanındaki kişiler, İzmir’de bana zorla hırsızlık yaptırmak istiyordu. Yapmadığım için kafama ve koluma sopayla vurdular. Ayaklarımı, dizlerimi kerpeten ve penseyle sıktılar. Bu bana çok acı veriyordu, ayaklarım hep kan içinde kalıyordu. Daha sonra Bursa’ya, ardından da Gölcük’e geldik. Bir marketten hırsızlık yapmam için beni zorladılar. Buna karşı çıktığım için beni arabada bıraktılar. Onlar arabadan indiğinde ben de kaçıp polise sığındım." Bu arada, G.A’nın ihbarı üzerine sahte kimlikle yakalanan Veysi Aksoy 27 , Rıdvan Akgün 24 ve O.E. 16 ile çocuğunu almaya geldiğinde gözaltına alınan baba Şehmus A. 39 , "Velayeti kötüye kullanma", "Küçük yaştaki çocuğu hırsızlığa teşvik etmek" ve "darp" suçlarından tutuklanarak, Gölcük ve İzmit cezaevlerine konuldular. 

     
</TEXT>
</DOC>
