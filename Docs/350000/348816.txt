<DOC>
<DOCNO> 348816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo06.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Loeb gaz kesmiyor 
</HEADLINE>
<TEXT>


Antalya'da düzenlenen Dünya Ralli Şampiyonası'nın 7. yarışı Türkiye Rallisi'ne, geçen yılın galibi Sebastien Loeb yine hızlı başladı. Zorlu parkurda günü lider tamamlayan Citroen pilotunu, Mitsubishi'den Galli ve Peugeot'tan Gronholm takip etti 

Fuat ERCAN Murat AĞCA ANTALYA'DA 


Dünya Ralli Şampiyonası'nda yaşanan Sebastien Loeb fırtınası, Türkiye Rallisi'nde de esmeye devam ediyor. 
Takvimin geride kalan altı yarışının dördünü kazanan Citroen'in Fransız pilotu, WRC Türkiye Rallisi'nin ilk gün koşulan sekiz özel etabı sonunda da zirveye yerleşti. Loeb'i, yeni motor ve lastikle katıldığı shakedown'da en iyi zamanı yaparak iddiasını kanıtlayan Mitsubishi'den Gigi Galli'nin yanısıra, diğer yarışlarda olduğu gibi yine iki ezeli rakibi Peugeot takımından Marcus Gronholm ile Subaru'dan Petter Solberg izliyor. Türkiye'de parkura özel bir dönüş yapan Citroen'in efsane ismi Carlos Sainz ise 10. başladığı günü, iki kez ikinci en iyi zamanı yapıp, klasmanda 5. sıraya tırmanarak tamamladı. 
Ralliye günün ilk özel etabı Phaselis 1'de best time ile başlayan Loeb, daha sonra 3. Arykanda 1 ve 5. Myra 1 özel etaplarda da en iyi zamanı yaptı. Dördüncü etap olan Perge 1'de 5. sıraya düşünce yarışa yeni motoru ve lastikleriyle iyi start alan Mitsubishi'den Gigi Galli liderliğe yükseldi ancak yerini sadece bir etap koruyabildi. Arykanda ve Perge'nin yeniden geçildiği 6. ve 7. etaplarda da yine en iyi zamana ulaşan Loeb, takipçisi Galli ile farkı bir dakikanın üzerine çıkardı. Üçüncülük için ise Gronholm ile hemen ardındaki Solberg arasında müthiş bir çekişme yaşanıyor. 

Nefes kestiler 
Rallide start alan 76 araçtan ilk altı etap sonunda yarışta kalmayı başaranlar, akşam Antalya Üniversitesi Kampüsü'ndeki Efes Pilsen Özel Seyirci Etabı'nda ter döktü. Buradaki en iyi dereceyi de 2.09.10'la günün yıldızı Loeb yaptı. 
Türkiye Rallisi'nde ekipler bugün toplam 150.49 km.'lik yedi özel etap geçecek. Kemer 1, Silyon 1, Kemer 2, Silyon 2, Chimera 1 ve Phaselis 2 etaplarının ardından ekipler yine Efes Pilsen Özel Seyirci Etabı'nda buluşacak. 

Kemer'de dostluk yarışı 

Türkiye Rallisi'nde Atölye Kazaz takımı adına yarışan ünlü Yunan pilot Aris Vovos, Türk - Yunan dostluğuna katkıda bulunmanın mutluluğunu yaşadığını söyledi. 
Bir Türk ralli takımında yer alan ilk Yunan pilot olan Vovos, sportif işbirliğinin ülkeler arasındaki bağları güçlendiren en önemli faktör olduğunu da vurgulayarak, "Zaten Türk ve Yunan halkları arasında hiçbir sorun yok. İkisi de birbirlerini seviyor. Benzer coğrafyalarda ortak bir yaşam kültürünü paylaşıyorlar. Bence sorun varsa onu politikacılara sormak lazım. Umarım son dönemde yaşanan olumlu gelişmelere küçük de olsa katkım olmuştur" ifadesini kullandı. Subaru'nun dünyada sadece iki takıma sattığı yaklaşık 500 bin poundluk Subaru Impreza WRC ile yarıştığı Türkiye Rallisi'nden de övgüyle bahseden Yunanistan şampiyonu Vovos, "Bu ralliye katılmaktan mutluluk duyuyorum. Ayrıca Yunanlılar'ın Türkiye'nin gelişen spora dayalı turizm hamlesinden de ders alması gerektiğini düşünüyorum" diye konuştu. 

Yunanistan kazanır 

Dünya Kupası eleme grubunda bugün oynanacak Türkiye - Yunanistan maçını merakla beklediğini söyleyen Aris Vovos, Yunan Milli Takımı'nın maçı kazanacağını iddia etti. İki ülke için de bu maçın büyük önem taşıdığını vurgulayan Vovos, "Maçı mutlaka izleyeceğim. Olay çıkacağını sanmıyorum" dedi. 

Yatını da getirdi 

Yunanistan'ın önde gelen zenginleri arasında sayılan Aris Vovos'un, büyük bir emlak ve inşaat şirketi bulunuyor. Yaklaşık 20 yıldır ralliyle ilgilenen Vovos, birçok markayla boy gösterdiği parkurlarda Yunanistan şampiyonluğu ve WRC rallilerinde puan kazanma gibi başarılara ulaştı. Kemer'e özel uçağıyla gelen Yunanlı pilot, Kemer limanına demirleyen 35 metrelik süper lüks yatında ailesiyle birlikte kalıyor. Bir tır dolusu malzemeyle Kemer'de kendisine ait özel servis kurduran Vovos'un emrinde teknik ekip hariç masör, koruma ve aşçılardan oluşan 10 kişi çalışıyor. 

Notlar 

Pilotlar isyan etti 
Türkiye Ralli Şampiyonası'nın ilk günü sonunda pilotlar şanssızlıklardan yakındı. Toni Gardenmeister, Carlos Sainz, Roman Kresta iki kez lastiklerini patlatırken, Harri Rovanpera ile Gigi Galli fren problemlerinin olduğunu söyledi. 

Cem Yılmaz şov yapacak 
Ünlü şovmen Cem Yılmaz da Türkiye Rallisi'ne renk katacak. Opet'in davetlisi olarak Kemer'e giden Yılmaz, bugün parkurlardaki Opet seyirci alanında hem yarışı izleyecek, hem de konuklara şov yapacak. 

Milliyet'in armağanı 
Dünya Ralli Şampiyonası'nın 7. ayağına basın sponsoru olan MİLLİYET, servis alanı ve otellerde kurduğu standlarla en detaylı ve taze haberleri ralliseverlere ulaştırıyor. Milliyet'in özel ralli eki ve günlük gazetesi standlarda ücretsiz dağıtılırken, servis alanı da çeşitli pankartlarla renklendi. 

Müthiş görüntüler 
Rallide güzel kareler yakalamak isteyen basın mensupları da adeta kendi aralarında yarıştılar. Kendisini iş makinasına bağlayan Japon gazeteci, ilginç bir görüntü oluştururken, kahvehanede oturan Antalya sakinleri yarışı dikkatle izlediler. 

Türkler döküldü 

Rallide start alan Türk pilotlardan birçoğu ilk günü tamamlayamadan veda etti. Hyundai'den Accent WRC ile yarışan Serkan Yazıcı, 5.etapta tekerleğinin kopması sonucu yarış dışı kaldı. Super 1600'de Volkan Işık da Fiat Punto ile normal etapta şarampole yuvarlandı. Ford Fiesta S1600 ile yarışan Yağız Avcı ile Octavia WRC ile debriyaj probmei yaşayan Hakan Dinç de yarışı terk ettiler. Subaru Impreza ile yarışan Murat Ersönmez de mekanik arızayla yarışı bıraktı. Türk pilotlar arasında ilk gün en iyi dereceleri ise genel klasmanda 19, 23 ve 24. durumda bulunan Ford sürücüleri Mehmet Besler, Nejat Avcı ve Ali Deveci elde etti. 


</TEXT>
</DOC>
