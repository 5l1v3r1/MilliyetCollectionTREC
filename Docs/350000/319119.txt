<DOC>
<DOCNO> 319119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/ekonomi/aeko.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dışarıdan müdahale olacaksa buyursunlar sorumluluğu alsınlar' 
</HEADLINE>
<TEXT>


Yeni bankacılık yasa taslağı değişikliklerini değerlendiren BDDK Başkanı Tevfik Bilgin, "Değişmemizi başkalarının istemesinin normal bir olay olduğuna inanmıyorum' dedi 

EKONOMİ SERVİSİ 

Bankacılık Düzenleme ve Denetleme Kurumu BDDK Başkanı Tevfik Bilgin, bankacılık sisteminde denetim stratejisini değiştireceklerini bildirirken, denetimin "yabancılaştırılması" taleplerine tepki göstererek, "Dışarıdan müdahale olacaksa, buyursunlar sorumluluğu da o kişiler alsınlar" dedi. 
Yabancı bankaların sektör içindeki payının bu yıl yüzde 15-20'ye çıkmasını beklediklerini bildiren Bilgin, İmarbank olayı için de "Türk bankacılık sisteminin üzerinden İmar gibi bir dozer geçmiştir. Maalesef bu olay BDDK'nin üzerine yıkılmış, herkes kenara çekilmiştir" diye konuştu. 
CNNTürk'te Yiğit Bulut'un konuğu olan BDDK Başkanı Bilgin, bankaların denetimi konusunda çok radikal önlemler de alabileceklerini ve Kurumun hazırladığı yasa taslağında bu önlemlerin yer aldığını söyledi. Bilgin, geçen hafta bankalarla bir toplantı yaparak, denetim stratejini tamamen değiştireceklerini anlattıklarını aktardı. 

Yurtdışı ekipleri 
Bilgin, BDDK'nin ve denetim sisteminin değiştirilmesiyle ilgili IMF ve dışarıdan gelen taleplere de şu yanıtı verdi 
"Bizim değişmemizi başkalarının istemesi, başkalarının istediği yönde değişmemizin normal bir olay olduğuna inanmıyorum. Ben 230 milyar doları yönlendiren bir kurumum. Sorumluluk tamamen bizim sırtımızda. Birşey olduğu zaman herkes kenarlara kaçışıyor. Dışarıdan müdahale olacaksa, buyursunlar o sorumluluğu o kişiler alsınlar. Eğer sorunların çözümü yurt dışından bazı ekipler kurup, sorunları çözmesi için raporlar yazdırmak aracılığıyla olacaksa buyurun bu sorunları saptaması için bu ekiplerle çalışın, çözün." 

BDDK - IMF çekişmesi Bilgin, IMF'nin BDDK'nın hazırladığı Finansal Hizmetler Kanun Taslağı'nın değiştirilmesi taleplerine, "Bu ülke için herşeyi yaparız. Kurul olarak 7'de 7 imzaya sevkettiğimiz taslak sitemizde duruyor. Şu anda bahsettiğimiz görüşler hakkında bilgimiz yok" karşılığını verdi. 

İyileşmeyen tasfiye edilir 
IMF'nin mali durumu kötü olan bankaların fona alınıp tasfiye edilmesi istemiyle ilgili soruya teknik bir kurumun başkanı olduğunu belirterek yanıt vermeyen Bilgin, hazırladıkları taslakta fona devir düzenlemesi yer almadığını anımsatarak, "Bir banka eğer hastane aşamaları, bir, iki, üç, hasta yoğun bakımda, ameliyat ediyoruz, yine de iyileşmiyorsa bu banka kusura bakmasın tasfiye edilmelidir" dedi. 


</TEXT>
</DOC>
