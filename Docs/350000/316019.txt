<DOC>
<DOCNO> 316019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun12.html </URL>
<DATE> 2005/02/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
FT Rumların tutumu hayak kırıklığı yarattı 
</HEADLINE>
<TEXT>

     ABD'den bir ekonomi heyetinin KKTC ziyareti, dış basında yankı buldu. Financial Times gazetesi, ziyaretin ABD'nin Kıbrıslı Türkler'in ekonomik izolasyonunu azaltma çabasının bir parçası olduğunu belirterek, bu girişimin Rumlar'ın engelleyici tutumundan duyulan hayal kırıklığını yansıtığını yazdı. 
     Ekonomi gazetesi Financial Times, bir ABD heyetinin KKTC ziyaretine Rumlar'ın gösterdiği tepkiye dikkat çekti. Rumlar'ın ziyarete "öfkeli" olduğunu belirten gazete, Rum yönetiminin, heyetin Kuzey Kıbrıs'a gelişini "siyasi hata" olarak nitelendirdiğini kaydetti. 
     Ziyaretin, Washington'un Kuzey Kıbrıs'ın ekonomik izolasyonunu azaltma çabasının bir parçası olduğunu ifade eden gazete, ABD'nin Rum yönetimi nezdindeki Büyükelçisi Michael Klosson'un "Ekonomik uçurumun kapatılmasının, sürdürebilir bir çözüm için zemin hazırlanmasına katkısı olacak" açıklamasına yer verdi. Gazete, Klosson'un, "Kıbrıs Türk ekonomisine yatırım yaparak tüm Kıbrıs'a yatırım yaptıkları" sözlerini de yansıttı. 
     Financial Times "ABD girişimi, uluslar arası toplumun Rumlar'ın, Kıbrıs Türk toplumuyla turizm ve uluslar arası ticareti sınırlandırma kampanyasından duyduğu artan hayal kırıklığına vurgu yapıyor. 
     Kuzey'deki kişi başına gelir, Rumlar'ın düzeyinin yüzde 20'si dolayındadır" diye yazdı. 
     Papadopulos yönetiminin kuzeydeki hava alanlarının uluslar arası trafiğe açılmasının ve Türk limanlarından AB'ye ihracat yapılmasına izin verilmesinin, Ada'nın kalıcı bölünmesini teşvik edeceğini savunduğunu kaydeden gazete, şöyle yazdı 
     "Kıbrıs Türk toplumu, Kıbrıs AB'ye katıldığında üyelikten dışlandı, çünkü Rumlar, BM destekli bir birleşme planını reddettiler. 
     Kıbrıslı Türkler ise çözüm lehinde oy kullandılar." Financial Times, AB yetkililerinin Ada'nın iki hükümeti arasında temasların olmamasından kaygı duyduklarını da yazdı. 
     
</TEXT>
</DOC>
