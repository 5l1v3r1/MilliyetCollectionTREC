<DOC>
<DOCNO> 318239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy08.html </URL>
<DATE> 2005/02/24/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ilıcak basına akreditasyon engelini kaldırttı, arkadaşlarına haber verdi 
</HEADLINE>
<TEXT>

     ANKARA ANKA 

Dünden Bugüne Tercüman Gazetesi İcra Kurulu Üyesi Nazlı Ilıcak, uğraşları sonucu askeri mahkeme duruşmalarında bazı basın organlarına uygulanan akreditasyon engelinin kaldırılmasını sağlarken, Oramiral Erdil davası öncesi akreditasyon engelli bazı kuruluşları bu durumdan haberdar etti, gelişmeden haberi olmayan diğerleri ise yine duruşmayı izleyemedi. Ilıcak, "Ben arkadaşlarımı arayıp, haber verdim" dedi. 
     Genelkurmay Başkanlığı Askeri Mahkemesi'nde eski Deniz Kuvvetleri Komutanı Oramiral İlhami Erdil, eşi Füsun Erdil ve kızı Deniz Erdil'in yargılanmasında bir ilk yaşandı. İlk kez, akredite olmayan basın kuruluşlarının da askeri mahkemeleri izlemesine izin verildi. Bu gelişme, Dünden Bugüne Tercüman Gazetesi İcra Kurulu Üyesi Nazlı Ilıcak'ın girişimleriyle sağlandı. 
     Milli Savunma Bakanlığı, Nazlı Ilıcak'ın Oramiral Erdil davası öncesi yaptığı başvuru üzerine, basın organları için akreditasyon koşulu aranmayacağını kendisine bir yazıyla bildirildi. Ancak Ilıcak, Yeni Şafak başta olmak üzere kendisine yakın basın kuruluşlarını arayarak durumu bildirirken, akreditasyon engelli diğer kuruluşlar bu durumdan haberdar olamadı. Akreditasyon koşulunun kalktığını öğrenen Ilıcak'ın izin yazısından haberdar ederek duruşmaya davet ettiği basın kuruluşları arasında Zaman, Evrensel, Birgün, Gündem gazeteleriyle Aydınlık Dergisi'nin bulunmadığı dikkat çekti. 
     
     5 OCAK'TAKİ DURUŞMAYA ALINMAMIŞLARDI 
     Genelkurmay Askeri Mahkemesi'nde, Oğulbey Askeri tesislerinin ihalesinde yolsuzluk yaptıkları gerekçesiyle müteahhit Ali Osman Özmen'in de aralarında bulunduğu 39 sanıklı dava 5 Ocak'ta başlamıştı. Bu tarihte, duruşmayı izlemeye gelen Dünden Bugüne Tercüman Gazetesi ile Birgün Gazetesi muhabirleri akredite olmadıkları gerekçe gösterilerek, duruşmaya alınmamışlardı. 
     Bu olayın ardından Dünden Bugüne Tercüman Gazetesi İcra Kurulu Üyesi Nazlı Ilıcak, Milli Savunma Bakanlığı'na 9 Şubat'ta bir yazı yazarak, Tercüman Gazetesi'nin akredite edilmemesiyle ilgili işlemin iptalini ve muhabirlerin askeri mahkemelerdeki duruşmalara katılmalarına izin verilmesini istedi. 
     Milli Savunma Bakanı Vecdi Gönül, 17 Şubat'ta yazdığı yazıda, şöyle dedi 
     "Askeri mahkemelerde yapılan duruşmalar, mahkeme heyeti tarafından yasaların belirlediği haller nedeniyle aksine bir karar alınmadıkça aleniyet prensibi ve yasalara uygun şekilde kamuya açık olarak yapılmakta ve tüm basın yayın organları temsilcileri de duruşmaları izleyebilmektedir. 
     Ancak bir grup basın mensubunun davayı izlemesinde meydana gelen bazı sorunlar üzerine Genelkurmay Başkanlığı tarafından yapılan değerlendirmede akreditasyon koşulu aranmadan duruşmaların izlenebilmesine karar verilmiş ve uygulanmaya başlanmıştır." 
     
     ILICAK GAZETELERİ ARADI 
     Yazı üzerine, Nazlı Ilıcak, İlhami Erdil'in 23 Şubat'ta gerçekleştirilecek duruşmasını izlemek üzere Ankara'ya geldi. Ilıcak, gelir gelmez, akredite olmayan basın kuruluşları Samanyolu Tv, Kanal 7, Yeni Şafak Gazetesi ve Vakit Gazetesi temsilcilerini arayarak, duruşmaya gelebilecekleri haberini verdi. 
     Ilıcak, akredite olmayan Zaman Gazetesi, Evrensel Gazetesi, Birgün Gazetesi, Gündem Gazetesi ile Aydınlık Dergisi'ne ise haber vermedi. 
     
     ILICAK "BEN ARKADAŞLARIMI ARADIM" 
     Nazlı Ilıcak, akredite olmayan bazı basın kuruluşlarını haberdar etmemesinin anımsatılması üzerine, "Ben arkadaşlarımı arayıp, haber verdim" dedi. Ilıcak, akreditasyon koşulunun kaldırıldığını bildirmek için aramadığı basın kuruluşları için de "Ben o gazetelerin akredite olup olmadığını bile bilmiyorum" dedi. 
     
</TEXT>
</DOC>
