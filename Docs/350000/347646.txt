<DOC>
<DOCNO> 347646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko02.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin imajında hassas olun, laiklik vurgusu yapın' 
</HEADLINE>
<TEXT>


TÜSİAD, cuma günkü toplantıya katılacak olan Başmüzakereci Babacan'dan, müzakere sürecinde, Türkiye'nin 'demokratik- laik bir sistemi olduğu' mesajının vurgulanmasını isteyecek 

EYLEM TÜRK 

Türk Sanayici ve İşadamları Derneği'nin TÜSİAD cuma günü yapılacak 2005 yılı birinci Yüksek İstişare Konseyi YİK toplantısına Başmüzakereci olarak atanan Devlet Bakanı Ali Babacan katılacak. Sabancı Centre'da yapılacak YİK toplantısında TÜSİAD, Avrupa Birliği AB yolunda, müzakere sürecinin normal başlıkları dışında verilecek mesaj ve imajın da önemi üzerinde duracak. 

'Desteğe hazırız' 
Türkiye'de 'güçlü bir laik demokrasi' sistemi bulunduğu, kadın haklarına saygılı, ekonomide kayıt dışına hoşgörüsüz bir ülke olduğu konularına vurgu yapılmasının önemi ifade edilerek, tüm bunlara hassasiyet ve dikkat gösterilmesi gerektiğine dikkat çekilecek. Görüşmelerde Türkiye'nin tüm bu özelliklerinin Avrupa'ya anlatılmak gerektiği hatırlatılacak. 
Avrupa Birliği'ne yönelik taahhütlerle ilgili olarak da kamu reformu, bürokrasi reformu, eğitim reformu gibi konuları üzerinde durulacak. 
Müzakere sürecinde 'masada bulunmak' isteğini daha önce de açıklayan TÜSİAD'ın, Avrupa'da önemli bir etkinlik ağı bulunduğu, AB kurumları nezdinde sözü geçen iş örgütleri ile sıcak ilişkileri hatırlatılarak, görüşme maratonu boyunca desteğini esirgemeyeceği de belirtilecek. 

'AB'yi izleyebiliyoruz' 
YİK toplantısında, TÜSİAD'ın Avrupa ülkelerindeki temsilcilikleri aracılığı ile AB'deki mevzuatların ve politikaların nereye gittiğinin izlenebildiği, tüm bunlarla birlikte Avrupa Birliği'nin karar alma mekanizmasına katılan UNICE'nin içinde yer almanın derneğe ayrıcalıklı bir konum verdiği vurgulanacak. Dernek yetkilileri, AB'nin bugününe değil yarınına da uymak gerektiğini dile getirerek, Türkiye'nin müzakere sürecine uzmanlar ve çalışma grupları ile katkıya devam edeceklerini anlatacak. 
Sabancı, Başmüzakereci Yardımcılığı görevi konusunda sivil toplum örgütleri arasında bir çekişmenin söz konusu olmadığını belirterek, "Herkeste bir bilgi birikimi vardır ama ben iddia ediyorum, TÜSİAD'daki bilgi birikimi, sivil toplum örgütleri olarak en fazla olanlardan biridir" dedi. İş dünyası adına TOBB ile TÜSİAD, 'müzakere masasında' yer almak istediklerini açıklamışlardı. Bu gelişme iki iş dünyası örgütünün, müzakere heyetinde bulunmak için rekabet ettikleri şeklinde yorumlanmıştı. 


</TEXT>
</DOC>
