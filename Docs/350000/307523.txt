<DOC>
<DOCNO> 307523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy14.html </URL>
<DATE> 2005/01/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
CHP'de İktidara Yürüyüş hareketi sözcüsü Çoklu yarış zarar veriyor 
</HEADLINE>
<TEXT>

     CHP İzmir Milletvekili ve İktidara Yürüyüş Hareketi sözcüsü Hakkı Akalın, 29-30 Ocak'ta yapılacak Olağanüstü Kurultayda genel başkan adayları ile ilgili olarak henüz net bir tavır belirlemediklerini ifade ederek, ''Biz son ana kadar gelişmeleri izleyip, partimiz adına en doğru kararı vereceğiz. Ancak çoklu yarış partiyi tahrip ediyor'' dedi. 
     Akalın, TBMM'deki odasında gazetecilere yaptığı açıklamada, İktidara Yürüyüş Hareketinin Kurultaya ilişkin dün yaptığı değerlendirme toplantısında konuşanların tamamının genel merkez yönetimini eleştirdiğini söyledi. 
     Genel Başkan Deniz Baykal ve genel merkez yöneticilerinin, kurultaya ilişkin yaptıkları değerlendirmelerinde köklü bir dönüşüm ve değişimin emarelerini göremediklerini ifade eden Akalın, diğer genel başkan aday adayları için de aynı eleştirilerin geçerli olduğunu kaydetti. 
     İYH'nin 27 Ocak'ta yeniden biraraya geleceğini ifade eden Akalın, bu süreçte yapılacak değerlendirme ve görüşmeler için kendisine tam yetki verildiğini belirtti. 
     Hakkı Akalın, kurultay öncesinde ve sonrasında ortaya çıkan olumsuzlukların ve kasıtlı yönlendirmelerin, CHP'nin tarihsel misyonunu sona erdirmenin stratejik bir parçası olduğunu ifade ederek, ''Tüm bunlara karşın 29 Ocak CHP açısından bir şans olarak da değerlendirilebilir. Kurultay, kişisel yarış platformu olmaktan çıkarılıp partinin geleceği açısından en doğru seçenek olarak değerlendirilmelidir. İYH delegeleri bu kurultayda belirleyici olacaktır'' diye konuştu. 
     Kurultay öncesinde yaşanan olumsuzlukların kurultay sırasında da sürmesi durumunda boş oy kullanıp doğruları söylemeye devam edeceklerini bildiren Akalın, ''Bir daha milletvekili seçilmek gibi bir kaygı ve ihtiras içinde değiliz. Ama şunu çok iyi biliyoruz ki bu ülkenin bizim bildiğimiz CHP'ye ihtiyacı var'' dedi. 
     
</TEXT>
</DOC>
