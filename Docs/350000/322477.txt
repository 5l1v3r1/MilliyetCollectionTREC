<DOC>
<DOCNO> 322477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun46.html </URL>
<DATE> 2005/03/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mashadov'un oğlu Mücadele sürecek 
</HEADLINE>
<TEXT>

     Çeçenistan'da Salı günü öldürülen Çeçen lider Aslan Mashadov'un oğlu Anzor Mashadov, ''babasının ölümünden sonra mücadele yapısında bir değişiklik beklenmediğini, ancak bu yapının daha da güçlenebileceğini'' söyledi. 
     Ailesiyle birlikte bir süredir Bakü'de bulunan Anzor Mashadov, gazetecilere yaptığı açıklamada, babasının ölümünün, yakın zamanda ABD ve Rusya liderleri arasında yapılan görüşmeyle bağlantısının olup olmadığının sorulması üzerine, ''Hayır, ben ilgisi olduğunu düşünmüyorum'' dedi. 
     Mashadov, babasının mücadelesini sürdüreceği yönündeki sözlerinin hatırlatılması üzerine de şöyle konuştu 
     ''Evet, basında, benim Çeçenistan'ın devlet başkanı olmak için mücadele edeceğim yönünde ifadeler yer aldı. Ama gerçek böyle değil. Çünkü zaten halk yanlısı, mücadelemizi destekleyen bir devlet başkanımız var. Benim mücadelem onun gibi olmaya çalışmaktır.'' Babasının cenazesini almak için dün Rus makamlarına başvuruda bulunduğunu da söyleyen Anzor Mashadov, bunun için sonuna kadar mücadele edeceğini, uluslararası kurum ve kuruluşlardan destek beklediklerini kaydetti. 
     Anzor Mashadov, babasını, dedesinin naaşının bulunduğu mezarlıkta defnetmek istediğini ifade etti. 
     
</TEXT>
</DOC>
