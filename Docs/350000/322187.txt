<DOC>
<DOCNO> 322187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko40.html </URL>
<DATE> 2005/03/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dolar, avro karşısında iki ayın en düşük seviyesinde... 
</HEADLINE>
<TEXT>

     Uluslararası döviz piyasasında ABD Doları, avro karşısında son 2 ayın en düşük seviyesinden işlem görüyor. 
     ABD'de yarın açıklanacak Ocak ayı dış ticaret verileriyle ilgili endişeler, yatırımcıların dolar satışlarını hızlandırmalarında etkili oluyor. Aralık ayında 56.40 milyar dolar açık veren ABD dış ticaretinin Ocak ayında daha büyük bir açık vermesinden korkuluyor. 
     Döviz analistleri, avronun dolar karşısındaki yükselişinde Avrupa Merkez Bankası'nın AMB faiz artırımı ihtimalinin güçlenmesinin de etkili olduğunu belirterek, AMB Başkanı Jean-Claude Trichet'in 'enflasyon baskısı ortaya çıktığında bankanın faiz artırımı yoluyla önlem alacağı' açıklamasına dikkat çekiyor. 
     Avrupa döviz piyasalarında gün içinde bir ara 1.3382'ye çıkan avro dolar paritesi, 4 Ocak'tan bu yana en yüksek seviyesine ulaşmış oldu. Parite, 2004 yılı sonunda piyasaların genelde kapalı olduğu Noel tatili sırasındaki sınırlı işlemlerle 1.3667'ye kadar yükselmişti. 
     Japon Yeni karşısında da son 2 haftanın en düşük seviyesine inerek 104.00 yen seviyesinin altında gezinen doların güçsüzlüğü, petrol yanında diğer emtia borsalarında da rekor yükselişler yaşanmasını kolaylaştırıyor. 
     Uluslararası emtia borsalarında özellikle Çin'den kaynaklanan talep artışıyla yıl başından bu yana yüzde 14 civarında yükselen bakırın tonu, 3 bin 267 dolar ile, salı günü belirlediği tarihi rekorunun 30 dolar altında işlem görüyor. 
     Diğer önemli metallerden alüminyumun da uluslararası borsalarda son 10 yılın en yüksek fiyatı olan bin 991 dolarda bulunduğunu belirten analistler, dolardaki gerilemenin sürmesi halinde yeni rekorlar görülebileceğinin altını çiziyor. 
     
     PARİTELER 
     Uluslararası döviz piyasasında ABD Doları'nın önemli para birimleri karşısındaki dönüşüm değerleri, dünkü kapanış ve bugün öğlen saatleri itibariyle şöyle 
     
     
PARA BİRİMİ ÇARŞAMBA SALI Japon Yeni 103.91 104.49 İsviçre Frangı 1.1607 1.1603 Kanada Doları 1.2069 1.2142 
     Avrupa döviz piyasasında dün 1.3334 seviyesinden kapanan avro, bugünkü işlemlerde 1.3367'ye çıktı. 
     Londra'da dün 1.9299 dolardan satılan İngiliz Sterlini ise bugün öğlen saatleri itibariyle 1.9261 seviyesine geriledi. 
     
     ALTIN 
     Bazı önemli borsalarda altının onsu, dünkü kapanış ve bugün öğlen saatleri itibariyle şu fiyatlardan işlem görüyor 
     
     
BORSA ÇARŞAMBA SALI Londra 439.90 438.20 Zürih 440.30 437.78 Hong Kong 440.25 435.85 
     Londra Kıymetli Madenler Borsası'nda dün 7.50 dolardan kapanan gümüşün onsu, bugünkü işlemlerde 7.54 dolara yükseldi. 
     
     PETROL 
     Kış mevsimi sona ermesine rağmen ABD ve Avrupa'nın önemli bir bölümünde sıcaklıklarda artış kaydedilmemesi, uluslararası borsalarda petrol fiyatlarını rekor seviyelerde tutuyor. 
     Dolardaki gerilemeyle daha fazla yatırımcının ilgi gösterdiği enerji borsalarında, petrol ihraç eden ülkeler örgütü OPEC'in 16 Mart'ta İran'ın Isfahan kentinde toplanacak zirvesinde alacağı kararlar bekleniyor. 
     New York Borsası'nda dünkü kapanışına göre 2 sent yükselen ABD hafif petrolünün varili, 54.61 dolardan satılıyor. Borsada geçen yıl Ekim ayında 55.67 dolar ile tüm zamanların en yüksek seviyesine ulaşılmıştı. 
     Londra Uluslararası Petrol Borsası'nda da dünkü kapanışının 2 sent üzerinde bulunan Brent petrolünün varili, 52.86 dolardan işlem görüyor. Borsada salı günü .30 dolar ile tüm zamanların en yüksek fiyatı görülmüştü. 
     
</TEXT>
</DOC>
