<DOC>
<DOCNO> 326012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur27.html </URL>
<DATE> 2005/03/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul Barosu TCK'nın 31. maddesi değiştirilmelidir 
</HEADLINE>
<TEXT>

     İstanbul Barosu, TCK'nın 31'inci maddesinin değiştirilmesini istedi. 
     Baro Başkanlığı'ndan yapılan yazılı açıklamda, Çocuk Koruma Kanunu'nun çocukların lehine önemli düzenlemeler içerdiği, ancak bunların anlam ifade etmesinin TCK'nın 31. maddesinde değişiklik yapılmasına bağlı olduğu belirtildi. 
     Açıklamada, söz konusu maddenin, ceza sorumluluğu olmayanlara koruma tedbiri uygulanmasına ve kanunla ihtilaf halindeki çocuklar için suç ve benzeri risklerden koruyacak tedbirin öncelikle uygulanmasına imkan verecek şekilde değiştirilmesi gerektiği vurgulanarak, şöyle denildi 
     ''TCK'nın 31. maddesi, kanunla ihtilaf halindeki çocuklar için ceza hukuku yaptırımlarını tek seçenek olarak sunmaktadır. Oysa ceza hukuku, tutukluluk ve hürriyeti bağlayıcı cezalar, çocuğun damgalanması,suç davranışının sistematikleşmesi riskini taşır. Üstelik bunlar suçu önlemeye elverişli değildir. En elverişli araç, çocuğu suça iten sebepleri ortadan kaldıracak tedbir hizmetleri ve kurumlarıdır. Çocukların suçtan korunmasını istiyorsak, onları ceza adaletinin olumsuz etkilerinden de korumamız gerekir. Bunun için TCK'nın 31. maddesi değiştirilmelidir.'' 
     
</TEXT>
</DOC>
