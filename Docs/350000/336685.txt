<DOC>
<DOCNO> 336685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy05.html </URL>
<DATE> 2005/04/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erkan Mumcu bir aydır mecliste oda bekliyor 
</HEADLINE>
<TEXT>

     Erkan Mumcu ve arkadaşlarının katılımıyla TBMM'de 10 milletvekiliyle temsil olanağına kavuşan ANAP, Meclis'te "oda" bekliyor. 
     ANAP, Mumcu'nun partiye katılımının hemen ardından 19 Mart'ta Genel Başkan Vekili Halil İbrahim Özsoy imzasıyla TBMM Başkanlığı'na partinin ve Mumcu'nun Meclis'teki çalışmalarını yürütmesi amacıyla oda tahsis edilmesi başvurusunda bulundu. 
     Aradan bir ayı aşkın bir süre geçmesine karşın henüz bir yanıt alamayan ANAP cephesinden TBMM Başkanı Bülent Arınç'a tepki yükselmeye başladı. 
     ANAP Genel Başkan Yardımcısı Süleyman Sarıbaş, tepkisini "Oda arandığı söyleniyor. Sayın Arınç, siyasi partilere tarafsız davranmayı öğrensin. Bir aydır Meclis'i panayıra çevirdi. Asli görevini yapsın. AKP Grubu'nun çaycısına, sekreterine oda var, ama Meclis'te temsil edilen bir partinin genel başkanına oda bulunamıyor" diye dile getirdi. 
     Daha önce DYP de ANAP gibi Genel Başkanı Mehmet Ağar'a çalışmalarını sürdürmek için TBMM'de oda talebinde bulunmuştu. 
     Ağar'ın isteğini dönemin Başbakanı Abdullah Gül'e iletmesine karşın yaklaşık bir yıl sonra DYP ancak, halkla ilişkiler bloklarında bir yer bulabilmişti. 
     
</TEXT>
</DOC>
