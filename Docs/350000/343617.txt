<DOC>
<DOCNO> 343617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun37.html </URL>
<DATE> 2005/05/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İrlanda Palementosu'nda Türkleri aşağılayan bakan özür diledi... 
</HEADLINE>
<TEXT>

     İrlanda’da parlamentoda yapılan bir tartışma sırasında Türkleri aşağılayıcı bir ifade kullanan insan hakları ve denizaşırı yardımlardan sorumlu Devlet Bakanı Conor Lenihan, özür diledi. 
     Lenihan, İrlanda’daki Türk işçilerinin haklarının en önemli savunucularından biri olan Sosyalist Parti milletvekili Joe Higgins ile girdiği tartışmada, Higgins’in devlete ait Aer Lingus Havayolları’nın özelleştirilmesi planlarıyla ilgili olarak hükümeti eleştirmesi üzerine, sert bir dille, "Sen kendi işine bak ve kebaplarınla oyalan" dedi. 
     Devlet Bakanı Lenihan, bir süre sonra parlamentoda okuduğu yazılı özür mektubunda, "Sözlerimden pişmanım ve herhangi birini kırdıysam çok üzgünüm" ifadelerini kullandı. 
     İrlanda parlamentosunda bazı milletvekillerinin, olaydan sonra eski başbakan yardımcısının oğlu olan Lenihan’ın istifasını istediği belirtildi. 
     İrlanda Cumhuriyet Ordusu’nun IRA siyasi kanadı Sinn Fein’in milletvekili Aengus O Snodaigh da, Lenihan’ın, İrlanda’da çalışan ve vergi ödeyen Türkler ve diğer Ortadoğu kökenli kişilerden özür dilemesi gerektiğini ifade ederek, "İrlanda’daki Türk büyükelçisinden de resmen özür dilemeli" dedi. 
     
</TEXT>
</DOC>
