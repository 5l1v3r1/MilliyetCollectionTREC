<DOC>
<DOCNO> 342989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy06.html </URL>
<DATE> 2005/05/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bakan Koç Yüzde 20 turist artışı sağlayacağız 
</HEADLINE>
<TEXT>

     Kültür ve Turizm Bakanı Atilla Koç, "Geçen yıla göre yüzde 20 oranında turist artışı sağlayacağız. Bunun da üzerine çıkılacağını düşünüyoruz" dedi. 
     Bakan Koç, gezi ve incelemelerde bulunmak üzere geldiği Hatay’da, Vali Abdulkadir Sarı’yı makamında ziyaret etti. 
     Ziyarette gazetecilerin sorularını yanıtlayan Bakan Koç, turizm konusunda muhafazakar tahminlerde bulunmak zorunda olduğunu kaydetti. 
     İç ve dış gelişmeler sonucu turizmde bu yıl artış sağlanacağını vurgulayan Koç, "Geçen yıla göre yüzde 20 oranında turist artışı sağlayacağız. Bunun da üzerine çıkılacağını düşünüyoruz. Fakat, geleceğe ilişkin özellikle turizm alanında tahminde bulunmak kolay olmuyor" diye konuştu. 
     Onur Air’in bazı ülkelerde uçuşlarına izin verilmemesiyle ilgili bir soru üzerine de Koç, şöyle konuştu 
     "Turizmde önümüze dış engeller konuluyor. Yine de olağanüstü bir durumla karşılaşılmaması durumunda, artışın süreceğini tahmin ediyoruz. Ama görüyorsunuz, bir Onur Air meselesi çıktı. Çok kuvvetli, yaklaşık 3,5 milyona yakın turist çekebilecek sivil havacılık şirketimizin 1-2 uçağında arıza meydana gelmiş. Uçuşlarını durdurmuşlar. Havacılık çok önemli ve hassas bir konudur. Diğer ülkelerle görüştük, bir Hollanda kaldı. Konuyla ilgili olarak Sivil Havacılık Genel Müdürümüz bu ülkeye hareket etti. Hükümetimiz bu konu üzerinde duruyor. Ben de bu durumdan etkilenen bir bakan olarak gece gündüz konuyla ilgileniyorum." Koç, turistlerin kişi başına bıraktıkları para açısından da Türkiye genelinde daha yüksek rakamlara ulaşılacak bir sezon beklediklerini belirtti. 
     Geçen yıl kişi başına yaklaşık 700 dolar bırakıldığını ifade eden Koç, şunları söyledi 
     "Bu rakamın artacağı görüşündeyiz. Özellikle Antalya yöresinde olağanüstü güzel çalışmalar yapılmış. Kitle turizminin yanı sıra kongre ve golf turizmiyle gelirlerimizi artırabiliriz. Kitle turizminde kişi başına 700-1000 dolar gelir elde edilirken kongre ve golf turizminde ise bu rakam asgari 5 bin dolardır. Buna inanç, yayla ve kış turizmini de eklemek gerekir." İmkanları en iyi şekilde kullanarak ne gerekiyorsa yapmaya çalıştıklarını, "enkazları ayağa kaldırmanın en büyük hedefleri olduğunu" belirten Bakan Koç, "Çok güzel kültür merkezi projesi yapılmış. Ama tatbikatta çok sulandırılmış. Nüfusu bin bile olmayan bir ilçede 5 bin metrekarelik kültür merkezi temeli atılmış ve epeyce de para harcanmış. İlçedeki herkesi merkeze götürseniz yine de boş yerler kalır. Bunun yanında, bazı illerimize yeterli yatırım yapılmamış" dedi. 
     Koç, Doğu ve Güneydoğu Anadolu’daki 14 ilde sinema gösterimi yapılmadığını, bu konunun üzerinde durduklarını, bazılarında temel atma çalışmalarının sürdürüldüğünü bildirdi. 
     Bazı basın-yayın organlarında çıkan haberleri de eleştiren Koç, şöyle devam etti 
     "Bir bakan bu kadar şevkle çalışıyor ama sadece magazinsel yönü değerlendiriliyor. Dün Kilis’te bir temel atma merasimindeydim. 
     Törende, insanların şevki ve aşkına değil magazinsel yönüne bakıp elimdeki kılı çekmemi yazdılar. Bu gazeteciler beni çok severler, ama tavizde bile bulunmuyorlar. Bazı şeyleri tadında bırakmak lazım." Ziyarette, Vali Sarı, Bakan Koç’a, Hatay’ın yöresel ürünlerinin yer aldığı bir sandık hediye etti. 
     Koç, ziyaretin ardından, valilik binasındaki "Hatay Millet Meclisi" için düzenlenen bölümü gezdi. 
     Daha sonra, Bakan Koç’a, ilin sorunları ve çözümü önerileriyle ilgili basına kapalı brifing verildi. 
     
</TEXT>
</DOC>
