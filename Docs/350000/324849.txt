<DOC>
<DOCNO> 324849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo40.html </URL>
<DATE> 2005/03/18/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Bulak "Fenerbahçe galibiyetimiz, diriliş maçımız oldu" 
</HEADLINE>
<TEXT>

     Denizlispor Teknik Direktörü Giray Bulak, Fenerbahçe galibiyetinin kendileri açısından diriliş maçı olduğunu söyledi. 
     Yeşil-siyahlı ekibin teknik direktörü Bulak, sahada futbol adına çok güzel şeyler olduğunu, maçın hakemi Cem Papila'nın cesurca maç yönettiğini, iki takım oyuncularının maçı çirkinleştirmediğini, taraftarların da yan yana maç izlediğini belirtti. 
     ''Türk futbolunda tempo yok, kalite yok'' iddialarına bu akşamki maçın bir yanıt olduğunu ifade eden Bulak, şöyle konuştu 
     ''Homojen yapıya sahip bir takımım var. Oyuncularım birbirine inanılmaz destek veriyor. Kardeşlik havasında çalışma yapıyor. Hepsi gelişme adına hamleler yapıyor. Tabii ki Fenerbahçe gibi bir takımı yenmek, 4 büyük takıma transfer olabilmek oyuncuların ideallerinden. Onun için candan oynadılar. İleriye iyi koştukları kadar, savunmaya da iyi koştular. Çok iyi savunma yapan bir anlayışa sahibiz. İyi ve kaliteli bir maç oldu. Fenerbahçe'ye çok pozisyon vermedik. Rakip sadece ölü toplardan pozisyon bulabildi. Oyunun genelinde biz iyi pozisyonlar yakaladık. Bu maçla Fenerbahçe'yi yenmenin keyfini yaşadık. Aynı zamanda Fenerbahçe galibiyeti, diriliş maçımız oldu. Ayrıca maçın hakemini de cesur yönetiminden dolayı kutluyorum. İşte hakemlik bu.'' Fenerbahçe Teknik Direktörü Daum ise Denizlispor'un haklı bir galibiyet aldığını, oyun içinde ve oyunun hiçbir anında rakiple olan bağlantıyı sağlayamadıklarını söyledi. 
     Oyunu istedikleri gibi hızlandıramadıklarını, 18 içinde çoğalamadıklarını ve iyi mücadele örneği sergileyemediklerini vurgulayan Daum, şunları kaydetti 
     ''Maçı lehimize çevirmek, belki 60. dakikadan sonra mümkündü. 2 oyuncu değişikliğini aynı anda yaptıktan sonra Serhat'ın girmiş olduğu pozisyon var. O gol olsaydı, belki maçı lehimize çevirebilirdik. Beraberliği yakalayamadık. Oyun içinde zaman geçtikçe oyuncular, golü bulmak için fazla öne doğru oynamayı tercih ettiler. Dolayısıyla rakibin kontrataklarına maruz kaldık. 2-0'dan sonra baskımızı yine artırmaya çalıştık. Ancak net gol pozisyonuna giremedik. Bu durumda da yapmış olduğumuz hatalardan ders çıkartıp önümüzdeki maçlara daha farklı, daha güçlü bir şekilde hazırlanacağız. Belki de bu şampiyonluk yarışının son döneminde bizim uyanmamızı sağlayan bir mağlubiyet oldu.'' Daum, ''Denizlispor da Gençlerbirliği gibi dirençli mi çıktı'' sorusuna şu yanıtı verdi 
     ''Onu kesinlikle o şekilde söyleyemem. Denizlispor takımını, iyi organize olmuş, istediği oyun anlayışını sahaya iyi yansıtan, defans özellikleri kuvvetli bir takım olarak gördüm. Ama sınırlarını aşmadan istediklerini almasını bildiler. Yani benim Gençlerbirliği maçından sonra bir şikayetim değildi. Sadece sakat oyuncularımızdan dolayı bunu vurgulamak istedim. Kesinlikle bir şikayetim yok. Her takımın kendi imkanlarıyla sahaya yansıtmak istedikleri bir mücadele arzusu vardır.'' Daum, ''Yedek kulübesinden memnun değil misiniz'' sorusunu da, ''Sahip olduğumuz kadro güçlü bir kadro. Oyuncular ilk 11'de sahaya çıksın veya sonradan oyuna girsin, bugünkü maç için söylüyorum, çok bir şey ifade etmeyecekti. Tüm takımın performansıyla ilgili bir mağlubiyet bu'' diye yanıtladı. 
     
</TEXT>
</DOC>
