<DOC>
<DOCNO> 338693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo20.html </URL>
<DATE> 2005/05/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Konyaspor teknik direktörü Susiç "Bizim için çok yazık oldu" 
</HEADLINE>
<TEXT>

     Konyaspor Teknik Direktörü Saffet Susiç, Büyükşehir Belediyesi Ankaraspor karışısında alınan sonucun kendileri için büyük kayıp anlamına geldiğini söyledi. 
     Saffet Susiç, maç sonunda yaptığı açıklamada, rakibin kendilerine göre daha iyi bir oyun sergilediğini ve hakettikleri galibiyeti de aldıklarını bildirdi. 
     Büyükşehir Belediyesi Ankaraspor'un maçta kendilerine göre çok daha hızlı ve hareketli bir oyun ortaya koyduğunu ifade eden Susiç, ''Çok büyük yanlışlar yaptık. Bu yanlışlar da yenilgimize neden oldu. Bizim için çok yazık. Çünkü maçı kazansaydık daha üst sıralara tırmanabilirdik. Şimdi ise olduğumuz yerde kalacağız. Ancak maçı kaybetmemizdeki en büyük etkenlerden biri, daha ilk dakikalarda kalemizde gol görmemiz oldu'' dedi. 
     Büyükşehir Belediyesi Ankaraspor Teknik Direktörü Samet Aybaba ise maçın, hedefi olmayan 2 takımın karşılaşması olduğunu vurguladı. 
     Her iki takımın da açık futbol oynaması nedeniyle ortaya güzel bir oyun çıktığını vurgulayan Aybaba, ''Sanıyorum, son haftaların en iyi maçı oynandı. Galibiyeti daha fazla istediğimiz için maçı biz kazandık. Özellikle, takımdaki yabancı futbolcular galibiyeti çok istedi. Böylece galip geldik. Sonuç olarak, daha önce bizi yenen Konyaspor'dan ilk maçın rövanşını aldık'' diye konuştu. 
     
</TEXT>
</DOC>
