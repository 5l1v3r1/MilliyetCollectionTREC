<DOC>
<DOCNO> 324398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko29.html </URL>
<DATE> 2005/03/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Borusan 2007 ciro hedefine 2005 sonunda ulaşabiliriz 
</HEADLINE>
<TEXT>

     Borusan Holding Yönetim Kurulu Başkanı Ahmet Kocabıyık, 2007 yılı için 2 milyar dolar seviyelerinde gerçekleşmesi hedeflenen Borusan Grubu konsolide cirosuna, 2005 yılı sonu itibariyle ulaşacaklarının görüldüğünü söyledi. 
     Kocabıyık, Borusan Holding'in bilgilendirme toplantısında yaptığı konuşmada, 2004 yılının Türk ekonomisi açısından başarılı bir yıl olduğunu belirterek, geçen yıl AB hedefine kilitlenilirken, aynı zamanda bütçe disiplininden de taviz verilmediğini kaydetti. 
     Türk ekonomisinin geçen yıl yüzde 10 oranında büyüdüğünü ifade eden Kocabıyık, 2004 yılında üretim ve ihracat rakamlarında ciddi artışlar yaşandığını, enflasyonun 30 yılı aşan bir süreden sonra ilk kez tek haneli rakamlara gerilediğini anımsattı. 
     Türkiye'nin AB müzakerelerine başlamaya hazırlanan bir ülke olarak ciddi bir yapısal dönüşüm sürecinden geçtiğini belirten Kocabıyık, yeni dönemle birlikte artık her şeyin küresel ölçekte ve küresel sonuçlarını da dikkate alacak şekilde düşüneceklerini kaydetti. 
     Türkiye'de artık uzun vadeli düşünenlerin ve daha verimli çalışanların başarıya ulaşacağını dile getiren Kocabıyık, başarısız kurumların ise bunun sonuçlarına katlanmak zorunda kalacağını anlattı. 
     Borusan'ın hep uzun vadeli düşünen ve yıllardır bu ortam için hazırlanmış bir kurum olduğunu belirten Kocabıyık, ''Bugüne kadar hayata geçirdiğimiz projelerle modern yönetim tekniklerini ve iş yapma tarzlarını kendi pratiğimizin bir parçası haline getirdik'' dedi. 
     Borusan'ın dünyanın en büyük kuruluşlarının yıllardır uyguladığı ve milyonlarca dolar değer yarattığı 6 sigma metodolojisini 2002 yılından bu yana bütün şirketlerinde yaygınlaştırdığını ifade eden Kocabıyık, bu sistemle birlikte iş süreçlerini mükemmelleştirmeyi ve daha verimli çalışmayı sağladıklarına işaret etti. 
     Borusan'ın yeni Türkiye'nin küresel rekabet gücünü oluşturan kuruluşlardan biri olduğunu anlatan Kocabıyık, şöyle devam etti 
     ''Yeni dönemde Türk iş dünyası için gerçekçi bir model oluşturduğumuzu düşünüyorum. Biz Türkiye'nin en verimli çalışan ve en üst düzeyde müşteri memnuniyeti sağlayan özel kuruluşu olmayı hedefliyoruz. 2002 yılında hazırladığımız 5 yıllık stratejik planımız, 2007 yılı için Borusan Grubu konsolide cirosunun 2 milyar dolar seviyesine erişmesini hedefliyordu. 2002 yılının ortasında zorlayıcı olarak görülen bu hedefe 2005 yılı sonu itibariyle varacağımız görülüyor. 2006'da başlayacak üçüncü 5 yıllık stratejik planımızda ise mevcut işlerimizde büyüyerek ciromuzu en az ikiye katlayacağımızı söyleyebilirim.'' Kocabıyık, ekonomik başarıların altında yatan ana unsurun istikrar olduğunu belirterek, Türkiye'nin kısa zamanda nüfus artışı, işsizlik, vergi dışı ekonomi ve eğitim gibi sorunlara çözüm üretmesi gerektiğini kaydetti. 
     
</TEXT>
</DOC>
