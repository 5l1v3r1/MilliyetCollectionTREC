<DOC>
<DOCNO> 333432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur25.html </URL>
<DATE> 2005/04/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Aileler, çocuklara çöp toplatıyor 
</HEADLINE>
<TEXT>

     Diyarbakır'da bazı ailelerin çocuklarına ''çöp toplattığı'' iddia edildi. 
     Dicle Üniversitesi Tıp Fakültesi Psikiyatri Bölümü öğretim üyesi Prof. Dr. Remzi Oto, Diyarbakır'da özellikle son 1 yıldır çöp toplayan çocuklar sorununun ortaya çıktığını, bu konuda Diyarbakır Tabip Odası ile proje yürüteceklerini söyledi. 
     Yürütecekleri proje için çöp toplayan çocuklarla ilgili ön çalışma yaptıklarını kaydeden Prof. Dr. Oto, çöp toplayan çocukların sorunlarına çözüm bulmaya katkı sağlamak istediklerini vurguladı. 
     Türkiye'nin birçok yerinde sokaklarda çöp toplandığını ve çöp toplama işinin ailelerin hep birlikte yaptığını kaydeden Prof. Dr. Oto ancak, Diyarbakır'da çöp toplayıcılığı işini sadece çocukların gerçekleştirdiğini belirtti. 
     Çöp toplama işinin çok kazançlı, fakat birçok riski olan uğraş olduğunu ifade eden Oto, ''Diyarbakır'da çöp toplayıcılığı aşağılayıcı bir meslek ve uğraş olarak görüldüğü için aileler, çocuklarını bu işe yönlendiriyor'' dedi. 
     Oto, kentte 400'e yakın çocuğun çöp topladığını, 40'a yakın ara çöp depolarının bulunduğunu, bu çocukların ayda 200 ton plastik topladığını saptadıklarını kaydetti. 
     Oto, şunları söyledi 
     ''Onlar kente büyük katkı sağlıyor. Kağıdı, demiri ayrıştırıyor. İşe yaramayan diğer organik maddeler çöp toplama sahasına gönderiliyor. Üzerinde önlüklerle çöp toplayan ilkokul öğrencileri var. Okuldan sonra depolara gidiyorlar. Alıyorlar arabalarını, gece 22.00'ye kadar çöp topluyorlar. Bu çöpleri daha sonra ara depolara satıyorlar. Bizim adımıza bunları topluyorlar, tekrar ekonomiye kazandırıyorlar. Dolayısıyla bu çocuklara borcumuz var. Borcumuzu ödemek zorundayız. Maalesef önemli bölümü de çöplükten besleniyor. Poşette buldukları pasta, meyve ve yemekleri yiyorlar. Ama bu çocuklar tetanos, hepatit, brusella gibi hastalıklara yakalanıyor. Bu çocuklar için ciddi çalışma yürütülmesi gerekiyor. Çöp toplayıcılığı meslek görüldüğü için aileler çocuklarını bu işe yönlendiriyor.'' 
     
</TEXT>
</DOC>
