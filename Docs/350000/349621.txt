<DOC>
<DOCNO> 349621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun12.html </URL>
<DATE> 2005/06/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İsrailli Araplara ait 92 ev yıkılıyor... 
</HEADLINE>
<TEXT>

     Kudüs Belediyesi, Doğu Kudüs'te, İsrailli Araplara ait 92 evi yıkma kararı aldı. Doğu Kudüs'te, tarihi Eski Kent'i çevreleyen duvarlar içinde Yahudilerce kutsal addedilen Ağlama Duvarı'na en yakın kapı olan Dung Kapısı'nın gerisinde uzanan Kidron Vadisi'ndeki Arap yerleşimleri Silvan ve El Bustan, yıkım kararlarından en fazla etkilenecek bölgeler. Yıkılacak evlerde, yaklaşık 1000 Arap yaşıyor. 
     Kudüs Belediyesi, bu bölgelerdeki yapıların iskan izni olmadığını da belirterek, zengin tarihi kalıntılar bulunan vadide, ruhsatsız evlerin yıkılarak, bir arkeolojik park yapılacağını gerekçe gösteriyor. Bölgede tarihi yer altı su tünelleri ve M.Ö. 701 yılında, Kral Hezekiah tarafından inşa edilen ''Siloam Havuzu'' bulunuyor. Silvan'ın da Arapça ismini bu havuzdan aldığı belirtiliyor. 
     Yıkım kararlarına karşıysa İsrail'deki ''Ev yıkımlarına Karşı İsrail Komitesi'', Yahad Partisi, bölgenin Arap sakinleri ve Filistin Ulusal Yönetimi Bakanı Hind Huri, ortaklaşa mücadele veriyor. 
     Yahudiler için oldukça önemli bir tarihi ve kültürel bölge olan Kral Davud'un krallığını kurduğu yer olarak bilinen Silvan'daki yıkım kararları, şehir plancısı Uri Şeetrit'in imzasıyla bölge sakinlerine duyuruldu. Şeetrit, evlerin yıkılarak, vadinin, halka açık yeşil alan haline getirileceğini belirtti. Şeetrit, ''Bir şehir plancısı olarak benim görevim, yasadışı binalarla mücadele etmek'' diye konuştu. 
     
     'AMAÇ DOĞU KUDÜS'ÜN FİLİSTİN'İN BAŞKENTİ OLMASINI ÖNLEMEK 
     ''Ev Yıkımlarına Karşı İsrail Komitesi''nden Dr. Meir Margalit ise buradaki amacın, Doğu Kudüs'ün Filistin'in Başkenti olmasını engellemek olduğunu vurgulayarak, şunları söyledi 
     ''Burası Kral David'in Kudüs'ü fethetmeye başladığı söylenen yer. Ama dini nedenlerin yanı sıra yıkımların kesin siyasi nedenleri de var. Yahudi Yerleşimleri için seçilen bölgeleri, bir harita üzerinde gördüğünüzde, Eski Kent ile Doğu Kudüs Doğu Kudüs ile Batı Şeria'nın diğer bölgeleri arasında bir bütünlük oluşturacak şekilde düzenlendiği anlaşılıyor. 
     Söylemek istediğim, Eski Kent'in yakınlarında, kutsal mekanların etrafında bir Yahudi Yerleşimi halkası örülüyor.'' Dr. Meir Margalit, buradaki amacı da ''Doğu Kudüs'ün Filistin'in başkenti olmasını önlemek'' olarak açıkladı ve bunun, iki taraf arasındaki çatışmanın barışçı bir çözüme ulaşmasını da baltalayacağını belirterek, yıkım projesini ''oldukça tehlikeli ve taraflar arasında yeniden patlamaya yol açacak bir proje'' diye tanımladı. 
     Margalit, bölgede yavaş yavaş bazı evlerin Yahudi yerleşimcilerin eline geçtiğini de kaydederek, ''Evleri görüyorsunuz... Tam Arap evlerinin arasında... Üzerlerine İsrail bayrağı dikilmiş... Duvarların üstünde kameralar var ve sürekli izleme yapıyor. Duvarların içinde de kavuniçi renkli yerleşimcilerin bayraklarını görmek mümkün. Ve evler, yine 24 saat bir bekçi tarafından korunuyor'' dedi. 
     Dr. Meir Margalit, Arap evlerinin birkaç yolla Yahudi yerleşimcilerin eline geçtiğini, bazılarının elde edilmesinde Filistinli ''ortakların'' kullanıldığını, bir kısmının da ''Sahipsiz Araziler Yönetimi''nce yerleşimcilere satıldığını'' ifade etti. 
     İsrail'deki El Ad adlı Yahudi Örgütü de, Yahudilere mali destek sağlamada yardımcı oluyor ve Silvan'daki emlakın Yahudilerin eline geçmesi için özel çaba harcıyor. Sahipsiz Araziler Yönetimi aracılığıyla Silvan'da ev sahibi olan Yahudilerin sayısının 50'yi aştığı belirtiliyor. 
     Yahudi Yerleşimi Örgütü El Ad ise Silvan'da geçen yıl 16 evin satın alınarak, yerlerine Yahudi ailelerin yerleştirildiğini açıkladı. 
     
     FİLİSTİNLİ BAKAN'DAN DÜNYAYA MÜDAHALE ÇAĞRISI 
     Filistin Ulusal Yönetimi Bakanı Hind Huri de, Silvanlıların, protestolarını seslendirmek için kurduğu çadırda, uluslararası kamuoyuna çağrıda bulunarak, yıkımlara müdahale etmesini istedi. 
     Huri, ''Bu bölgede bin kişi yaşıyor. Yarısı evlerinin yıkılması için tebligat aldı. Bu sadece, bir ev yıkma, park projesi değil. Ondan çok öte... Amaç, Doğu Kudüs'ün başkent olmasının önlenmesi'' dedi. 
     Huri, yıkımların, barış çabalarına da zarar vereceğini vurguladı. 
     Filistinli Bakan, ''Kararlara karşı, İsrail hukukuna göre mücadele vermeye çalışıyoruz'' derken, tüm uluslararası toplumdan, bu trajediye karşı sessiz kalmamasını istedi. 
     Doğma büyüme Silvanlı Hac Mazen Ebu Diyab 60 ise kaç yaşında olduğu sorulduğunda, ''200'' diye yanıt verdi ve ''Yani, dedem, babam burada doğmuş büyümüş... Ben de öyle... Torunlarım da burada büyümeli'' diye konuştu. Ebu Diyab, ''Sesimizi, çığlığımızı herkes duysun. Biz buranın bir parçasıyız. Mesajımızı taşıyın'' diye konuştu. 
     Silvanlıların, ev yıkım kararlarına karşı İsrail mahkemelerinde açtığı davaların, Temmuz ayından başlayarak, sonuçlanması bekleniyor. Halen mahkemelerde 20'yi aşkın dava sürüyor. Ayrıca, Kudüs Belediyesi'nin Silvan'da yılbaşından bu yana 22 ruhsatsız evi yıktığı da bildirildi. 
     
</TEXT>
</DOC>
