<DOC>
<DOCNO> 342407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/siy08.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar için tüzükte değişiklik 
</HEADLINE>
<TEXT>


İZMİR DHA 


AKP'deyken kadın haklarının geliştirilmesi için devletin önlemler almasını öngören "pozitif ayrımcılık" konusuna destek vererek partisiyle ters düşen, yapılan yasa değişikliğinde belediyelere kadın sığınma evleri açma zorunluluğu getirilmesini sağlayan Serpil Yıldız, yeni partisi ANAP'ta da kadınlar için mücadele ediyor. ANAP'ın Ar-Ge ve Eğitimden Sorumlu Genel Başkan Yardımcısı olan İzmir Milletvekili Yıldız, 4 Haziran'da yapılacak tüzük kurultayında kadınların siyasette etkin olmasını sağlayacak değişikliklerin hayata geçirileceğini dile getirdi. Partinin her yönetim kademesine kadın kotası koyacaklarını belirten Yıldız, "Tüzük değişikliğiyle kadınlar seçilebilecek yerlerden aday gösterilecek. Kadın kolları işlevselleştirilerek, kadınlar için bir siyaset okulu olması sağlanacak" dedi. 



</TEXT>
</DOC>
