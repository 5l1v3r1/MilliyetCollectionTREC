<DOC>
<DOCNO> 346761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur10.html </URL>
<DATE> 2005/05/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erdiller Maliye'yi yanıltmış... 
</HEADLINE>
<TEXT>

     Eski Deniz Kuvvetleri Komutanı Oramiral İlhami Erdil ve ailesinin, konutta verilen davet masraflarının bütçeden karşılanmaması nedeniyle, bu tür giderlerini, sigara, çikolata, kola, kuruyemiş gibi kalemlerin içinde göstererek, Maliye’ye ödettirdiği belirlendi. Genelkurmay Askeri Mahkemesi ile Deniz Kuvvetleri Komutanlığı Askeri Mahkemesi arasında kriz yaratan belgenin ise olmadığı bildirildi. 
     Genelkurmay Askeri Savcılığı, eski Deniz Kuvvetleri Komutanı Oramiral İlhami Erdil’le eşi Füsun Erdil ve kızı Deniz Erdil’in yargılandığı davada "olmayan belge krizi" yaşanıyor. Genelkurmay Askeri Mahkemesi ile Deniz Kuvvetleri Komutanlığı’nda gerçekleşen duruşmalarda, Erdil ailesinin harcamaları, astrnonomik tutarlarıyla şaşkınlık yaratmıştı. 
     Duruşmalarda ifade veren tanıklar, Erdiller’in tonlarca çikolata, binlerce kutu kola ve kuruyemiş tükettiğini iddia etmişti. 
     
     GENELKURMAY’DAN BELGE TALEBİ 
     Genelkurmay Askeri Mahkemesi’nde, İlhami Erdil, eşi ve kızının yargılandığı dava kapsamında, Genelkurmay Askeri Başsavcısı Saim Öztürk, komuta katı ağırlamalarına ait belgelerin Deniz Kuvvetleri’nde olduğunu bildirmişti. 
     Öztürk, komuta katı ağırlama giderleriyle ilgili belgelerin temin edilmesiyle birtakım alış veriş yerlerinden açık hesap tutulmak suretiyle yiyecek-içecek satın alındığı, sonradan bunların başka malzemeler alınmış gibi değişik faturalara çevrildiği ve ödemelerin bu şekilde sağlandığının ortaya çıkacağını ifade etmişti. Başsavcı Öztürk, bu nedenle, Deniz Kuvvetleri Komutanlığı’nda bulunan bu belgelerin kendilerine gönderilmesi talebinde bulunmuştu. 
     
     DKK’DAN BELGE GELMEDİ 
     Ancak, DKK belgeleri Genelkurmay’a göndermedi. Başsavcı Öztürk, 25 Mayıs 2005 tarihli duruşmada, söz konusu belgelerin kendilerine yeniden gönderilmesini talep etti. 
     Bunun üzerine Askeri Mahkeme, Deniz Kuvvetleri’ne ikinci kez başvurdu. 
     
     KRİZ YARATAN BELGE YOK 
     Genelkurmay Askeri Mahkemesi ile Deniz Kuvvetleri Komutanlığı arasında kriz yaratan belgenin aslında var olmadığı ortaya çıktı. 
     
     DAVET KALEMİ YOK 
     Konutta yapılan davetlere ilişkin bütçeden ödenek ayırmadığı belirlendi. Maliye Bakanlığı’nın, bu ödemeleri yapmaması nedeniyle davette yapılan harcamalar, çikolata, kola, sigara olarak gösterildi. 
     Belgelerde çikolata, kola gibi gösterilen harcamaların ne kadarının davetlerde yapılan harcamalara, ne kadarının ise adı geçen malzemeye ait olduğunun ise belirlenemeyeceği kaydedildi. 
     Deniz Kuvvetleri Komutanlığı, bu nedenle, Genelkurmay Askeri Mahkemesi’ne yanıt veremedi. Genelkurmay Askeri Mahkemesi’nin tekrar yazı yazdığı Deniz Kuvvetleri Komutanlığı, olayı Askeri Mahkemeye şifaen anlattı. 
     Genelkurmay Askeri Mahkemesi’nin, belge talebinden vazgeçeceği bildirildi. 
     
     HARCAMALAR 
     Genelkurmay Askeri Savcılığı’nca yapılan değerlendirmede, 1999-2001 yıllarında 33 defada 860, 2000- 2001 yılları arasında 26 defada 480, 1 defada ise 860 
     harcama kalemi yapıldığı ve kayda alındığı belirlendi. 
     
     DUDAK UÇURTAN HARCAMALAR 
     Genelkurmay Askeri Mahkemesi’nde yapılan duruşmada ifade veren bir esnaf, karargah konutuna sadece 1999 yılı içinde 12.5 bin YTL tutarında kuruyemiş alımı yapıldığını bildirmişti. 
     Deniz Kuvvetleri Komutanlığı Askeri Mahkemesi’nde ifade veren Milli Savunma Bakanlığı’na bağlı Teftiş Heyetleri Başkanı Bilgütay Varımlı da harcama kalemleri arasında, 1.5 ton çikolata, 25 bin kutu kolanın yer aldığını bildirirken, "İnsanların tüketemeyeceği çok fazla harcama vardı" ifadesini kullanmıştı. 

ANKA 
     
</TEXT>
</DOC>
