<DOC>
<DOCNO> 345445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur11.html </URL>
<DATE> 2005/05/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hatıra fotoğrafı çektirirken gölde boğuldu 
</HEADLINE>
<TEXT>

     Ali Talat ÖZEFE DHA 

      KONYA'da hatıra fotoğrafı çektirmek için baraj gölüne giren 3 arkadaştan biri boğularak yaşamını yitirdi, ikisi de çevreden yetişenlerce kurtarıldı. 
     Bugün saat 15.30 sıralarında merkez Selçuklu İlçesi'ne bağlı Sille Köyü'nde meydana gelen olayda, 3 gün sonra vatani görevini yapmak üzere Sivas'a gideceği öğrenilen 20 yaşındaki Selahattin Cansız, arkadaşları 19 yaşındaki Cihat Soy, 18 yaşındaki Hakan Zıvarıklı ve 17 yaşındaki Mustafa Soy'la birlikte Devlet Su İşleri'ne ait Sille Himmet Ölçmen Barajı'na gitti. 
     Burada mangal yakıp eğlenen 4 arkadaş hatıra fotoğrafı çektirmek için göle girmek istedi. Askere gitmeye hazırlanan Selahattin Cansız fotoğraf çekerken, sadece pantolonlarını çıkarıp bel seviyesine kadar göle giren 3 arkadaşın durduğu balçık zemin aniden çöktü. Çığlık çığlığa suda çırpınan gençlere yardıma çevrede piknik yapanlar koştu. 
     Hakan Zıvarıklı ve Mustafa Soy kurtarılırken, Cihat Soy gölün sularında kayboldu. İhbar üzerine olay yerine gelen Sivil Savunma Müdürlüğü'ne bağlı arama kurtarma ekipleri, baraja gelerek Cihat Soy'un cansız bedenini gölden çıkardı. 
     Talihsiz Cihat Soy'un babası Mehmet Soy ve yakınları olay yerinde sinir krizleri geçirdi. Arkadaşlarını ve yakınlarını yasa boğan Soy'un cesedi otopsi yapılmak üzere Konya Numune Hastanesi morguna kaldırıldı. Olayla ilgili soruşturmanın sürdürüldüğü bildirildi. 
     
</TEXT>
</DOC>
