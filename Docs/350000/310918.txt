<DOC>
<DOCNO> 310918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun06.html </URL>
<DATE> 2005/01/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Danimarka'da Türkiye karşıtı partiden geri adım 
</HEADLINE>
<TEXT>

     Danimarka'da seçim kampanyasında Türkiye'nin AB üyeliğine karşı afiş kullanan aşırı sağcı parti, Türkiye'nin Kopenhag Büyükelçisi Fügen Ok'un girişimi sonucu afişini değiştirdi. 
     Afişinde Türk bayrağını trafikteki ''giriş yasağı'' levhasında kullanan Danimarka Halk Partisi PPD , Büyükelçi Ok'un protestosu üzerine geri adım attı. 
     Büyükelçi Ok, PPD'ye yazdığı mektupta, ''Danimarka'da hiçbir parti ya da grup, kendi çıkarları için Türklerin duygularına zarar verme hakkına sahip değildir'' ifadesini kullandı. 
     Ok, Danimarka'nın da diğer tüm modern ve çağdaş halklar gibi Türk halkının da saygı duyduğu bir bayrağı olduğunu kaydetti. 
     PPD Genel Başkan Yardımcısı Kristian Thulesen Dahl ise Büyükelçi Ok'a verdiği yanıtta, ''Türk hükümeti bu yasak levhasından dolayı hakarete uğradığını hissetiyse, üzgünüm'' ifadesini kullandı. 
     Dahl, ne Türk hükümetini, ne de halkını incitme amaçlarının olduğunu kaydetti. 
     PPD, afişini kullanmaya devam etmekle birlikte, Türk bayrağının kullanıldığı levhayı kaldırdı. 
     Aşırı sağcı parti, afişinde, ''72 milyon Türk Avrupa'ya bedava girişi bekliyor... Danimarka Halk Partisi, bugün, Türkiye'nin AB üyesi olarak kabul edilmeyeceğine güvenebileceğiniz tek partidir'' ifadesine yer veriyor. 
     Parlamentoda üçüncü parti konumunda bulunan PPD, Türkiye'nin AB üyeliği konusunda Danimarka'da referandum isteyen tek parti konumunda bulunuyor. 
     
</TEXT>
</DOC>
