<DOC>
<DOCNO> 334572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur35.html </URL>
<DATE> 2005/04/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
1 trilyon liraya onarılan binada çatlaklar oluştu .. 
</HEADLINE>
<TEXT>

     Bolu Valisi Ali Serindağ, 5 yıl önce yaşanan depremde ağır hasar gördükten sonra 1 trilyon 200 milyar liraya 1 milyon 200 bin YTL onarılan, ancak tavan ve çatısında çatlaklar oluşan Bolu Kültür Müdürlüğü binasını inceledi. 
     Vali Serindağ, Bolu'da yaşanan deprem felaketinde ağır hasar gördüğü için 5 yıl süren çalışma sonucu 1 trilyon 200 milyar lira harcanarak onarımı tamamlanan binanın inşaatında bazı aksaklıklar yaşandığı iddiaları üzerine basın mensuplarıyla birlikte müdürlük binasında inceleme yaptı. 
     Serindağ, depremden sonra onarılmasının ardından inşasının tamamlandığı açıklanan binanın duvar, tavan ve çatısında oluşan çatlakları inceledikten sonra gazetecilere açıklamalarda bulundu. 
     Binayla ilgili tespitleri Kültür ve Turizm Bakanlığı'na bildireceğini ve gerekli kontrolleri yaptıracağını ifade eden Serindağ, ''Varsa bir eksiklik, yapılmayan bir iş varsa bunları tespit edeceğiz. Binanın inşası aşamasında bazı aksaklıklar olduğunu gözlemledik. Binanın çatısının aktığı yönünde iddialar var, bunları da inceleyeceğiz. Gördüğüm aksaklıkların resmi olarak tespiti ve inşaatla ilgili çalışmaların tespiti için emir verdim'' dedi. 
     İnşası tamamlanan binanın bazı bölümlerinde hizmet verilmeye başlandığını belirten Serindağ, ''Binanın projesinde yer alan işlerin hayata geçirilmesi için çalışacağız'' diye konuştu. 
     
</TEXT>
</DOC>
