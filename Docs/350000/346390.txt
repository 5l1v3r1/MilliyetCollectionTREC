<DOC>
<DOCNO> 346390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy11.html </URL>
<DATE> 2005/05/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Coşkun Arşivlerimiz açık, suni gündemlerle rencide edilmek istemiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, Alman Hıristiyan Demokrat Birlik Partisi CDU Genel Başkanı Angela Merkel’in, "Türkiye’nin Kıbrıs konusundaki pozisyonunu netleştirmesi gerektiği" yönündeki açıklamasını değerlendirirken, demokratik düzende muhalifler çıkacağını, dostça tenkit edenlerin de olacağını belirterek, "bunu saygıyla karşılıyoruz. Ama verilecek kararlar bizi ilgilendiriyor" dedi. 
     Coşkun, Berlin Avrupalı Türkler İnisiyatifi, Türk-Alman Dayanışma ve Eğitim Vakfı, Işık Üniversitesi ile Sabancı Üniversitesi’nin ortaklaşa düzenlediği "Türkiye-AB" konulu sempozyumunun açılışına katıldı. 
     Bakan Coşkun, Türkiye’nin AB ilişkilerinde 40 yılı aşkın süredir zaman zaman aksamalara rağmen bütün vecibelerini yerine getirdiği halde, suni bir takım sebeplerle AB’ye üyeliğinin Batılı dostlar tarafından geciktirildiğini söyledi. 
     Türkiye’nin Kopenhag kriterlerini yerine getirdiğini, Maastricht kriterlerinin de 2007 sonuna kadar gerçekleştirileceğini belirten Coşkun, sanayiyi ilgilendiren 161 direktifin uygulandığını ve 21 bin standardın AB ile uyumlaştırıldığını anlattı. 
     
     "TÜRKİYE, ARTIK KAPIDA BEKLEMEK İSTEMİYOR" 
     Coşkun, Türkiye’nin tam 42 yıldır sabrettiğini, artık kapıda beklemek istemediğini dile getirerek, "Avrupalılar suni gündemlerle Türkiye’nin önüne Kopenhag ve Maastricht kriterleri dışında başka kriterler uygulamasınlar. Bilgilerimiz, arşivlerimiz tamamen açık. 
     Suni gündemlerle karşılaşarak artık bu millet rencide olmak istemiyor" diye konuştu. 
     Türkiye’nin gerçekleriyle ele alınmasını istediklerini vurgulayan Coşkun, "Eğer AB, kuruluş hedefleri doğrultusunda çok dinli, çok dilli, çok kültürlü bir toplum olacaksa, dünyadaki yeniden yapılanma sürecinde, küreselleşme sürecinde lider bir bölge gücü olacaksa Türkiye buna hazırdır. Aksi takdirde AB, kendi içine kapanma mecburiyetiyle karşı karşıya kalacaktır" dedi. 
     Konuşmasının ardından, bir gazetecinin "Merkel, dünkü açıklamasında Türkiye Kıbrıs konusundaki pozisyonunu netleştirmesi gerekiyor dedi. Bunu nasıl değerlendiriyorsunuz " sorusunu şöyle yanıtladı 
     "Demokratik düzende tabii muhalifler de çıkacak, dostça tenkit edenler de olacak. Bunu saygıyla karşılıyoruz. Ama verilecek kararlar bizi ilgilendiriyor. Onun için biz sabırla hareket ettik. Sabırla notlarımızı hazırlıyoruz. Müzakere tarihinde bunları hep tartışacağız." Ali Coşkun, Kıbrıs’ın kriterler arasında bulunmamasının hatırlatılması üzerine, "Suni kriterler çıkarması Avrupalı dostlarımıza, Avrupa mefhumuna yakışmıyor" dedi. 
     
     "MESELE SAĞ-SOL MESELESİ DEĞİL" 
     Almanya’nın Berlin Eyaleti Başbakanı ve Berlin Belediye Başkanı Klaus Wowereit de, Türkiye’nin AB müzakerelerine, her iki tarafın da müzakerelerin olumlu sonuçlanacağı görüşüyle başlaması gerektiğini söyledi. 
     Türkiye’nin önünde uzun bir yol olduğunu dile getiren Wowereit, "Bizler de Türkiye’yi bu yolda desteklemekle yükümlüyüz" dedi. 
     Wowereit, AB üyeliği konusunda Almanya Başbakanı Gerhard Schröder’in başından beri Türkiye’yi desteklediğini, ancak Almanya’daki muhalefetin farklı bir görüşe sahip olduğunu kaydederek, meselenin sağ-sol meselesi değil, durumun nasıl değerlendirildiği konusu olduğunu söyledi. 
     Klaus Wowereit, Türkiye’nin gerekli şartları yerine getirmesi durumunda her iki taraf için de üyeliğin bir şans olacağını kaydetti. 
     
</TEXT>
</DOC>
