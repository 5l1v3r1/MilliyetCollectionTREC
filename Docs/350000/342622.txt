<DOC>
<DOCNO> 342622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonyas05.html </URL>
<DATE> 2005/05/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hayırlı torundan ninelerine "uzaktan kumandalı süpürge"... 
</HEADLINE>
<TEXT>

     Sivas’ta, anneanne ve babaannesinin yerleri süpürürken belinin ağrımasına üzülen ilköğretim okulu öğrencisi 13 yaşındaki Deniz Doğanay, uzaktan kumandalı elektrikli süpürge geliştirdi. 
     Cumhuriyet Üniversitesi CÜ Özel Mahir Sevim Özduman İlköğretim Okulu 6. sınıf öğrencisi Doğanay, Fen Bilgisi dersinde yaptıkları projeler kapsamında, uzaktan kumandalı oyuncak bir arabayı kullanarak, uzaktan yönlendirilebilen elektrikli süpürge icat etti. 
     İcadını nasıl geliştirdiğini AA muhabirine anlatan Doğanay, anneanne ve babaannesinin yerleri süpürürken belinin ağrımasına çok üzüldüğünü belirterek, bu nedenle böyle bir proje geliştirmeye karar verdiğini söyledi. 
     Deniz Doğanay, "Onların belinin ağrımaması ve oturdukları yerden yerleri temizlemeleri için bu projeyi yaptım. İleride bir tane daha yaparak, bunları anneanne ve babaanneme vermeyi düşünüyorum" diye konuştu. 
     Projesini uygularken kumandalı oyuncak arabasını ve evde bulunan bir elektrikli süpürgeyi kullandığını anlatan Deniz, şunları kaydetti 
     "Arabanın üst bölümünü çıkardım, süpürgeyi arabanın alt bölümündeki lastiklerin geçtiği yere monte ettim. Bu montaj sırasında tel kullandım. Daha sonra arabayı kaplayıp üzerini daha güzel görünmesi için sarıya boyadım. Bu süpürge, oturduğunuz yerden yerleri temizlemenizi sağlıyor. Arabanın kumandasıyla, süpürgeyi yönlendirip isteğiniz bölgeyi temizleyebiliyorsunuz." Deniz, icat ettiği bu süpürgeyi çok sayıda kişinin kendisinden istediğini, bu kişilerden birinin de CÜ Rektörü Prof. Dr. Mehmet Bakır olduğunu söyledi. 
     Deniz’in Fen Bilgisi Öğretmeni Ebru Yılmaz ise öğrencilerine fen bilgisini sevdirmek, yaratıcılıklarını geliştirmek ve araştıran, sorgulayan öğrenciler olmalarını sağlayabilmek için çeşitli aktiviteler düzenlediklerini söyledi. 
     Hayatı kolaylaştıracak projeler yapmaları için öğrencilerini yönlendiklerini, Deniz’in de bu kapsamda uzaktan kumandalı süpürge projesi geliştirdiğini belirten Yılmaz, yeni ve güzel projeler üretmek için öğrencileriyle birlikte çalışmalara devam ettiklerini bildirdi. 
     
</TEXT>
</DOC>
