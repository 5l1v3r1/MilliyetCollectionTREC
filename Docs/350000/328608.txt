<DOC>
<DOCNO> 328608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo17.html </URL>
<DATE> 2005/03/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Nasdaq 100 Tenis Turnuvası'nda Williams ve Sharapova yarı finalde 
</HEADLINE>
<TEXT>

     Teniste ABD'nin Miami kentinde düzenlenen Nasdaq 100 Açık Tenis Turnuvası sürüyor. 
     Florida eyaletinin Key Biscayne sahilindeki Crandon Park tenis merkezinde düzenlenen, bayanlarda 3.1 milyon, erkeklerde ise 3.45 milyon dolar toplam para ödüllü açık tenis turnuvasında tek bayanlarda ilk yarı finalistler belli oldu. 
     Crandon Park'ta bu sabah yapılan çeyrek final maçında 8 numaralı seribaşı ABD'li tenisçi Venus Williams, 3,5 yıl aradan sonra küçük kız kardeşi ve 3 numaralı seribaşı Serena Williams'ı 6-1 ve 7-6'lık setlerle 2-0 yenmeyi başararak yarı finale çıktı. 
     Tek bayanlarda yarı finale çıkma mücadelesinde 18 numaralı seribaşı Belçikalı raket Justine Henin-Hardenne ile karşı karşıya gelen geçen yılın Wimbledon şampiyonu ve 2 numaralı seribaşı Rus raket Maria Sharapova da karşılaşmadan 6-1, 6-7 ve 6-2'lik setlerle 2-1 galip ayrılmayı başardı. 
     18 yaşındaki dünyaca ünlü raket, yarı final maçında ABD'li Venus Williams ile karşılaşacak. 
     Tek bayanlarda diğer yarı finalistler ise akşam saatlerinde yapılacak Fransız raket Amelie Mauresmo ile Sırbistan Karadağ'dan Ana Ivanovic mücadelesiyle Rus Elena Dementieva ile Belçika'dan Kim Clijsters maçlarından sonra belli olacak. 
     
     TEK ERKEKLER 
     Tek erkeklerde dünyanın 1 numaralı ismi İsviçreli raket Roger Federer, Hırvat tenisçi Mario Ancic'i 6-3, 4-6 ve 6-4'lük setlerle 2-1 yenerek çeyrek finale çıktı. Federer, Ancic karşısında aldığı bu galibiyetle bu sezonki galibiyet sayısını 29'a çıkararak bir rekora da imza atmış oldu. 
     9 numaralı seribaşı ABD'li ünlü tenisçi Andre Agassi ise çeyrek finale çıkma mücadelesinde 7 numaralı seribaşı Arjantinli Gaston Gaudino'ya 7-6 ve 6-2'lik setlerle 2-0 üstünlük sağladı. 
     Çeyrek finalde Federer, İngiliz Tim Henman ile karşılaşırken, Agassi vatandaşı Taylor Dent ile yarı finale çıkma mücadelesi verecek. 
     Tek erkekler ilk çeyrek final müsabakaları akşam saatlerinde İspanyol raket David Ferrer ile Slovak tenisçi Dominik Hrbaty ve İsveçli Thomas Johansson ile bir diğer İspanyol Rafael Nadal arasında gerçekleştirilecek. 
     
</TEXT>
</DOC>
