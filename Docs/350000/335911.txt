<DOC>
<DOCNO> 335911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy06.html </URL>
<DATE> 2005/04/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Onlar da bir zamanlar çocuktu... 
</HEADLINE>
<TEXT>

     Anadolu Ajansı muhabirinin kabine üyelerinin aileleri ve yakın çevrelerinden edindiği çocukluk fotoğrafları, onların bundan seneler önceki görüntülerini bugünlere taşıyor. 
     Fotoğraf kareleriyle bugüne taşınan isimlerden bir çocuk 3-4 yaşlarının masumiyetinde üstünde şortuyla objektife poz veriyordu. Yanında bir bebekle objektife gülümseyen küçük çocuk, bugün Türkiye Cumhuriyeti'nin başbakanı. 1954 yılında İstanbul'da dünyaya gelen Başbakan Recep Tayyip Erdoğan, ilk ve orta öğrenimini İstanbul'da tamamladı. Çocukluk yıllarında şortuyla objektiflere takılan Başbakan Erdoğan, bir başka karede de üzerinde takım elbisesiyle akrabalarıyla birlikte yer aldı. 
     Fotoğraflar içinde en dikkat çekenlerden biri bugün ekonominin dümenini elinde bulunduran Ali Babacan'a ait. 1967 yılında Ankara'da dünyaya gelen Babacan'ın ailesi, çocuklarının yaş gelişimlerini onu fotoğraf stüdyosuna götürerek ölümsüzleştirdi. 
     Henüz 6 aylıkken objektiflere biraz korkulu gözlerle bakan Babacan, ileriki yıllarda da kah seymen kıyafetiyle, kah günlük giysileri içinde pozlar verdi. Ailesine hep yüksek notlarla dolu karneler getiren Babacan, 1985'te TED Ankara Koleji'ni, 1989 yılında da ODTÜ Endüstri Mühendisliği Bölümü'nü 4.00'lık ortalamayla birinci olarak bitirdi. 
     
     DENİZ TUTKUSU ÇOCUKLUK YILLARINDA BAŞLADI 

     Kabinenin spora en ilgili bakanı olan Devlet Bakanı Kürşad Tüzmen de hareketli bir çocukluğa sahip. 
     Bir fotoğraf karesinde kucağında çok sevdiği köpeğiyle görülen Tüzmen, başka bir fotoğrafta da sünnet yatağında ürkek gözlerle objektife takıldı. Yatağının üzerinde bir de tüfek bulunan Tüzmen'in deniz tutkusu ise henüz çocukluk çağında başladı. İlkokul çağlarındaki Tüzmen, çocukluğunu günümüze taşıyan fotoğrafında denizden çıkmış kurulanırken ailesince görüntülendi. 
     İçişleri Bakanı Abdülkadir Aksu, 1944 yılında Diyarbakır'da doğdu. Çocukluğu ve gençliği Diyarbakır'da geçen Aksu, ilköğretimini Diyarbakır Cumhuriyet İlkokulu'nda, orta öğrenimini Ziya Gökalp Lisesi'nde yaptı. 
     Çocukluk yıllarında ailece gittikleri fotoğraf stüdyosunda objektiflere poz veren Aksu, yükseköğrenimini yapmak üzere baba ocağından ayrıldı. 
     Ulaştırma Bakanı Binali Yıldırım, 1955 yılında Erzincan'da doğdu. Yıldırım, ortaokul yıllarında gittiği bir gezide arkadaşlarıyla otobüste arkadaşlarıyla şakalaşırken objektiflere yansıdı. 
     
     OKUL PİYESLERİNDE ROL ALDI 

     Milli Eğitim Bakanı Hüseyin Çelik'in yaşam öyküsü ise oldukça renkli... 
     Van'ın Gürpınar ilçesinde 1959 yılında dünyaya gelen Çelik, ilkokul yıllarında tıpkı büyükler gibi bir motosikletin üzerinde fotoğraf çektirdi. 
     Öğrenim yıllarını Diyarbakır'da geçiren Çelik, okul piyeslerinde de rol aldı. Bakan Çelik, piyeste çekilen bir fotoğrafında rolü gereği takma pala bıyık, yerel giysiler, bir elinde tabanca, diğer elinde tüfekle görülüyor. 
     Çelik'in en ilginç fotoğrafı ise 1979 yılında üniversitedeyken çekildi. Üniversitede okurken yaz aylarında inşaat boyacılığı yapan Çelik'i günümüze taşıyan siyah-beyaz fotoğraf karesinde, yanında 4 arkadaşı daha bulunuyor. Çelik, bu fotoğrafında boyalı elbisesiyle objektife bakıyor. 
     
     SİMALARI DEĞİŞMEDİ 

     Dışişleri Bakanı ve Başbakan Yardımcısı Abdullah Gül ise bebeklik yıllarında çekilmiş bir fotoğrafında görülüyor. 
     O günlerde dahi gülümseyen yüzüyle objektife poz veren Başbakan Yardımcısı Gül, bakan olduktan sonra da güler yüzlülüğünden bir şey kaybetmedi. 
     Çocukluk fotoğrafına bakıldığında kim olduğu hemen anlaşılan kabine üyesi ise Sağlık Bakanı Recep Akdağ... Siması o günlerden bugüne hiç değişmeyen Akdağ, çocukluk yıllarında bile ciddi bakışlarla objektiflere poz vermiş. 
     Devlet Bakanı ve Başbakan Yardımcısı Abdullatif Şener ise Sivas'ta doğup büyüdü. Şener, aile fotoğrafında amcasının kızı Rabia, kızkardeşi Fatimet ve ağabeyi Abdullah Şener ile objektiflerin karşısına geçti. 
     
     İKİ YAŞINDA 23 NİSAN KUTLAMALARINDA 

     Kabinenin tek kadın bakanı Güldal Akşit, 23 Nisan Ulusal Egemenlik ve Çocuk Bayramı kutlamalarına henüz 2 yaşındayken katıldı. 
     Takvimler 23 Nisan 1962'yi gösterirken Trabzon-Arsin'de kutlamalara katılan Akşit, babası Galip Demirel ile birlikte meraklı bakışlarla minik öğrencilerden oluşan tören kıtasını selamladı. 
     Çalışma ve Sosyal Güvenlik Bakanı Murat Başesgioğlu'nun okul yıllarından üç arkadaşıyla samimiyeti de objektife yansıyan hatıralar arasında... 
     Milli Savunma Bakanı Vecdi Gönül, Devlet Bakanı ve Başbakan Yardımcısı Mehmet Ali Şahin, Enerji ve Tabii Kaynaklar Bakanı Hilmi Güler, Maliye Bakanı Kemal Unakıtan da okul yıllarında objektiflere gülümsedi. 
     
</TEXT>
</DOC>
