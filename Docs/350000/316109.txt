<DOC>
<DOCNO> 316109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy18.html </URL>
<DATE> 2005/02/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Anadol Ereğli'de oynanan komediyi halka teşhir edeceğiz 
</HEADLINE>
<TEXT>

     CHP Grup Başkanvekili Kemal Anadol, ''ERDEMİR'de çok büyük ekonomik, siyasi ve stratejik tehlike var. Ereğli'de oynanan komediyi halka teşhir edeceğiz'' dedi. 
     ERDEMİR ve Türkiye Taşkömürü Kurumu'nda incelemelerde bulunmak üzere Zonguldak'ın Ereğli İlçesi'ne gelen Anadol başkanlığındaki bazı milletvekillerinden oluşan CHP heyeti, Türk Metal Sendikası Ereğli Şube Başkanlığı'nı ziyaret etti. 
     Anadol, burada yaptığı konuşmada, ERDEMİR'in yabancılara blok satışı için zemin oluşturulmaya çalışıldığını iddia ederek, partilerinin buna izin vermeyeceğini söyledi. 
     Türkiye genelinde istihdam sıkıntısı yaşandığını savunan Anadol, şöyle konuştu 
     ''ERDEMİR'de çok büyük ekonomik, siyasi ve stratejik tehlike var. Ereğli'de oynanan komediyi halka teşhir edeceğiz. Süper ligde yer alan şampiyonluk adayı takım gibi olan ERDEMİR'i satmak, vatanı satmaktan başka bir şey değildir. Fabrikayı ABD, Hollanda, İtalya ya da Fransız firmalarının alacağını düşünürsek bunlar direkt ihracata yönelecek ve KDV ödemeyecekler. Olay bölge boyutunun çok çok üzerindedir. Çözüm için Ankara'da toplanarak değerlendirmemizi yapıp genel başkanımıza ileteceğiz.'' Türk Metal Sendikası Ereğli Şube Başkanı İlhami Erdoğ da ERDEMİR'in blok satışını engelleme konusundaki mücadelelerini sonuna kadar sürdüreceklerini, devlete borcu bulunmayan fabrikanın blok satışı ve özelleştirilmesi halinde şartelleri indireceklerini söyledi. 
     Erdoğ, konuşmaların ardından Anadol'a, ERDEMİR'le ilgili bilgilerin yer aldığı dosyayı verdi. 
     
</TEXT>
</DOC>
