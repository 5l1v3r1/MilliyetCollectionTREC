<DOC>
<DOCNO> 312962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur34.html </URL>
<DATE> 2005/02/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kadıköy'de bir kişi donarak öldü... 
</HEADLINE>
<TEXT>

     Kadıköy'deki gecekondularında gece sobayı yakmadan uyuyan yaşlı çiftten biri, karlı ve soğuk havanın etkisiyle donarak öldü. 
     1999'daki depremden kurtulduktan sonra bir süredir Kadıköy Göztepe Eğitim Mahallesi 3. Selim Sokak'taki tek katlı gecekonduda yaşayan Ali Erikli 73 ve eşi Güldane Erikli 75 , dün gece sobayı yakmak isterlerken bacanın yerinden çıktığını gördüler. 
     Tüm uğraşmalarına rağmen bacayı yerine takamayan çift, sobayı yakmaktan vazgeçip, ince bir örtü ve paltolarına sarınarak yattılar. 
     Sabah saatlerinde uyanan Ali Erikli, eşini bir türlü uyandıramayınca güçlükle komşularına ulaştı. Komşuların haber vermesi üzerine olay yerine polis ve ambulans geldi. 
     Yapılan muayenede, geceyi soğukta geçiren Güldane Erikli'nin donarak öldüğü anlaşıldı. 
     Ali Erikli ise ambulansla Haydarpaşa Numune Hastanesi'ne kaldırıldı. Vücudunda donma belirtileri görülen Erikli, burada tedavi altına alındı. 
     
</TEXT>
</DOC>
