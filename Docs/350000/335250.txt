<DOC>
<DOCNO> 335250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur01.html </URL>
<DATE> 2005/04/20/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Türk doktorun makalesi, 23. oldu... 
</HEADLINE>
<TEXT>

     Arzu ÇETİK DHA 

      İZMİR Dokuz Eylül Üniversitesi DEÜ Tıp Fakültesi Ortopedi ve Travmatoloji Anabilim Dalı öğretim üyesi Prof. Dr. İzge Günal'ın elde yer alan skafoit' adlı kemik üzerine yazdığı makalesi, Avrupa El Derneği'nin her ay yayınladığı en çok okunan bilimsel makale sıralamasında 23'üncü sırada yer aldı. 
     Prof. Dr. İzge Günal, 11 Haziran 2004 tarihinde Macaristan'da yapılan Dünya El Kongresi'nde sunum yaptı ve 28 Ocak 2006 tarihinde Tokyo'da Japon El Cerrahisi Derneği'nin düzenlediği Uluslararası El Kongresi'nde de sunum yapmak üzere davet aldı. Brezilya'da Latin Amerika El Kongresi', Fransa'da Avrupa El Kongresi'ne katılarak sunum yapan Prof. Dr. Günal, 1992 yılından bu yana el cerrahisi üzerine çalışmalar yapıyor. Prof. Dr. Günal en son Avrupa El Derneği'nin her ay yayınladığı en çok okunan bilimsel makale sıralamasında 23'üncü sırada yer aldı. Makalenin elde yer alan skafoit Scaphoid adı verilen kemiğin yapısıyla ilgili olduğunu belirten Prof. Dr. İzge Günal, "Ortopedi ve travmatoloji alanında Türk hekimi olarak 93 bilimsel makaleyle uluslararası akademik dergilerde en fazla makalesi yayınlanan Türk hekimi benim. En son skafoit adı verilen kemiğin yapısıyla ilgili yazdığım makale dünyada en çok okunan 23'üncü makale oldu. Alanımda el üzerine ayrı bir ilgim ve çalışmalarım var. Skafoit kemiği de mekanik açıdan el bileğinin en önemli kemiği. Düzgün kaynamazsa ciddi sıkıntılar yaratır'' dedi. 
     Skafoit kemiği üzerine özel çalışma yapan Prof. Dr. Günal, bundan 3 yıl önce İngiltere'de yaşayan ve yine el üzerine uzmanlaşmış Prof. Dr. Nicholas Barton ve Ege Üniversitesi Tıp Fakültesi Ortopedi ve Travmatoloji Anabilim Dalı Öğretim Üyesi Prof. Dr. İsmail Çallı ile birlikte bilimsel bir kitap hazırladı. Prof. Dr. Günal, "Prof. Dr. Çallı ile aklımızda bir kitap fikri vardı. Kitabı soru- cevap şeklinde hazırlamak istiyorduk. Bu şekilde daha önce Prof. Dr. Nicholas Barton makaleler yazmıştı. Kendisine kitap fikrini teklif ettiğimizde kabul etti ve ağırlıklı internet ortamında haberleşerek Skafoit Kırıkların Çağdaş Tedavisi' üzerine kitabı hazırlayıp 2002 yılında bastık. Kitapta cerrahi müdahalede benim bulduğum tekniklere de yer verildi. 104 sayfalık kitap İngiltere'de basıldı ve konuyla ilgili dünyada hazırlanan ikinci kitap. Tüm dünyada yayımlandı. İngilizce olarak hazırlanan kitap şu anda tükenmiş durumda. Genelde yabancı kitaplardan dilimize çeviri olurdu. Türk hekimleri olarak biz de kendimizi kanıtlamak istedik'' diye konuştu. 
     Tıp literatüründe iki hekimle birlikte bir hastalığa ismi de verilen Prof. Dr. Günal, şöyle devam etti 
     "Prof. Dr. Sinan Seber ve emekli genetik uzmanı Prof. Dr. Nurettin Başaran isimli hekimlerle birlikte ismimizin anıldığı bir hastalık var. John Hopkins Üniversitesi'ne bağlı OMIM adı verilen bir kurum dünya çapında tüm bilimsel yayınları tarıyor. Yeni bir hastalığın bulunduğuna dair bir çalışma varsa buna numara vererek on-line ortamda yayınlıyor. Kurum 1993 yılında kod numarası verdi ve internette yayınladı. Kod numarası vermeleri yeni bir hastalık olarak kabul edilmesi anlamına geliyor. Kurumun Günal Seber Başaran Sendromu' olarak verdiği hastalık kapsamında benekli kemik hastalığının, gözyaşı kanallarıyla bağlantısı olduğunu ortaya çıkardık. Benekli kemik hastalığı varsa, gözyaşı kanallarında tıkanıklık oluyor ya da bunun tam tersi durum söz konusu. Bu çalışmamız kapsamında ortaya çıkardığımız bu bağlantıyla uluslararası alanda bu sendrom benim de dahil olduğum üç hekimin soyadını alarak yer buldu.'' 
     
</TEXT>
</DOC>
