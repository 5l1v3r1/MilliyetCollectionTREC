<DOC>
<DOCNO> 307765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun26.html </URL>
<DATE> 2005/01/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Güzelyurtlu cinayetinde 4 gözaltı 
</HEADLINE>
<TEXT>

     KKTC polisi, Güney Kıbrıs'ta cumartesi günü işadamı Elmas Güzelyurtlu, eşi Zerrin ve kızı Eylül'ün öldürülmesiyle ilgili yürüttüğü soruşturma çerçevesinde, sorgulamak üzere 4 kişiyi gözaltına aldı. 
     Güzelyurtlu cinayetiyle ilgili gözaltına alınan zanlılardan ikisinin Lefkoşa, ikisinin de Güzelyurt polis karakollarında sorgulandığı belirtildi. 
     KKTC İçişleri Bakanı Özkan Murat, tutuklanan kişilerin Türk olduğunu belirterek, sorgulanan dört kişinin isimlerinin, soruşturmanın selameti açısından şu anda açıklanamayacağını kaydetti. 
     Tutuklananlardan birinin Elmas Güzelyurtlu'nun koruması, birinin de casino çalışanı olduğu, başka tutuklamaların da olabileceği bildirildi. 
     
     DENKTAŞ ''GİRİT'TE DE BÖYLE YAPMIŞLARDI'' 
     Cumhurbaşkanı Rauf Denktaş, Elmas Güzelyurtlu ailesinin Güney Kıbrıs'ta cinayete kurban gitmesinin korkunç bir olay olduğunu söyledi. 
     ''Öldürülenin karakteri bir yana karısının, kızının böyle hunharca öldürülmesi korkunç bir olaydır'' diyen Denktaş, ''Rumlar bir mesaj veriyor 'Bizim içimizde yaşayacaksanız adam gibi yaşarsınız. Bizi kızdırmazsınız, bizi zarara uğratmazsınız aksi takdirde haliniz budur' mesajıdır bu'' dedi. 
     Denktaş, bir kabul sırasında yaptığı açıklamada, ''Girit'teki Türklere de böyle yapıldığına'' işaret ederek, şöyle konuştu 
     ''Girit'te de evvela topyekün saldırı, ondan sonra bir anlaşma, ondan sonra tek tek ovalarda çiftliklerde çobanları öldürme. Liderlerin yakınlarını öldürme, güvensizlik ve ENOSİS. Burada aynı oyunu oynuyorlar. Onun için masaya bunları bilerek oturmalıyız. Biz bunu yaptık.'Devletimize bağımsızlığımıza sahip çıkma esastır' dedik. Demeye devam edeceğiz.'' ''Türkiye'nin Avrupa Birliği nedeniyle pazarlıklar içine gireceğine ve baskılar altında olacağına'' işaret eden Denktaş, şunları söyledi 
     ''Ben gittiğim yerlerde Türk Ulusunu görüyorum. Kıbrıs deyince çok büyük heyecan var. Herkes heyecanla ayağa kalkıyor. Bizi, burada savaşmış insanlar, gaziler ve şehit aileleri kucaklıyor. Yapılan fedakarlıkların boşa gitmediğini ve gitmemesi gerektiğini haykırarak söylüyorlar. Dolayısıyla kimse endişe etmesin. Ama bağımsızlığa ve devlete sahip çıktığımızı ve çıkacağımızı hem dünyaya hem Türkiye'ye göstermemiz lazım.'' KKTC'de 2000 yılının başında devlet tarafından el konulan ve sonra da tasfiye edilen batık Everestbank'ın eski sahibi Elmas Güzelyurtlu, 2000 yılının başında Güney Kıbrıs'a kaçmıştı. 
     Güney Lefkoşa-Larnaka karayolunda cumartesi günü Elmas Güzelyurtlu, eşi Zerrin ve kızı Eylül'ün cesetleri bulunmuştu. 
     Güzelyurtlu ailesinin cenazeleri pazartesi günü KKTC'de toprağa verilmişti. 
     
</TEXT>
</DOC>
