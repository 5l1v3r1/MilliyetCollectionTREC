<DOC>
<DOCNO> 322311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur52.html </URL>
<DATE> 2005/03/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Siverek'te çiftçiler, banka kuyruğunda izdihama yol açtı... 
</HEADLINE>
<TEXT>

     Şanlıurfa'nın Siverek İlçesi'nde, Doğrudan Gelir Desteği DGD ödemelerini alabilmek için bankaya gelen çiftçiler, izdihama yol açtı. 
     Alınan bilgiye göre, geçen yıldan kalan DGD'lerini alabilmek için sabah saatlerinde Hürriyet Caddesi'ndeki Ziraat Bankası Şubesi önünde toplanan çiftçiler, izdihama neden oldu. 
     Topluca bankaya girmek isteyen çiftçileri sıraya girmeleri için uyaran polis ekipleri, çiftçilerin sıraya girmemekte ısrar etmesi üzerine, çareyi banka şubesinin kapısının önüne panzer park etmekte buldu. 
     Bunun üzerine sıraya giren çiftçiler, polis ekipleri gözetiminde sıranın kendilerine gelmesini bekledi. 
     Siverek Ziraat Odası Başkanı Cuma Polatoğlu, ilçede yaklaşık 8 bin çiftçinin DGD ödemelerinden yararlandığını belirterek, ''Yığılmanın asıl nedeni, çiftçilerin bilinçsizliği'' dedi. 
     Her DGD ödemelerinde benzer sorunların yaşandığını hatırlatan Polatoğlu, sorunun çözülmesi için banka görevlilerinin çiftçileri geldikleri köylere göre gruplara ayırdığını, buna rağmen ödeme sırasında sıkıntı yaşandığını kaydetti. 
     
</TEXT>
</DOC>
