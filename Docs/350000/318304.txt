<DOC>
<DOCNO> 318304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur13.html </URL>
<DATE> 2005/02/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
PKK'nın Yugoslavya sorumlusuna ömürboyu hapis istemi 
</HEADLINE>
<TEXT>

     Özgür CEBE DİYARBAKIR, DHA 

      MERSİN'de Behzat Koçaklı adına düzenlenmiş sahte kimlikle yakalanan PKK'nın Yugoslavya sorumlusu Zafer kod adlı Ziya Karataş hakkında ömürboyu hapis cezası istendi. Sanık Karataş, iddianamede yeralan silahlı eylemlere katılmadığını ileri sürdü. 
     Diyarbakır 4'üncü Ağır Ceza Mahkemesi'nde hakkında ömür boyu hapis istemiyle dava açılan PKK'lı yaşındaki Ziya Karataş'ın yargılanmasına devam edildi. Duruşmada hazır bulunan Karataş, güvenlik güçleriyle silahlı çatışmaya girdiği yönündeki iddiaları reddetti ve kendi isteğiyle örgütten ayrıldığını söyledi. Mahkeme, Karataş aleyhine ifade veren 20 PKK'lı ile ilgili ifadelerin yargılandıkları Ağır Ceza Mahkemelerinden istenmesine ve eksikliklerin giderilmesine karar verip duruşmayı erteledi. 
     Başsavcılık tarafından hazırlanan iddianamede, Ziya Karataş'ın 1988 yılından itibaren PKK ile ilişkisi bulunduğu, 1990 yılında yasadışı yollardan Yunanistan'a geçerek buradaki örgüt evi ve kamplarında 5 ay boyunca askeri ve siyasi eğitim aldığı ve kendisine Zafer kod adı verilerek gizliliğinin sağlandığı belirtildi. Sanığın aynı yıl içerisinde Yugoslavya'ya gittiği ve burada bir dönem örgütün sorumluluğunu yaptıktan sonra uçakla Suriye'nin başkenti Şam'a geçtiği belirtilen iddianamede, Karataş'ın buradan Bekaa vadisindeki Mahsum Korkmaz Akademisi'nde eğitim aldığı, kod adının Ape Hasan olarak değiştirildikten sonra 1991 yılı Nisan ayında bir grup silahlı teröristle Irak üzerinden Türkiye'ye geçiş yaptığı kaydedildi. Karataş'ın 1994 yılının sonlarına kadar Güneydoğu'nun değişik bölgelerinde örgüt adına faaliyetlerde bulunduğu ve metropollerden getirilen teröristleri örgüte aktardığı, cephanelik nakledip vergi tahsilatı adı altında haraç topladığı, Bitlis'in Mutki ilçesindeki Kavakbaşı karakoluna düzenlenen baskın ve bu baskına takviye gelen güvenlik güçlerinin pusuya düşürülüp 2 askerin şehit edilip 1'inin yaralanması, Siirt'in Baykan İlçesine bağlı Bölücek mezrasına silahlı saldırı sonucu 2 korucunun yaralanması eylemlerinde silah kullandığı bildirildi. 
     Sanık Ziya Karataş'ın Kuzey Irak'ın Haftanin kampından 9 katır yükü cephaneyi Şırnak'ın Uludere ilçesi kırsalından yurda sokup Besta alanına getirdiği belirtilen iddianamede, sanığın 2000 yılına kadar KYB lideri Celal Talabani'nin kontrolündeki Süleymaniye kentinden temin ettiği lojistik malzemeleri değişik kamplara taşıyıp, yaralı teröristlerin tedavisine çalıştığı kaydedildi. Karataş'ın yaşının ilerlemesi nedeniyle kırsal alanda faaliyet yürütmekte zorlanması üzerine bu kez 1 yıl boyunca İran'daki kamplarda şoförlük yaptığı, 2002 sonlarında Kuzey Irak'a döndüğü, burada örgütten kaçarak IKDP'ye sığındığı ve IKDP'nin Erbil'de tahsis ettiği otelde 3 ay kaldığı bildirildi. 
     Sanık Ziya Karataş'ın buradan İran'a geçip 7 ay kaldıktan sonra 2003'ün sonlarında Hakkari'nin Yüksekova ilçesinden Türkiye'ye giriş yaptıktan sonra İstanbul'da yaşayan oğlu Cengiz Karataş'ın yanına gittiği, burada bir süre kaldıktan sonra 5 Kasım 2004 günü Mersin'de yakalandığı belirtildi. 
     
</TEXT>
</DOC>
