<DOC>
<DOCNO> 339586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy28.html </URL>
<DATE> 2005/05/04/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Eski Diyarbakırspor Başkanı Hiç silahla maça girmedim 
</HEADLINE>
<TEXT>

     Kulübünün soyunma odasında kafasına silah dayayarak "Bu maçı vermemiz lazım yoksa kendimi vururum" dediği ileri sürülen eski Diyarbakırspor Kulübü Başkanı Mücahit Can, "Hayatımda hiç silahla stada girmedim. Ben, inanan bir insanım. 
     İnanan bir insan böyle bir şey yapmaz. Bu, başarısız yöneticilerin iftirasıdır" dedi. 
     AK Parti Ankara Milletvekili Haluk İpek başkanlığında toplanan TBMM Sporda Şiddet, Şike ve Haksız Rekabet İddialarını Araştırma Komisyonu, bugün Güreş Federasyonu Başkanı Recai Ustaoğlu ve eski Diyarbakırspor Kulübü Başkanı Mücahit Can’ı dinledi. 
     Can, komisyona bilgi verdikten sonra da gazetecilerin sorularını yanıtladı. Öncelikle 2002-2003 sezonunda oynanan Diyarbakırspor-Elazığspor karşılaşmasında, devre arasında soyunma odasına giderek kendi kafasına silah dayadığı ve "Bu maçı vermemiz lazım, yoksa kendimi vururum" dediği yolundaki iddiaların, "iftira" olduğunu söyledi. Can, iddiayı manşetten veren gazetelerin, kendi açıklamasına ise çok az yer verdiğini belirterek, bu konuda bir sitemi bulunduğunu ifade etti. 
     İşadamı olduğunu hatırlatarak, yanında çalışan insanlar bulunduğunu, uluslararası firmalarla ilişkileri olduğunu kaydeden Can, "Bana yapılan iftiralar manşet oluyorsa cevaplarının da aynı şekilde verilmesi gerekir" diye konuştu. 
     
     "SİLAH TAŞIMIYORUM" 
     Silah taşımadığını da ifade eden Mücahit Can, "Bütün değerlerim üzerine ve kamuoyunun aydınlatılması adına söylüyorum hiçbir şekilde, kulüp başkanı olduğum süre içinde silahla stada girmiş değilim" dedi. 
     Stadı terk etmemesi gereken durumlar olmadıkça soyunma odasına girerek, futbolcularına moral verdiğini söyleyen Can, "Bu, ayıplanacak, yadırganacak bir şey değil. Her kulüp başkanının yaptığını ben de yaptım geçmişte... Bugün de aynı göreve gelsem, moral vermek adına soyunma odasına girerim" diye konuştu. 
     Can, soyunma odasına silahla girmesinin ise söz konusu olamayacağını ifade ederken, "Gecekonduda yaşamış, Diyarbakır vergi rekortmeni olmuş biri olarak, hesabımı, kitabı çok iyi biliyorum. Hiç iflas etme tehlikesi geçirmedim. Bundan sonra da hep büyüyeceğim. 
     Ayrıca, inanan biriyim. İnanan birinin, kafasına silah dayayacağı bir durum olmaz. Bu, böyle biline...Diyorum ki hiç silahla stada girmedim. 
     Siz, hala ’Soyunma odasına silahla girdiniz mi’ diye soruyorsunuz" dedi. 
     Bu suçlamaların ancak başarısız yöneticiler tarafından yapılacağını ifade eden Mücahit Can, "Basın yoluyla özür dilemesini talep etmiştim, kişi veya kişilerin... Eğer süresinde özür dilenmezse yasal haklarımı kullanacağım, haklarımı savunacağım" diye konuştu. 
     Can, söz konusu maçta Diyarbakırspor’un, Elazığspor karşısında yenildiği anımsatılarak, "Silah çekme olayı olmasa da soyunma odasında bu yönde bir telkinin yapılıp yapılmadığına" ilişkin soruya ise şu karşılığı verdi 
     "Çok ilginç... Soyunma odasında tek kelime konuşmadım, çok iyi hatırlıyorum. Yanımdakiler de hatırlıyor. Allah’a şükür Diyarbakırspor’a hizmetleri olan Ümit Kayıhan hocamız hayatta, bu soruları ona da sorabilirsiniz. Benim alnım açık. Ama şunu söyleyebilirim o gün bütün Diyarbakır halkı Elazığlı olmuştu. Bunu, kimse inkar edemez. Diyarbakırspor taraftarları, Diyarbakır şehri, Diyarbakır halkı Elazığspor’u destekledi. Bunun önüne kimse geçemezdi. 
     Buna kimse şike diyemez, kimse ’anlaşma vardı’ diye iddia edemez. 
     Bazen Fenerbahçeliler Trabzonlu oluyor, bazen Trabzonlular Galatasaraylı oluyor takımlarının konumuna göre... Bu da öyle bir şey. 
     İnsanlar et ve kemikten oluşmuş, bazen duygusu, düşüncesi nasıl arzu ediyorsa öyle tavır takınabiliyor. Buna, şike diyebilir misiniz " Alınan bilgiye göre, Can komisyonda, "Diyarbakır’da oluşan bu atmosferden oyuncuların da etkilenmiş olabileceğini ancak, maçta şikenin söz konusu olmadığını" ifade etti. 
     Mücahit Can’ın, ayrıca, "silah taşıma ruhsatı bulunmadığını" söylediği öğrenildi. 
     
</TEXT>
</DOC>
