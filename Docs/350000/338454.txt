<DOC>
<DOCNO> 338454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo10.html </URL>
<DATE> 2005/04/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Özdemir Stadımız ruhsatsız değildir... 
</HEADLINE>
<TEXT>

     Fenerbahçe Kulübü Olağan Yüksek Divan Kurulu Toplantısı yapılıyor. 
     Fenerbahçe Burnu'ndaki Faruk Ilgaz Tesisleri'nde gerçekleştirilen toplantıda Kulüp Başkanı Aziz Yıldırım ve yöneticiler de hazır bulundu. 
     Bu ay göreve getirilen üst yönetici CEO Levent Ersalman da yönetim kurulu masasında otururken, Ersalman, Yüksek Divan Kurulu üyelerine tanıtıldı. 
     Denetleme Kurulu, kulübün tahakkuk eden borcunun milyon 725 bin 818 dolar olduğunu açıkladı. 
     
     ÖZDEMİR ''STADIMIZ RUHSATSIZ DEĞİLDİR'' 
     Yönetim Kurulu faaliyet raporunu okuyan kulüp ikinci başkanı Nihat Özdemir, medyada Fenerbahçe Şükrü Saracoğlu Stadı'nın ruhsatının olmadığı ''gecekondu'' stat olduğu şeklinde yazı yazıldığını, süresi dolan ruhsatı dün 5 yıl daha uzattıklarını söyledi. 
     Özdemir, ''Fenerbahçe Şükrü Saracoğlu Stadı'nın ilk ruhsatını 1999 yılında aldık. Bunun süresi 5 yıldı. Süresi dolan ruhsatı 29.04.2005 itibariyle 5 yıl daha uzattık. Stadımız ruhsatsız değildir'' şeklinde konuştu. 
     
     ''2 KUPA İÇİN ANT İÇİYORUZ'' 
     Nihat Özdemir, temmuz ayında yapılacak bir sonraki Yüksek Divan Kurulu toplantısını 2 kupayla yapma temennisinde bulunarak, ''Temmuz'da yapılacak Yüksek Divan Kurulu toplantısında 2 kupayı da burada sergilemek için ant içiyoruz'' dedi. 
     Futbol takımının iki kulvarda da başarılı maçlar çıkarmaya devam ettiğini belirten Özdemir, sezon sonu lig şampiyonluğunu elde ederek yıllar sonra üst üste iki şampiyonluğun tadını çıkarmak istediklerini kaydetti. Sarı-lacivertli yönetici, 22 yıl sonra Türkiye Kupası'nı almak istediklerini de ifade etti. 
     Basketbol erkek ve bayan takımlarının Avrupa kupalarında ''dörtlü final'' oynayarak başarıya imza attığını anlatan Özdemir, ''Bu bir kilometre meselesidir. Aynen futbolda olacağı gibi. Fenerbahçe Spor Kulübü Avrupa'ya ismini yazdırmak üzere önümüzdeki yıllarda büyük projelere imza atmak durumundadır'' dedi. 
     Fenerbahçeli yönetici, UEFA kriterleri çerçevesinde 2005-2006 sezonu için Türkiye Futbol Federasyonu kulüp lisans başvurusu için hazırlıkların tamamlandığını bildirdi. 
     Özdemir, Fenerbahçe Sportif A.Ş.'nin 28.02.2005 tarihi itibariyle net karının 37 milyon YTL'ye ulaştığını ifade etti. 
     
</TEXT>
</DOC>
