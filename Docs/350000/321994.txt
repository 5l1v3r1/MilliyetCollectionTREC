<DOC>
<DOCNO> 321994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas16.html </URL>
<DATE> 2005/03/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Zayıflama 'çılgınlığı' yaş tanımıyor 
</HEADLINE>
<TEXT>

     LONDRA DHA 

      AVUSTRALYALI bilim adamlarının yaptığı bir araştırma henüz 6 yaşındaki kız çocuklarının bile vücutlarından hoşnut olmadığını ve daha zayıf görünmek istediğini ortaya koydu. 
     The Filinders Üniversitesi'nin 5-8 yaşları arasındaki 80 kız çocuğu üzerinde yaptığı araştırmaya göre, çocukların yüzde 47'si zayıf görünmek istiyor ve bunun kendilerini daha popüler yapacağına inanıyor. Kızların çoğu ince olmanın beğenilirliği artırdığını söylerken, bu konuyu arkadaşlarıyla çok fazla tartışmadığını da ifade etti. Çocuklara diyet hakkında ne kadar bilgiye sahip olduklarını da soran araştırmacılar kızların yüzde 45'inden eğer kilo alırlarsa diyet yapmak isteyecekleri cevabını aldılar. 
     
     YAŞITLARIN VE MEDYANIN ETKİSİ 
     Araştırmayı gerçekleştiren ekibin lideri Hayley Dohnt, bu tür araştırmalarda genelde ergenlik çağındaki gençler üzerine yoğunlaşıldığını belirterek, kendi yaptıkları çalışmayla ise ergenlik öncesi dönemdeki kızların da vücutlarından hoşnut olmadıklarını ortaya çıkardıklarını vurguladı. Beslenme bozukluğuna neden olan faktörleri, medya etkisi, yaşıtların baskısı ve aile yapısı olarak sıralayan Dohnt, "Gençler üzerinde zayıf olma konusunda birçok kaynaktan çeşitli baskılar olduğuna inanıyoruz. Bu durumdan endişe duymamıza rağmen 6 yaşındaki çocukların bile bu baskılardan etkilenmesine şaşırmadık" dedi. 
     
</TEXT>
</DOC>
