<DOC>
<DOCNO> 321894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo11.html </URL>
<DATE> 2005/03/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Avustralya'daki Türk hakem Dünya Kupası'nda gururumuz olacak 
</HEADLINE>
<TEXT>

     Merih KALENDER SYDNEY, DHA 

      İZMİT Karamürsel'den, 1968 yılında Avustralya'nın Melbourne kentine göç eden Anaz ailesinin 1971 yılında dünyaya gelen çocukları Hakan Anaz'ın, 2006 yılında Almanya'da yapılacak Dünya Futbol Şampiyonası'nda görev alması bekleniyor. 
     Evli ve 2 çocuk babası Hakan Anaz, 7 yaşında başladığı futbol birlikteliğini 25 yaşına kadar Avustralya'nın muhtelif takımlarında futbol oynayarak sürdürmüş. Bu süreç içinde hem futbol oynayan hem de futbol hakemliği konusunda çalışmalarına başlayan Hakan Anaz, 1996 yılında Viktorya eyaletinde A klasman hakem olarak yeşil sahalarda düdük çalmaya başlamış. 
     Hakan Anaz'ın hakemlik konusundaki başarısı Avustralya Futbol Federasyonu'nun hakem menajerleri tarafından yüksek puan sıralamasında dereceye girince kendisine, Viktorya Eyaleti Birinci Ligi'nde görev verilmeye başlamış. 1998 yılında Avustralya Ulusal Ligi'nde hakemliğe terfi eden Hakan Anaz 2004 yılında Avustralya-Şili karşılaşmasında görev yapmış. Bu yılın ocak ayında FIFA kokartı almaya hak kazanan, Oceania Futbol Federasyonu tarafından Avusturalya'dan FIFA listesine girmeyi başaran Hakan Anaz Bir Türk kökenli Avustralyalı hakem olarak bunun gurur verici bir olay olduğunu söyledi. 
     
     FUTBOL BARIŞIN SİMGESİDİR 
     DHA'nın sorularını cevaplayan Hakan Anaz 2006 yılında Almanya'da yapılacak Dünya Futbol Şampiyonası'nda görev alıp almayacağının bu yıl sonunda kesinlik kazanacağını büyük ihtimalle Avusturalya'dan şampiyonaya katılacak hakem olarak şansının çok yüksek olduğunu ifade etti. 
     Dünya ve Türk futbolu konusunda soru yöneltiğimiz Hakan Anaz, "Futbol her şeyden önce barışın simgesidir. Futbol insanlara umut verir.Dünyada ne kadar sorunlar olursa olsun futbol seyretmeye gelen bir seyirci bu sorunlardan ve problemlerden uzaklaşır. Buna vereceğim en son örnek Tsunami felaketi için organize edilen futbol organizasyonunda seyretmeye gelen seyircilerin umudu sevgisi ve paylaşımcılığıdır." 
     
     DİL BİLMEK ÇOK ÖNEMLİ 
     Avusturalyalı futbol hakemlerinin, 1974 yılından bu tarafa organize edilen dünya şampiyonalarında görev aldığına dikkat çeken Anaz şöyle devam etti 
     "Bunun en önemli sebebi İngilizce diline sahip olmalarıdır. UEFA'nın meslek içi hakem eğitim kasetlerini incelediğimizde uluslararası maç yönetecek hakemlerde aranan özelliklerin başında dil bilmek ilk sırada yer alıyor. Uluslararası bir hakem verdiği kararlarını saha içinde ve dışında uygulayabilmesi için iletişim kurması gerekiyor. İtalyan hakem Collina nın 5 dil bilmesi onun 5 kez yılın hakemi seçilmesindeki en büyük sebeptir." Anaz Türkiye liglerindeki hakem hatalarının nedenleriyle ilgili olarak da Anaz, "Sadece Türkiye'de değil dünyada futbol oynanan ülkelerde hakem hataları zaman zaman oluyor. Her maçtan sonra kendime hep sormuşumdur. Bu müsabaka da ne hatalar yaptım diye. Bir sonraki maçta bu hataları yapmamak için kendi kendimi denetleyen ve puanlayan bir sistem ve çalışma programı uyguluyorum bunun da gerekli olduğuna inanıyorum." 
     
</TEXT>
</DOC>
