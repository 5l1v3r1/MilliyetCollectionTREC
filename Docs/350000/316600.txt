<DOC>
<DOCNO> 316600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/gun01.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa Neredeyse öbür dünyadaydım 
</HEADLINE>
<TEXT>


"Milenyumlar Arası Sohbet" kitabında Ağca suikastını anlatan Papa II. John Paul, "Beni Fatima mucizesi kurtardı" diye yazdı 

DIŞ HABERLER SERVİSİ 

Papa II. John Paul, beşinci kitabında, 24 yıl önce Vatikan'da Mehmet Ali Ağca tarafından vurulduğu anda hissettiklerini anlattı. 
"Anılar ve Kimlik Milenyumlar Arası Sohbet" adlı kitapta, "Korkmuştum ve acılarım vardı. Ancak tuhaf bir şekilde, yaşayacağımdan da emindim" diyen Papa, şunları kaydetti 
"Hastaneye yetiştirmeye çalıştıklarını anımsıyorum. Ama hastaneye varmamızdan sonrasındaki birçok şeyi hatırlayamıyorum, çünkü o sırada artık neredeyse öbür dünyadaydım. Tanrım, bu çok güç bir deneyimdi. Ertesi gün, bilincim yerine geldi." Suikast girişiminden "ilahi bir müdahale" sayesinde kurtulduğuna inanan Papa, kendisini kurtaranın Fatima mucizesi olduğunu söylediğinde, Ağca'nın çok ilgilendiğini kaydetti. 
Ağca için de, "Elindeki gücün üzerinde, yani ateş etme ve öldürme gücünün üzerinde, daha büyük bir gücün olduğunu anladı" dedi. 
Vatikan, 1917'de Portekiz'in Fatima kasabasında Hz. Meryem'in kendilerine göründüğünü ve gelecekle ilgili bazı bilgiler verdiklerini söyleyen üç kardeşin söyledikleri arasında, 1981'deki bu suikast girişiminin de olduğunu açıklamıştı. 
Kitabında, Ağca'ya suikast emrini kimin verdiği konusundaki düşüncelerini açıklamayan Papa, buna karşın, "Saldırı, 20. yüzyılın güç ideolojilerinin, Hitlerizmin ve komünizmin son çırpınışlarıydı" ifadesini kullandı. 


</TEXT>
</DOC>
