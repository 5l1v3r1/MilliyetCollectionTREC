<DOC>
<DOCNO> 324458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy36.html </URL>
<DATE> 2005/03/17/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
TCK'da değişikliği isteği... 
</HEADLINE>
<TEXT>

     TBMM Adalet Alt Komisyonu, 1 Nisan'da yürürlüğe girecek yeni Türk Ceza Kanunu'nda TCK değişiklik yapılmasını öngören teklif üzerindeki çalışmasını tamamladı. 
     AK Parti Kastamonu Milletvekili Hakkı Köylü ve Yozgat Milletvekili Bekir Bozdağ ile CHP Çorum Milletvekili Feridun Ayvazoğlu'ndan oluşan alt komisyon, AK Parti Konya Milletvekili Kerim Özkul'un verdiği yasa teklifini bazı değişikliklerle benimsedi. 
     TCK'nın ''kasten yaralama'' başlıklı 86. maddesindeki ''2 yıldan 5 yıla kadar hapis cezasına hükmolunur'' ibaresi ''şikayet aranmaksızın verilecek ceza yarı oranında artırılır'' şeklinde kabul edildi. 
     Çocuklar üzerinde bilimsel deneyin hiçbir surette yapılamayacağını içeren hüküm de değiştiriliyor. Buna göre, yapılan deneyler sonucunda ulaşılan bilimsel verilerin, varılmak istenen hedefe ulaşmak açısından bunların çocuklar üzerinde yapılmasının gerekli olması şartı aranacak. Ayrıca, rıza açıklama yeteneğine sahip çocuğun kendi rızasının yanı sıra ana ve babasının yazılı muvafakatının alınması gerekecek. 
     TCK'nın konut dokunulmazlığının ihlali ile ilgili 116. maddesinin kapsamına işyeri de alınırken, bu fiilin şikayete bağlı olması hükmü getiriliyor. 
     TCK'nın ''ihaleye fesat karıştırma'' başlıklı 235. maddesinde yer alan ihalelerle ilgili suçlara ''yapım ihaleleri'' de ekleniyor. 
     Yağma, irtikap, resmi evrakta sahtecilik ve nitelikli dolandırıcılık suçları ile ağırlaştırılmış müebbet hapis, müebbet hapis ve on yıldan fazla hapis ceza cezalarını gerektiren suçlarla ilgili davalara da ağır ceza mahkemelerinin bakması öngörülüyor. 
     Tababet ve Şuabatı Sanatlarının Tarzı İcrasına Dair Kanun'da değişiklik de içeren teklifle, kişisel çıkar amacı olmasa bile diplomasız olarak diş hekimliği mesleğine ilişkin herhangi bir muayene veya müdahale yapan, diş hekimleri klinik hizmetleriyle ilgili işyeri açanlara verilen 3 yıldan 5 yıla kadar hapis cezası 1 yıldan 3 yıla kadar olarak değiştirilirken, on bin güne kadar adli para cezası verilmesi de öngörülüyor. 
     
     İMAR KİRLİLİĞİ KOMİSYONA KALDI 
     Teklifin 2 maddesi üzerinde uzlaşmaya varılamadı. Bu maddeler, Komisyona bırakıldı. 
     İmar kirliliğini düzenleyen 184. maddede ''yapı kullanma izni alınmamış binalarda herhangi bir sınai faaliyetin icrasına müsaade eden kişinin 2 yıldan 5 yıla kadar hapis cezası ile cezalandırılması'' hükmünün metinden çıkarılmasını içeren değişiklik üzerinde AK Parti'li üyeler ile CHP'li Ayvazoğlu uzlaşmaya varamadı. CHP'li Ayvazoğlu'nun hükmün korunması isteğine AK Parti'li üyeler karşı çıkınca maddeye son şekli verilemedi. 
     Teklifte, TCK'nın 62. maddesinde yer alan ceza indirimleri oranlarının ''beşte bir'' yerine halen yürürlükte olan TCK'daki gibi ''altıda bir'' olarak uygulanmasını içeren değişiklik üzerinde de karar, Komisyona bırakıldı. 
     
     YARGITAY BAŞKANI ARSLAN TBMM'YE GELDİ 
     Bu arada, Yargıtay Başkanı Osman Arslan, değişiklik teklifi görüşülürken, TBMM Adalet Komisyonu Başkanı Köksal Toptan ile görüştü. Alt Komisyon üyeleriyle de sohbet eden Arslan'ın, yasanın uygulanması gerektiği ve basının kaygılarının yersiz olduğunu söylediği öğrenildi. 
     Görüşülen değişiklik teklifinde, basın ile ilgili herhangi bir düzenleme yapılmadığı bildirildi. 
     
</TEXT>
</DOC>
