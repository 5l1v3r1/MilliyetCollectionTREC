<DOC>
<DOCNO> 316486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo15.html </URL>
<DATE> 2005/02/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Polisin baskın yaptığı Standard Liege'de futbolcular greve gidiyor... 
</HEADLINE>
<TEXT>

     Belçika Birinci Futbol Ligi takımlarından Standard Liege'de futbolcular, greve gideceklerini açıkladılar. 
     Standard Liege'in yarın yapması beklenen Lokeren maçına çıkmayacaklarını açıklayan futbolcular, grev kararının Liege polisinin futbolculara 2 gün önce düzenlediği baskın nedeniyle alındığı bildirildi. 
     Liege polisi, 2 gün önce Standard Liege Kulübü'ne baskın düzenleyerek Bangoura, Conçeiçao, Dragutinoviç ve Mumlek'i evlerinden veya antrenman sahasında tutuklayarak karakola götürmüştü Önceki gün tutuklanan ve serbest bırakılan oyuncularla dayanışma içinde olan Standard Liege'in diğer oyuncuları ise ortak karar alarak yarınki maça çıkmamak için greve gideceklerini açıkladılar. 
     Oyuncuların sorumlusu ve milli futbolcu Eric Deflandre, yaptığı açıklamada, ''Takım arkadaşlarıma karşı çok vahşi davranıldığını öğrendik. Takımımızdan 2 oyuncuyu polisler katil gibi tutuklayıp karakola götürdü. Evlerinde yapılan araştırmada oyuncuların çocuklarının fotoğrafları yerlere atılmış ve bazı mobilyalara hasar verildiği belirlenmiştir. Biz sporcuyuz. Kötülük yapmayan insanlarız. Bunu protesto ediyoruz'' dedi. 
     Belçika Futbol Federasyonu ise konuyla ilgili bir açıklama yayınlayarak, Standard Liege oyuncularının greve gitmesi durumunda Lokeren'in maçı hükmen kazanacağı ve kulübe 100 bin Avro ceza verileceğini açıkladı. 
     Oyuncularla birlikte karakola götürülen eski milli kaleci ve menajer Michel Preud'homme, ''Oyuncularımın tepkisini anlıyorum ancak maçı oynamak zorundayız. Başımıza gelen olay çok çirkin ama şu an ligde ilk 3 için mücadele ediyoruz. Oyuncuları ikna etmeye çalışacağız'' ifadesini kullandı. 
     Grev yapıldığı takdirde Belçika futbol tarihinde ilk kez böyle bir olay gerçekleşecek. 

     
</TEXT>
</DOC>
