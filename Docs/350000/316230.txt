<DOC>
<DOCNO> 316230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas04.html </URL>
<DATE> 2005/02/17/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
ABD karşıtı 'Metal Fırtına' kitabına yoğun ilgi Amerikan basınında... 
</HEADLINE>
<TEXT>

     Türkiye'de büyük ses getiren ''Metal Fırtına'' isimli romana geniş yer ayıran Amerikan Christian Science Monitor gazetesi, ''Roman olmasına rağmen pek çok Türk'ün ABD karşıtı bu kitapta bazı gerçeklikler gördüğünü'' yazdı. 
     ''Metal Fırtına''yı Türk tarihinin en hızlı satan kitabı olarak niteleyen gazete, roman olarak satılmasına rağmen kitabın yer yer fantazi ile gerçeklik sınırlarını silikleştirdiğini ifade etti. Kitabın Türk Dışişleri Bakanlığı ve Genel Kurmay Başkanlığı'nda yaygın şekilde okunduğunu aktaran gazete, kabine üyelerinin de bu kitabı elinden düşürmediğini kaydetti. 
     Türk basınından pek çok köşe yazarının ''Metal Fırtına'' hakkında yazılar yazdığını belirten gazete, bu köşelerde iki NATO müttefikinin ileride çatışabileceğinin tartışıldığına dikkat çekti. 
     Kitabın, Başkan George Bush'un ikinci dönem için yeniden seçilmesinin dünyayı daha tehlikeli bir yer haline getirdiğine yaygın şekilde inanılan Türkiye'de, Amerikan karşıtı duyguların dorukta olduğu yüzde 82 bir dönemde piyasaya çıktığının belirtildiği haberde, ABD Dışişleri Bakanı Condoleezza Rice'ın da Ankara ziyareti sırasında artan Amerikan karşıtlığı konusundaki endişelerini Türk yetkililere ilettiği hatırlatıldı. 
     Bir ABD diplomatının Türkiye'de Amerikan karşıtlığının çok sattığını belirttiğini ifade eden gazete, ''Ne yazık ki, bu hem Amerikan hem de Türk ulusal çıkarlarına zarar veriyor. Bununla nasıl mücadele edeceğimizi bulabilmek için gerçekten saçımızı başımızı yoluyoruz,'' dediğini kaydetti. 
     Kitapta Türkiye'yi Amerikan işgalinden Rusya ve Avrupa'nın kurtardığının anlatıldığına dikkat çeken gazete, bunun son zamanlarda Türk kamuoyundaki fikir değişikliğini açık şekilde gösterdiğini ifade etti. 
     ''Metal Fırtına''nın Burak Turna ve Orkun Uçar'ın yayınlanmış ilk kitabı olduğunu belirten gazete, yazarların kitapta resmettikleri savaşın büyük bir olasılık olduğuna inandıklarını ve kitabı Türkiye'nin iyiliğine büyük bir katkı olarak gördüklerini söylediklerini kaydetti. 
     Eskiden bir Amerikan tekstil firmasında çalışan Turna'nın şimdi tamamen kendisini yazmaya verdiğini belirten gazete, Turna'nın Metal Fırtına'yı bir romandan ziyade felsefi ve bilimsel bir hesaplama kitabı olarak gördüğünü aktardı. 
     
</TEXT>
</DOC>
