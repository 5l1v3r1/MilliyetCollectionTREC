<DOC>
<DOCNO> 310140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yasam/yas07.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Komiser 8 saatte 'tertemiz' oldu 
</HEADLINE>
<TEXT>


Başkomiser Temur'a, Yeliz Telli'nin öldüğü kazadan 8 saat sonra alkol testi yapıldığı anlaşıldı. Adli Tıp'a göre, bu süre en çok 1 saat olmalıydı 

İSTANBUL Milliyet 

Trafik Şube Müdürlüğü, bayramın 3. günü Boğaziçi Köprüsü'nde Yeliz Telli'nin ölümüyle sonuçlanan kazada otomobili kullandığı belirlenen Başkomiser Ebubekir Temur'u 8'de 8 kusurlu buldu. Kazadan 8 saat sonra yapıldığı ortaya çıkan alkol testlerinde temiz çıkan Temur'un, Beşiktaş Emniyeti'nde 'Fenayım' demesi üzerine, görev bölgesindeki özel hastaneye yatırıldığı belirlendi. 
Güngören İlçe Emniyet Müdürlüğü Asayiş Bürosu Amiri Temur, 03.00'te meydana gelen kazadan sonra makam odasına gitti. Alkollü olduğu diğer memurlarca gözlenen Temur, kısa süre sonra avukatını çağırdı. 

Bu ikinci 'vakası' 
Bu sırada bir polis memuru 09.00 sıralarında Beşiktaş emniyetinden gelen telefon üzerine üstlerini uyardı. Üstlerine otomobili kullanmadığını öne süren Temur da, 11.00'de Beşiktaş Emniyet Müdürlüğü'nden gelen görevlilerce teslim edildi, ancak karakolda yapılan kontrolde Temur'da alkol tespit edilmedi. Bunun üzerine kan testi yapıldı. Temur 13.00 sıralarında rahatsızlandığını belirterek kendi isteğiyle Özel Güngören Hastanesi'ne yatırıldı. 
Temur'un 4 yıl önce Çevik Kuvvet Şube Müdürlüğü'nde görev yaparken alkol yüzünden ceza alma durumuna geldiği ancak son anda kurtulduğu iddia edildi. 
İÜ Adli Tıp Enstitüsü Müdürü Prof. Dr. Sevil Atasoy da, "Alkol, vücuttan çok hızlı atılır. Test kazadan sonra en geç 1 saat içinde yapılmalıydı" dedi. 




</TEXT>
</DOC>
