<DOC>
<DOCNO> 306928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun09.html </URL>
<DATE> 2005/01/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Şaron İsrail Gazze'de zaman sınırlaması olmadan operasyon yapacak 
</HEADLINE>
<TEXT>

     İsrail Başbakanı Ariel Şaron, İsrail ordusuna, Gazze Şeridi'nde ''terörist örgütlere'' karşı zaman sınırlaması olmadan operasyon yapmaları emri verdiğini belirtti. 
     İsrail radyosunun haberine göre, Şaron, haftalık hükümet toplantısında yaptığı konuşmada, ''Mevcut durum kabul edilemez ve böyle devam edemez. İsrail ordusu ve güvenlik güçleri zaman sınırlaması olmadan ve tüm olanaklarıyla terörist örgütlere karşı operasyon yapma emri almışlardır. Bu emir, Filistinliler Gazze Şeridi'ndeki aşırı unsurlara karşı kıllarını kıpırdatmadığı sürece geçerlidir. Yüzyıldır terörizme karşı mücadele veriyoruz ve hiçbir zaman pes etmedik'' dedi. 
     Gazze Şeridi'ndeki Karni geçiş noktasında perşembe gecesi Filistinli militanlar tarafından düzenlenen bombalı saldırıda ve çatışmada 3 Filistinli militan ve 6 İsrailli ölmüş, 5 İsrailli yaralanmıştı. 
     İsrail Başbakanı Şaron, 6 İsrailli sivilin öldürülmesi üzerine, dün yemin ederek devlet başkanlığı görevine başlayan Mahmud Abbas ve Filistin yönetimiyle tüm temasların kesileceğini açıklamıştı. 
     
</TEXT>
</DOC>
