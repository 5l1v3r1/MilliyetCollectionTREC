<DOC>
<DOCNO> 322612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur06.html </URL>
<DATE> 2005/03/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sahte rakıdan sonra sahte şampanya .. 
</HEADLINE>
<TEXT>

     Ramazan ÇETİN DENİZLİ, DHA 

      DENİZLİ'de, sahte şampanya üretimi yapılan bir tesise jandarma ekipleri bir operasyon düzenledi. 3 bin 800 şişe dolumu yapılmış sahte şampanya ile doluma hazır 12 bin boş şampanya ve şarap şişesi ele geçirdi Bir ihbarı değerlendiren İl Jandarma Komutanlığı ekipleri, Denizli Merkez'e bağlı Güzelköy'de 46 yaşındaki Osman Yetim'e ait depoya operasyon düzenledi. Jandarma, depoda yaptığı araştırmada sahte şampanya yapıldığını tespit etti. 4 aydır sahte şampanya dolumu yapan Osman Yetim, gözaltına alındı. Dolum tesisinin üretim ve dolum izninin yanısıra ruhsatının bile olmadığı, ayrıca şampanyaların gazinolarda patlatılmak için gaz basılarak şişelendiği tespit edildi. Dolum tesisinin pislik içinde, gerekli hijyenik kurallar hiçe sayılarak marka belgesi olmayan King Şampanya adı altında piyasaya sürüldüğü belirlendi. 
     
     TESİS SAHİBİ ALKOLSÜZ YAPIYORUZ' 
     Dolum tesisinde, ayrıca Bekilli ve Çal yöresinden toplanan ev şaraplarının marka izni olmaksızın şişelenerek piyasaya sürüldüğü, ayrıca su, gaz ve meyve özü kullanılarak sahte şampanya üretimi yapıldığını belirleyen jandarma ekipleri, şişelenen şampanya ve şaraplara tahlil yaptırmak için el koydu. Jandarma yetkilileri, dolum tesisinde çalışanlara, "Sahte rakılar yüzünden insanlar ölüyor. Hiç mi televizyon izleyip gazete okumuyorsunuz İnsan biraz sorumlu olur. Burada sahte şampanya üretiliyor. Neden ihbar etmiyorsunuz '' diyerek kızdı. 
     Jandarmanın gözaltına aldığı dolum tesisinin sahibi Osman Yetim, şampanyaların alkollü olmadığını, sadece eğlence yerlerinde patlatmak için üretildiğini, şarapların ise Bekilli ve Çal yöresinden ev şarabı olarak üretildiğini, kendisinin bunları satın alıp dolum yaptığını söyledi. Yetim, üretim ve marka izni olup olmadığı yolundaki soruları ise yanıtsız bıraktı. 
     
</TEXT>
</DOC>
