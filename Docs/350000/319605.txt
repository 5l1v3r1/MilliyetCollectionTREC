<DOC>
<DOCNO> 319605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko29.html </URL>
<DATE> 2005/03/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ATO Başkanı Hiçbir siyasi partiden baskı gelmedi 
</HEADLINE>
<TEXT>

     Ankara Ticaret Odası'nda ATO bugün gerçekleştirilen seçimlerde, 162 oda meclisi üyesi ve 61 meslek komitesine 385 üye seçilecek. 
     Türkiye Odalar ve Borsalar Birliği TOBB başkanlığına yeniden aday olabilmek için ATO meslek komitelerinden oda meclisine seçilmesi gereken TOBB Başkanı Rifat Hisarcıklıoğlu ile ATO Başkanı Sinan Aygün bugün, 4 nolu İnşaat Malzemeleri Satıcıları Komitesi'nde birlikte oy kullandılar. 
     Bu arada Hisarcıklıoğlu ve Aygün, oylarını daha önce kullandıkları için, basına görüntü vermek amacıyla aynı sandıkta 'sembolik' olarak oy kullandılar. 
     Hisarcıklıoğlu, sandık başında yaptığı açıklamada, seçimlerin bütün iş alemine hayırlı olması temennisinde bulunurken, ATO'da güzel bir örnek yaşandığını söyledi. 
     Bundan önceki seçimlerde ATO'da yaklaşık 4 bin 200 kişinin oy kullandığını anlatan Hisarcıklıoğlu, bugünkü katılımın bunun birkaç misli fazlası olduğunu ve katılımcı demokrasinin güzel bir örneğini oluşturduğunu kaydetti. 
     TOBB'a bağlı 363 oda ve borsada, bugünden itibaren başlayan seçim sürecinin 31 Mart'a kadar devam edeceğini belirten Hisarcıklıoğlu, seçimlerin hayırlı olmasını temennisini tekrarladı. 
     Gazetecilerin, seçimlerle ilgili 'siyasi baskı gelip gelmediğine' ilişkin soruları üzerine Hisarcıklıoğlu, ATO Başkanı Sinan Aygün'ün burada olduğunu ve bu konudaki açıklamayı onun yapacağını belirterek, ''Ama benim bildiğim kadarıyla, ATO'ya böyle bir siyasi baskı yok. Yalnız şu var, Türkiye'nin genelindeki partilerin ne oy oranı varsa, o noktada da o insanlar, gönül bağı noktasında hareket edebilirler'' dedi. 
     Burada da hareket noktasının, siyaset değil kendi meslek gruplarını daha iyi kimin temsil edeceği doğrultusunda olduğunu belirten Hisarcıklıoğlu, seçmenlerin buna göre oy kullandıklarını bildirdi. 
     Odalar Birliği'nin, Türkiye genelinde geçmişteki dönemlerde olduğu gibi ne kadar etkin olduğunun, bu seçimlerin çok açık bir gösterge oluşturduğunu belirten Hisarcıklıoğlu, Türkiye çapında bu seçimlere katılımın bu kadar yüksek olmasından da bu sonucun çıktığını söyledi. 
     
     ATO BAŞKANI AYGÜN 
     ATO Başkanı Sinan Aygün de, sandık başında yaptığı açıklamada, seçimlerin Türk iş alemine hayırlı olması temennisinde bulundu. 
     Aygün, ATO seçimlerine bu kadar talep olacağını kendilerinin de beklemediğini, dışarıda trafiğin durduğunu, insanların minibüslerle akın akın ATO'ya geldiklerini ve bu durumun kendilerini mutlu ettiğini söyledi. 
     Ne kadar çok katılım olursa, ne kadar demokratik bir seçim olursa bunun kendilerini o kadar mutlu edeceğini belirten Aygün, bu seçimlerde yaklaşık 60 bin kişinin oy kullanma hakkı olduğunu ve bunlardan 30 bininin gelip oy kullanmasını tahmin ettiklerini kaydetti. 
     
     ''SİYASİ BASKI GELMEDİ'' 
     Aygün, seçimlerde hiç bir siyasi partiden, hiçbir şekilde siyasi bir baskı gelmediğini ifade ederken, şunları söyledi 
     ''Hiç bir siyasi parti karşımızda flamasıyla, rozetiyle, bayrağıyla çalışmadı. Şu oldu. Siyasi partilerden burada temsil edilmeleri konusunda ricacı olundu. Biz de elimizden geldiği kadar bir Türkiye mozaiği oluşturduk. Ama burada siyasi parti kimliği yoktur. Buraya girmez. Buraya ancak şu yakamda gördüğünüz Türk bayrağı girebilir. Buraların temsilcisi Türk bayrağı. 
     Siyasi partiler, temsil edilmek istedikleri oranda temsil edilmişlerdir. Ama tekrar vurguluyorum, hiç bir siyasi partiden bu alanda bir çalışma, bir faaliyet, bir düğmeye basma benim de kulağıma geldi bunlar olmadı. Biz de buna engel olduk. Şu anda çok demokratik bir seçim oluyor.'' 
     
     SEÇİM OYLAMASI 
     Öte yandan ATO'da 162 oda meclisi üyesi ve 61 meslek komitesine seçilecek 385 üye için, oylama işlemi saat 09.00 itibariyle başladı. 
     Oda'da ve sosyal tesislerde seçimler için sandıklar kuruldu. Hakim gözetiminde yapılan seçimlerde, sandıklar saat 17.00'den sonra açılarak oylar sayılmaya başlanacak. 
     TOBB Başkanı Rifat Hisarcıklıoğlu ile ATO Başkanı Sinan Aygün, 4 nolu İnşaat Malzemesi Satıcıları Komitesi'nden seçime katılıyor. Bu meslek komitesi 7 üyeden oluşacak. Bu üyelerden 3'ü ise ATO Meclisine gidecek. Söz konusu meslek komitesinde 2 liste bulunuyor. 
     Bu listelerin birinde TOBB Başkanı Hisarcıklıoğlu ve ATO Başkanı Aygün hem meslek komitesinde hem de oda meclisine gönderilecek üyeler olarak seçime katılıyor. 
     4 nolu meslek grubunda, Nafiz Yayla tarafından bir diğer liste çıkarıldı. ATO'da bazı meslek gruplarında da 2'şer liste yer alıyor. 
     ATO'da bugünkü seçimlerin ardından 6 Mart Pazar günü ise yönetim kurulu başkanı ve 11 kişilik yönetim kurulu ile 26 kişilik Odalar Birliği delegeliği, 3 kişilik disiplin kurulu asil ve yedek üyeleri için seçim yapılacak. 
     7 Mart Pazartesi günü ise meclis başkanı ve başkan vekili ile katip üyeler, bütçe hesapları denetleme komisyonu başkanı ve üyeleri, meslek komiteleri başkan ve yardımcıları için seçime gidilecek. 
     
</TEXT>
</DOC>
