<DOC>
<DOCNO> 338911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy26.html </URL>
<DATE> 2005/05/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
TGC Başkanı TCK'nın genel yapısı bakımından endişelerimiz sürüyor 
</HEADLINE>
<TEXT>

     Türkiye Gazeteciler Cemiyeti TGC Başkanı Orhan Erinç, yeni Türk Ceza Kanunu’nda TCK değişmesinden yana oldukları çok sayıda madde olmasına karşılık, Adalet Bakanlığı bürokratlarının sınırlı olarak 6 madde belirlendiğini söyledi ve "Yasanın genel yapısı bakımından endişelerimiz sürüyor" dedi. 
     TGC Başkanı Erinç ve Türkiye Gazeteciler Sendikası TGS Genel Başkanı Ercan İpekçi, yürürlüğe girmesi 1 Haziran 2005 tarihine ertelenen yeni TCK’da basın özgürlüğünü kısıtlayan maddelerin değiştirilmesine ilişkin görüş alışverişinde bulunmak üzere İstanbul milletvekilleri ile TGC Lokali’nde biraraya geldi. 
     Toplantıda konuşan Erinç, TCK’nın, ifade özgürlüğü ve gazetecinin haber verme hakkının sınırlandırılması nedeniyle basın meslek örgütlerini yakından ilgilendirdiğini, bu konudaki görüşlerini 2004 yılı Mayıs ayından beri yansıttıklarını, yasa çıktıktan sonra da diğer meslek örgütleriyle birlikte ortak çalışma sürdürdüklerini kaydetti. 
     "Yasanın genel yapısı bakımından endişelerimiz sürüyor" diyen Erinç, ifade özgürlüğü ve gazetecinin haber verme hakkıyla doğrudan ilintili Basın Yasası ile radyo ve televizyonlarla ilgili yasanın ulusal, bölgesel ve yerel yayın sınıflandırmasına göre para cezası içermesine karşın hapis cezası öngörmediğini söyledi. 
     Oysa, yeni TCK’nın hem para, hem de hapis cezası getirdiğini, ulusal ve yerel basın arasında da bir ayrıma gitmediğini anlatan Erinç, şöyle dedi 
     "Biz bu eleştirileri yaparken suç işleme özgürlüğünü istemek gibi bir düşüncemiz yok. Biz yasaların açık ve seçik olmasını, suç tanımlarının belirlenmiş olmasını ve birtakım haksız cezalandırmaya yol açacak çok satışlı gazetelerle 150 satan gazete arasındaki farkın da dikkate alınmasını istiyoruz. Bir gazetecinin, yazarın, karikatüristin, foto muhabirinin veya kameramanın yazdığı, çizdiği, çektiğinin suç olup olmadığını bilebilecek bir yasa yapılmış olmasını istiyoruz. Çünkü maddeler yoruma açık." Erinç, "TCK’nın, Basın Yasası ile çelişen bir durumu yok" denilmesine karşın birkaç gün önce verilen bir yasa değişikliği önerisiyle, hem Basın Yasası’nda, hem de radyo ve televizyonlarla ilgili özel yasada değişiklik yapılması için 2006 yılının sonuna kadar süre konulduğunu hatırlatarak, yasanın bu şekliyle uygulamaya girmesi halinde, her iki yasanın da kimi maddelerinin uygulamadan kalkmış olacağını söyledi. 
     
     "UMUYORUZ BU ÇELİŞKİLER TBMM’DE GİDERİLİR" 
     Milletvekillerine dağıtılan dosyalarda, 16 Nisan 2005 tarihinde Adalet Bakanlığı’nda oluşturulan çalışma grubunun yaptığı çalışmaların yansıtıldığını belirten Erinç, şöyle devam etti 
     "Yeni TCK’da değişmesinden yana olduğumuz çok sayıda madde olmasına karşılık, Adalet Bakanlığı bürokratlarının sınırlı olarak belirledikleri 6 madde var. Değişiklik belirlenen 6 maddeyle mi ilgili olacak, yoksa diğer maddelerde de değişiklik öngörülecek mi Umuyoruz ki bu çelişkiler TBMM aşamasında giderilir ve hem Türkiye’deki basın yayın faaliyetleri de Avrupa İnsan Hakları Sözleşmesi’nin 10. 
     maddesinde düzenlenen ifade özgürlüğü kapsamına girer, hem de son günlerde örneklerini yaşadığımız Türkiye’yi tazminata mahkum eden uygulamalara yol açacak bir yapılanmadan arındırılır. Böyle bir değişiklik olmadığı sürece korkuyoruz ki AİHM, Türkiye’nin doğal yargı katları arasında yer alacaktır ve bu aynı zamanda Türkiye’nin AB’ye girme çabalarını da büyük ölçüde engelleyecek bir görüntü yaratacaktır. Zaten Türkiye, Avrupa Bakanlar Konseyi konferanslarında ifade özgürlüğünün daha da genişletilmesini öngören ilkeleri içeren belgeleri imzalamıştır. Türkiye’nin imzaladığı belgelerdeki kurallara uygun bir hukuksal düzenleme yapması gerektiğinin ayırdında olacağını düşünüyoruz." 
     
     "LÜTFEN ÖNERGE VEREREK KATKI SAĞLAMAYA ÇALIŞSINLAR" 
     Erinç, yasanın ifade özgürlüğünü sınırladığı, gazetecilerin haber verme hakkını büyük ölçüde yok ettiği konusunda görüş birliği olduğuna işaret ederek, "Biz Türkiye’nin, gazetecileri hapiste olan ülkeler arasında olmayacağı yolunda daha önce de verilmiş olan sözlerini gerçekleştirileceğine inanıyoruz. Ama bunun elimizdeki TCK ile gerçekleşmeyeceğini de belirtmeyi bir meslek örgütü olarak görev sayıyoruz" dedi. 
     Yargıtay’ın da yasanın 61 maddesine çekinceleri olduğu ve bunu bir yazı ile Adalet Bakanlığı’na ilettiğinin basında yer aldığını hatırlatan Erinç, "Şu anda Adalet Bakanlığı’nda yapılan çalışmalar bizim dışımızda devam ediyor. Sayın Başbakan’a değişikliklerin gazetecilerin isteklerini kısmen karşıladığı bilgisi verilmiş. Demek ki Adalet Bakanlığı bürokratlarının içlerine sinmeyen kimi maddeler var. İstanbul milletvekillerini davet etmekteki amaçlarımızdan birisi de kendilerine sunduğumuz görüşlere katıldıkları durumda, lütfen önerge vererek katkı sağlamaya çalışsınlar" diye konuştu. 
     
     DİĞER KONUŞMALAR 
     Toplantıda daha sonra meslek örgütleri adına İstanbul Tabip Odası Başkanı Gençay Gürsoy ile İstanbul Barosu Başkanı Kazım Kolcuoğlu konuşarak, yasanın taşıdığı sakıncalara işaret ettiler. 
     CHP’li milletvekilleri adına konuşan Nurettin Sözen de yasadaki 20 maddenin gazetecileri ilgilendirdiğini belirterek, "Yasa katılımcı bir anlayışla düzenlenmemiştir. TGC ve TGS ile uzlaşılmamıştır. 
     Anayasa Mahkemesi’ni bile kapatmaktan söz eden bir anlayışın, yasaların çıkarılmasına egemen olmamasını istiyoruz. Buradan çıkan görüş ve önerileri Adalet Komisyonu’ndaki arkadaşlara ileteceğim. 
     Gerekli değişikliklerin yapılması için üzerlerine düşeni yapacaklardır" dedi. 
     AK Parti Genel Başkan Yardımcısı Hayati Yazıcı ise TCK’nın değiştirilmesiyle ilgili ilk adımın 1985’de atıldığını ve her kesimin 20 yıllık süreçte değişiklikleri tartıştığını belirterek, şunları 
     söyledi 
     "Hükümet, bu yasayı en temel ve öncelikli yasalardan biri olarak gündeme getirdi. Konuyla ilgili tüm meslek örgütleri ve üniversitelerden katkı istendi. Ama kim ne kadar katkı verdi, onun çetelesini incelersek birileri mahcup olur. Son derece özenle bir yasa hazırlandı. İktidar ve muhalefet birlikte hazırladı. Alt komisyonlarda birlikte çalıştık. Uzlaşamadığımız maddeler oldu. Bu nedenle 219. 
     madde aynen kaldı. Bazı konular abartılıyor, çarpıtılıyor." 
     
     "YARGITAY’IN GÖRÜŞÜ BEKLENİYOR" 
     Basın mensuplarının konuyla ilgili hassasiyetlerini anladıklarını ve bu nedenle de değişiklik çalışması yapıldığını belirten Yazıcı, "Bu eleştirileri dikkate aldık. Yargıtay’ın görüşü bekleniyor. 
     Onların görüşü gelirse bu hafta içinde TCK ile ilgili değişiklik teklifi Meclis Başkanlığı’na sunulacak" dedi. 
     Yazıcı, Meclis Başkanı’nın yaptığı değerlendirmenin burada dile getirilmesinin de bir yarar sağlamayacağını söyledi. 
     Toplantıya, milletvekilleri İdris Naim Şahin, Nimet Çubukçu, Ünal Kaçır, Halil Akyüz, Bekir Bozdağ, Mehmet Sekman, Halide İncekara, Lokman Ayva, Ersin Arıoğlu, Bülent Tanla, Mehmet Ali Özpolat ve Halkın Yükseliş Partisi Genel Başkanı Yaşar Nuri Öztürk ile meslek örgütleri adına Türkiye Yayıncılar Birliği Başkanı Çetin Tüzüner, Türkiye Spor Yazarları Derneği Genel Başkanı Onur Belge ve Çağdaş Gazeteciler Derneği Temsilcisi İsmail Saymaz da katıldı. 
     
</TEXT>
</DOC>
