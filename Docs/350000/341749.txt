<DOC>
<DOCNO> 341749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/spo09.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve kriz çözüldü 
</HEADLINE>
<TEXT>


Dünya Ralli Şampiyonası'nın 7. ayağı Türkiye Rallisi'nde TOMSFED ile Antalya Valiliği arasında yaşanan start noktası krizi çözüldü. Ünlü pilotlar geçen yıl olduğu gibi yine Cumhuriyet Meydanı'ndan çıkış yapacaklar 


Türkiye Rallisi'nin Antalya Valiliği ile TOMSFED arasında yaşanan "start noktası" krizi, FIA'nın onayıyla tatlıya bağlandı. Dünya Ralli Şampiyonası'nın 7. ayağı olan Türkiye Rallisi'nin start yeri TOMSFED tarafından Akdeniz Üniversitesi Kampüsü olarak açıklanmış, Antalya Valililiği ise bu duruma tepki göstererek Cumhuriyet Meydanı'nın kullanılmasını istemişti. 
Değişikliğin FIA'nın 2005 Dünya Ralli Şampiyonası yönetmeliğinden kaynaklandığını belirten TOMSFED, Antalya Valisi Alaaddin Yüksel ve ATSO Başkanı Kemal Özgen'in tepkisi üzerine FIA'ya özel izin için başvuruda bulunmuştu. Federasyon Başkanı Mümtaz Tahincioğlu, FIA'nın bu isteği onayladığını ve start noktasını Akdeniz Üniversitesi içindeki özel seyirci etabından, Cumhuriyet Meydanı'na aldıklarını belirterek konuyla ilgili şu açıklamayı yaptı "FIA teknik kuralları gereği startın farklı bir noktada verilecek olmasından dolayı Akdeniz Üniversitesi'nde üç gün olarak gerçekleştirilmesi planlanan Özel Seyirci Etabı, iki gün koşulacak şekilde değiştirilmiştir. Dünya Ralli Şampiyonası'nın bir ayağını ülkemizde gerçekleştirmemizin sebebi Antalya'nın ve Türkiye'nin tanıtımını sağlamak, sportif prestijimizi güçlendirmektir. Antalya halkının istekleri bizler için son derece önemlidir. Federasyon olarak elimizden geleni yaparak yeni duruma entegrasyon sağlanacak ve rallimiz başarıyla organize edilecektir. Bu konuda Antalya halkının ve yerel otoritenin gereken desteği sağlayacağına şüphemiz yoktur." 

FormulaBank 

MURAT AĞCA-Barcelona 

Yarım asır önce Formula 1 başladığında ne yarışları izlemeye gelen birkaç bin meraklı, ne de katılan bir avuç takım ve pilot bir gün bu organizasyonun kimi zaman futboldan bile daha popüler, dünyanın en büyük pazarına sahip bir spor dalı olacağını tahmin edebilirdi. Özellikle 1980'lerden sonra başlayan Bernie Ecclestone döneminde televizyon yayınlarının da müthiş katkısıyla giderek büyüyen Formula 1 artık sadece yarış olmaktan çok mükemmel pazarlanan bir sportif ticaret mucizesi. Senede 300 - 500 milyon dolar harcayan takımların pistteki güç gösterisini, tribünlere koşan yüzbinler ve 200'ü aşkın ülkede de milyonlar TV aracılığıyla nefeslerini tutarak izliyor. Hal böyle olunca da F1 pastasının büyüklüğü 4 milyar dolara yaklaşıyor. Değişik bilet fiyatları, her sosyal sınıfa büyük şovu izleme imkanı tanıyor, yüzbinler pistlere koşuyor... 

Barcelona kazandı 
İşte bu mucizenin son örneği de Barcelona'da yaşandı. Tribünlerde 115 bin kişi rekor kırdı. Karaborsada en ucuz biletler bin eurodan satıldı. Hatta F1 tarihinde ilk kez piste kaçak girmek isteyen gruplar yakalandı. TV yayınları reyting patlaması yaptı. Kral Juan Carlos bile piste gelerek bu şovu kaçırmadı. Takımların davet ettiği jet sosyete de Paddock Club'ta 2 - 3 bin euro ödeyerek şampanya ve havyar eşliğinde yarış izledi, garajları ziyaret edip pilotları yakından görme imkanını elde etti. Alonso çılgınlığından kazançlı çıkan Formula 1'in kendisi ve Barcelona ekonomisi oldu. 

Acımasız Avcı 

Türkiye Ralli Şampiyonası'nda Nejat Avcı ambargosu sürüyor. Ralli parkurlarının usta ismi "ikinci baharını" yaşadığı yeni sezonda ilk kez oturduğu WRC'nin direksiyonunda fırtına gibi esiyor, zaferden zafere koşuyor. Ford Rallye Sport ile anlaştıktan sonra Ford Focus WRC'nin pilot koltuğuna oturan ve yıllar süren suskunluğunu sezonun ilk yarışı olan Ege Rallisi'nde bozan Avcı, Pirelli Rallisi'nde de zirveyi rakiplerine kaptırmadı. 
26.Pirelli Rallisi'ne oldukça hızlı bir tempoyla başlayan Avcı, ikinci gün takım arkadaşı Mehmet Besler'den devraldığı liderliği yarış sonuna kadar koruyarak finişe ilk sırada girdi. Avcı, bu başarısıyla takımını Ford Rallye Sport'u da kazandırdığı puanlarla markalar sıralamasında zirveye oturttu. 
Pirelli Rallisi'nin ardından puanını 27'ye çıkaran Nejat Avcı zirvedeki yerini sağlamlaştırırken, Ali Deveci 19.6 puanla ikinci, Mehmet Besler ise 14.4 puanla üçüncü sırada yer aldı. Markalar klasmanında ise Ford 41.4 puanla birinci, Hyundai 24.4 puanla ikinci ve Fiat 22.4 puanla üçüncü sırayı paylaşıyor. 

Murat'larına erdiler 

Türk otomotiv sektörünün haklı gururlarından biri olan, hızla gelişen teknoloji karşısında büyükşehirleri birer ikişer terk ederek sessiz sedasız Anadolu yollarına düşen Murat 124'ler İzmir'de gövde gösterisi yaptılar. İzmir Otomobil Kulübü tarafından organize edilen Hacı Murat Cup'ta piste çıkan 24 Murat 124'ün mücadelesi görülmeye değerdi. Yarıştan önce yaptıkları seeding derecelerine göre 6'şarlı sıralanan gruplar inanılmaz bir mücadeleye girdi. Baştan sona nefeslerin tutulduğu, temposu yüksek olan 124 Cup'ta 61 kapı nolu Marco Corradi birinci olurken, 26 kapı nolu Mustafa Biroğul ikinci, 22 kapı nolu Suat Ünal ise üçüncü oldu. 

İlk yarışta Birinci 

Goodyear ve ISOFF tarafından organize edilen, Goodyear Wrangler Cup, yeni formatıyla izleyenlere heyecanlı ve nefes kesen dakikalar yaşattı. 32 yarışmacının mücadele ettiği Wrangler Cup 2005'in ilk ayağı sonunda birinciliği Erkan Birinci alarak sezona iyi başlagıç yaptı. Zorlu yarışta ikinciliği Kenan Çarpışantürk, üçüncülüğü de Ekrem Karadeniz elde etti. Wrangler Cup 2005'in Autodrom'da yapılan ilk ayağı startından finişe kadar çok yüksek tempo ve çekişmeye sahne oldu. Dörtlü kalkışlar için starttaki yerini alan yarışmacılar 4x4 araçlarının limitlerini sonuna kadar zorladılar. Sezonun ikinci ayağı 19 Haziran 2005, üçüncü ayağı da 4 Eylül 2005 tarihinde düzenlenecek. 

Kıbrıs'ta sıcak Ralli 

Dünya Ralli Şampiyonası'nda aşırı sıcaklara denk gelmesi nedeniyle ünlü pilotların korkulu rüyası haline gelen ve arasında Türkiye Rallisi'nin de yer aldığı "Akdeniz Cehennemi"nin ilk ayağı Kıbrıs Rallisi, bu hafta sonu start alıyor. Dünya Şampiyonası'nın 6. ayağı olan dev organizasyon Limasol'dan başlayacak ve toprak bir zeminde gerçekleştirilecek. Toplam 326.68 kilometrelik bir etapta yapılacak Kıbrıs Rallisi, 35 puanlı lider Sebastien Loeb'le 34 puanla ikinci sırada yer alan Petter Solberg'in nefes kesecek kapışmasına sahne olacak. 


</TEXT>
</DOC>
