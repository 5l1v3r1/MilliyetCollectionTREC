<DOC>
<DOCNO> 337071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo06.html </URL>
<DATE> 2005/04/26/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Alex rekora koşuyor .. 
</HEADLINE>
<TEXT>

     Alex de Souza, kalan 5 haftaya 5 gol daha sığdırdığı taktirde, Türkiye Ligi tarihindeki en golcü yabancı futbolcu unvanını elde edecek 
     
     Tereddütler vardı 

     Başkan Aziz Yıldırım ve Fenerbahçe Yönetimi onu transfer etmek için az uğraş vermedi. Geçen sezon kadroya katmak istemişler ancak tüm çabalarına karşın bunu başaramışlardı. Ancak yılmadılar ve sonunda işi bitirip, Alex de Souza’ya Sarı - Lacivertli formayı giydirdiler. İlk geldiği günlerde soru işaretleri yok değildi. Özellikle Ortega başarısızlığından sonra aynı şeyin bir daha yaşanması olasılığı kafaları kemiriyordu. Ancak haftalar ilerledikçe ve Sambacı gollerini sıraladıkça endişe bulutları dağılmaya başladı. Brezilyalı oyuncu hem atıyor hem attırıyor, Fenerbahçe’nin elde ettiği galibiyetlerde büyük pay sahibi oluyordu. 
     
     Boliç’i geçecek 

     Tıpkı Büyükşehir Belediyesi Ankaraspor deplasmanında takımını galibiyete taşıması gibi. Şu ana dek 22 gole Futbol Federasyonu’na göre 23 imza koyan Alex, Trabzonspor Kaptanı Fatih’in 24 ardından gol krallığı yarışında ikinci sırada bulunuyor. Sambacı, belki de bu yarıştan zaferle ayrılıp, Fenerbahçe’nin ilk yabancı gol kralı olacak. Ancak çok daha önemlisi, eğer kalan 5 haftada 5 gol daha atarsa, Elvir Boliç’e ait olan Türkiye Ligi’nin gelmiş geçmiş en golcü futbolcusu unvanını eline geçirecek. Boşnak futbolcu, 1994 95 sezonunda 26 gole imza koymuştu. Boliç’i, 1995 96’da 25 golle krallığa ulaşan Trabzonspor’un Gürcü oyuncusu Şota izliyor. 
     
</TEXT>
</DOC>
