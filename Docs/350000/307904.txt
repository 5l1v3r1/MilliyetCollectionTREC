<DOC>
<DOCNO> 307904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur43.html </URL>
<DATE> 2005/01/19/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Kurban bayramı manzaraları... Kaçan boğa ortalığı karıştırdı 
</HEADLINE>
<TEXT>

     Ümraniye'de kamyonetten indirilirken sahiplerinin elinden kaçan kurbanlık boğa, ortalığı birbirine kattı. 
     Alınan bilgiye göre, Osman Çakır ve 4 arkadaşının hayvan pazarından aldığı boğa, Ümraniye Sanayi Sitesi'nde kamyonetten indirildiği sırada sahiplerinin elinden kurtularak, kaçtı. 
     Kurbanlık boğa, girdiği 0 2 Karayolu'nun bağlantı noktasında kendisini yakalamaya çalışan sahiplerine ve önüne çıkan araçlara saldırdı. 
     Boğanın saldırısına uğrayanlar bariyerlerden atlayarak kaçmayı başarırken, çok sayıda araç boğanın boynuz darbeleriyle zarar gördü. 
     Peşine onlarca kişiyi takan boğanın Tantavi Tüneli'nden başlayan koşusu, 3 kilometre ilerideki Beşiktaş Nevzat Demir Tesisleri'ne kadar sürdü. 
     Sahiplerinin çabalarıyla otoyoldan çıkarılarak ormanlık alana kovalanan boğa, Büyükşehir Belediyesi'nin Boğa Yakalama Timi'nce, sakinleştirici enjektörlü havalı tabanca yardımıyla yakalanarak, sahiplerine teslim edildi. 
     
</TEXT>
</DOC>
