<DOC>
<DOCNO> 330020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/yozer.html </URL>
<DATE> 2005/04/04/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Bitti derken, gitti 
</HEADLINE>
<TEXT>



Böylesi ne duyuldu ne görüldü. Bir maçın bu kadar gidip geldiği, her iki takımın da bu mücadeleyi kazandığına inandığı anda işlerin terse döndüğü büyüleyici bir 90 dakika, belki futbol adına bütün güzellikleri içinde barındırıyordu. Ancak bu güzelliklerin içinde üzüntünün ve gözyaşlarının da fotoğrafı vardı. 
Galatasaray bu beraberliğin tüm sorumluluğunu üstüne almalı. Son derece kolay geçebilecek maçta forvetin inanılmaz beceriksizlikleri, Hagi'nin kafasındaki taktiksel ve kadro karmaşaları, konsantrasyon kayıpları, savunma yanlışları ve bir türlü oturmayan oyun düzeni bir maçın tamamına yansıyan hatalardı. 
Bu kadar hata olursa puan kaybı elbette olur. Galatasaray'ın geçtiğimiz haftalardaki başarılı görüntüsünde Ergün'ün orta alanda ve Ayhan ile Orhan Ak'ın sol kanattaki birlikteliği büyük rol oynuyordu. Ancak Hagi dün bu düzeni gereksiz şekilde bozdu. Ergün'ü kulübede oturttu. Sol kanada Hasan Şaş'ı koydu. Bu da takımı olumsuz etkiledi. Bir türlü dümen yolu açamadı. Ancak buna rağmen Kayserispor'un savunmaya gömülmesi ile net pozisyonlar yakalandı. Necati ve Hakan ilk 10 dakikada bu golleri atsa, Hagi'nin sıkıntılı tercihi bile göze batmayacaktı. 
Hikmet Karaman, Ribery için örnek bir taktik sergiledi. Adam markajı yerine alan markajı yaptı. Böyle olunca da Ribery, Türkiye'deki en kötü maçını çıkardı. Kayseri-spor ikinci yarıda pusuya yatmış beklerken Galatasaray olanca baskısıyla yüklendi. Ancak bu baskı bilinçsiz görüntüdeydi. O hır gürde, tempo düştü. Bu düşüş Kayserispor'un golünü getirdi. Ancak ne olduysa ondan sonra oldu. Galatasaray kanatlardan getirdiği iki topla nefis iki gol kazandı. Herkes maç bitti diye düşündü. Ancak son dakikada Gökhan inanılmaz yükselişiyle son zamanlarda gördüğümüz en güzel kafa golünü bizlere izletti. 
Galatasaray son derece önemli puanlar kaybetti. Bu kadar önemli maçta Galatasaraylı oyuncular sorumluluğu omuzlarında taşıyamadılar. 


</TEXT>
</DOC>
