<DOC>
<DOCNO> 346720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo10.html </URL>
<DATE> 2005/05/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Owen Liverpool'u fazla kıskanmamış 
</HEADLINE>
<TEXT>

     Sezon başında Liverpool'dan Real Madrid'e transfer olan Michael Owen, eski kulübünün Şampiyonlar Ligi kupasını kaldırmasıyla ilgili "Eski takım arkadaşlarımın mücadelesinden büyük sevinç duydum ama yine de Real'e gelme kararını aldığım için mutluyum" diye konuştu. Marca'ya maç sonrası açıklamalarda bulunan Owen, Liverpool'da inanılmaz günler yaşadığını ve büyük başarılar elde ettiğini vurgulayarak "Şampiyonlar Ligi'ni kazanmak ödüllerin en büyüğü. Umarım Real Madrid'le bunu kazanırız" dedi. Golcü oyuncu, Liverpool'dan daha büyük bir takıma gitmek istediğini söyleyerek Madrid'in yolunu tutmuştu. 
     Bu arada Liverpool menajeri Rafael Benitez'in Villareal'in genç kalecisi Reina'yı transfer etmek istemesi, İspanyol teknik adamın gelecek sezon için yeni bir takım kurmak istediğinin sinyalleri olarak nitelendirildi. İngiliz basınına göre sözleşmeleri sezon sonunda bitecek olan Hamann ve Smicer'in yanı sıra Dudek, Baros ve Biscan'ın kulüpteki gelecekleri belirsiz. 
     
</TEXT>
</DOC>
