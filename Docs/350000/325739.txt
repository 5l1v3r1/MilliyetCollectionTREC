<DOC>
<DOCNO> 325739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/siyaset/siy01.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim kimin adayı 
</HEADLINE>
<TEXT>


TBMM'nin kuruluşunun 85. yıldönümü nedeniyle verilecek Onur Ödülü için AKP'li Albayrak, Orgeneral Özkök'ü, Bakan Gönül ise modacı Yorgancıoğlu'nu aday gösterdi 

SALİHA ÇOLAK 


AKP'li Hamza Albayrak, TBMM'nin kuruluşunun 85. yıldönümü nedeniyle bu yıl ilk kez verilecek olan TBMM Milli Egemenlik Onur Ödülü'ne Genelkurmay Başkanı Hilmi Özkök'ü aday gösterdi. Dağıtılan formlardan birini dolduran Albayrak, tercihini irticayla mücadele ve türban gibi konularda zaman zaman hükümetle karşı karşıya gelen Özkök'ten yana kullandı. Ancak Albayrak'ın Özkök'ü neden önerdiği belirtilmedi. Meclis Başkanlığı, Özkök'ü adaylar arasına aldı. Tasarımlarıyla dünyada ün kazanan modacı Zuhal Yorgancıoğlu da, Milli Savunma Bakanı Vecdi Gönül'ün adayı oldu. Gönül'ün dilekçeyle yaptığı başvuruda, Yorgancıoğlu'nun Türkiye'yi yurtdışında tanıtmak için yıllardır sürdürdüğü başarılı çalışmaları gerekçe gösterildi. Başvuru, TBMM kayıtlarına geçti. Milletvekilleri, Cumhurbaşkanı Sezer, TBMM Başkanı Arınç, Başbakan Erdoğan ve CHP lideri Baykal'ı da ödüle aday gösterildi. 
Sezer'i, CHP'li Hasan Fehmi Güneş ve Abdülkadir Ateş önerdi. KKTC lideri Denktaş da Bağımsız Bayburt Milletvekili Ülkü Güney'in tercihi oldu. CHP'den ayrılan Turan Tüysüz, Şanlıurfa Emniyet Müdürü Kutlay Çelik'i aday gösterdi. AKP'li Ziyaettin Yağcı, gazeteci Nazlı Ilıcak'a ödül verilmesini istedi. 

Arınç uyarmıştı 

TBMM Başkanı Arınç, Erdoğan'ın adaylığı gündeme geldiğinde, "siyasetçilerin aday gösterilmesi halinde, ödüle siyaset gölgesi düşüreceği" uyarısında bulunmuştu. TBMM Başkanlık Divanı'nca belirlenecek bu kişi, ödülünü 21 Nisan'da alacak. 

CHP şüphesi 

Özkök'e ödül verilmemesi halinde, kararın "Meclis'in askere karşı tavrı" olarak yorumlanması ihtimali, adaylık girişiminin gerekçesi konusunda yeni bir tartışma başlattı. CHP'li Emin Koç, "AKP yanlış yapıyor. Bugüne kadar asker düşmanlığı yaptılar, olmadık sözler söylediler. Şimdi böyle yapıyorlar" dedi. 


</TEXT>
</DOC>
