<DOC>
<DOCNO> 347699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo07.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafasında 40 tilki 
</HEADLINE>
<TEXT>


Ersun Yanal, "Yunanistan'ı yenersek, - ki yeneceğiz - önümüzdeki maçlarda bir beraberlik hakkımız olur. Bu karşılaşma kırılma noktası değil, ama hassas bir maç. Hesabı, kitabı iyi yapmalıyız" dedi 

ÖZEL RÖPORTAJ BİLAL MEŞE 


Avrupa Şampiyonu Yunanistan ile 4 Haziran'da zorlu bir maça çıkacak Milli Takımımız'ın Teknik Direktörü Ersun Yanal'ı endişeli ve temkinli bekliyorduk. Ama o hiç de öyle değildi. Futbolcusuna, taraftarına güveniyor, İnönü Stadı'nın ambiansıyla galibiyetin geleceğinden emin konuşuyordu. 
Rakiple, Ay - Yıldızlı futbolcularımızı tartıya koyan Yanal, Milliler'in Yunanistan'dan fert olarak çok daha yetenekli ve üstün olduğunu ifade etti. 

'Daha profesyoneliz' 
Maçın, ligin sonuna isabet etmesinin iki takım için de dezavantaj olacağını vurgulayan Yanal şunları söyledi 
"Yunanistan'ın ne kadar profesyonel olduğu tartışılır. İki Avrupa, bir Dünya Kupası yaşadık. Bu deneyimler bizim en büyük artılarımız. Rakibimizin bu deneyimi bize oranla az. Teknik kapasitemiz yüksek, mücadele eden ve savaşan bir ekibiz. Ama her şeyden önemlisi, takım oyunu oynamak önemli." 

'Biz kötü müyüz ' 
Yunanistan'ın duran toplarda etkili olmasının fark etmeyeceğini de vurgulayan Yanal, "Ne yani biz duran topları kötü mü kullanıyoruz Hayır. Tam tersi biz de bu konuda bir hayli iyiyiz" ifadesini kullandı. 
Tüm artılara rağmen sahanın her alanını kullanmak zorunda olduklarını da vurgulayan Milli Takımlar Teknik Direktörü, "Yunanistan çok sabırlı bir takım. Bu nedenle sahanın her yerini en iyi şekilde kullanmak zorundayız. Rakibimiz iyi savunma yapabilen, hücuma çıkan ve özellikle duran toplarda etkili bir ekip. Rakip takımın özellikle kontrataklarda etkili olabilecek oyuncuları var. Bunu Avrupa Şampiyonası'nda gördük. Dolayısıyla rakibimizin bu özelliklerini ilk etapta ortadan kaldırmak zorundayız, etkisiz hale getirmeliyiz. Biz de doksan dakika süreyle sabırlı ve de savaşçı kimliğimizi üst düzeye çıkarmak mecburiyetindeyiz. Sahanın her karesini, her milimini en iyi şekilde kullanan biz olmalıyız, bunu başardığımız anda galibiyet gelir" dedi. 

'Beraberlik yaramıyor' 
Grupla ilgili ince hesaplar yapan Ersun Yanal, şunları söyledi 
"İki takıma da beraberlik yaramıyor. Bu nedenle iki ekip için de zorluk derecesi yüksek bir doksan dakika olacak. Kazakistan, Danimarka, Ukrayna, Arnavutluk, hepsi birer final. Artık kırılma noktasındayız, telafisi olmayan maçların arifesindeyiz. Bu, kırılma noktası olmayabilir, ama hassas bir maç olacak. Yunanistan'ı yendiğimiz anda, - ki yeneceğiz - önümüzdeki maçlarda bir beraberlik hakkımız olur. Hesabı, kitabı iyi yapmak zorundayız. Bütün hesaplarımız galibiyet üzerine kurulu." 

İnönü isteği 
Yanal, İnönü Stadı'nda oynamaya futbolcularla birlikte karar verdiklerini söyledi, "Neticede sahaya çıkıp oynayacak olan onlar. Onların isteği de İnönü" ifadesini kullandı. 

Türkiye için açık çek 

Milli Takımımız ile oynayacakları karşılaşmaya odaklanan Yunan basınından Seatrade, "Türkiye maçını kazanın, primleri siz belirleyin" başlığını kullandı 

BİLGEHAN DEMİR 

Dünya Kupası elemelerindeki Türkiye - Yunanistan maçı, Yunan basınında da gündemin ilk sırasına oturdu. Spor ve günlük gazetelerin yanında, ekonomi gazeteleri bile manşetlerine bu karşılaşmayı taşıdı. Yunanistan'ın finansal gazetelerinden Seatrade, "Türkiye maçını kazanın, primleri siz belirleyin" başlığını kullandı, "Futbolcuların primden çok ülkeyi düşündüklerinden de eminiz" yorumunu yaptı. 
Sportday gazetesi, Yunanistan'ın maçı kazanamadığı taktirde Ukrayna'dan alınacak bir galibiyetin önemi olmadığını belirtti. Taraftar gazetesi ise Celta Vigo'lu milli futbolcu Vrysas'ın "Beraberlik, iki takıma da yaramaz" sözlerine yer verdi. 
Light in Sport, Zagorakis'in kart cezalısı olduğu için Türkiye maçında forma giyemeyeceğine dikkat çekti, bu futbolcunun, "Biz Avrupa Şampiyonuyuz. Takımımızda eksik diye birşey olamaz" açıklamasını kullandı. 
Yunanistan'ın yüksek tirajlı gazetesi Şampiyon ise kaleci Nikopolidis'in, "Avrupa Şampiyonluğu geride kaldı. Kazanmalıyız. Bunu da ancak çok iyi çalışırsak başarabiliriz. Çünkü Türkler çok güçlü" konuşmasını sayfasına taşıdı. 

'En zor maç' 

HİLAL YILMAZ 

İngiliz Premier Lig takımlarından Bolton Wanderers'te forma giyen Stelios Ginnakopoulos, Türkiye maçının Yunanistan'ın grubundaki en zorlu sınav olduğuna dikkat çekti. Türkiye'nin üç puan almak zorunda olduğunu hatırlatan Ginnakopoulos, "Çünkü bu galibiyet gruptan ikinci olarak çıkmasını sağlayabilir. Bu yüzden deplasmadaki en zorlu maçı oynayacağız" ifadesini kullandı. Yunanlı futbolcu, "Kazanmak için elimizden geleni yapacağız" diye konuştu. 

Centilmen 

Yunanistan Milli Takımı'nın, Köln'de oynayan futbolcusu Tsiartas, ne olursa olsun kaybetmemeleri gerektiğini belirtti. 33 yaşındaki deneyimli futbolcu, "Türkler güçlü bir ekip. Avrupa'da da oynayan çok iyi ve tehlikeli oyuncuları var. Ama futbol bir takım oyunu. Başarılı olmak için yalnız kişiler yeterli değil, takım oyunu oynamalısınız. Bunu yapabilirsek kazanan taraf oluruz" dedi. Sakatlığının geçtiğini söyleyen Tsiartas, "Hak eden kazansın" temennisinde bulundu. 

Keyifli çalışma 

Yunanistan maçı için geri sayıma geçen Ay - Yıldızlı ekibimiz, dün Florya'da tek çalışma yaptı. Ersun Yanal yönetiminde, bir saat süren idmanın bir bölümünde ikişer olarak eşleşen futbolcular, el ele tutuşup, birbirlerinden ayrılmadan topa hakim olmaya çalıştı. Bu maç sırasında ilginç görüntüler oluştu. Önceki günkü çalışmaya grip olduğu için katılmayan Fatih ve İstanbul'a geç gelen Yıldıray da antrenmanda yer aldı. Hafif sakatlıkları bulunan Ayhan, Okan ve Hüseyin ise çalışmaya çıkmadı. Bu oyuncuların bugünden itibaren takımla çalışabilecekleri açıklandı. 

Ümraniye'ye taşınıyorlar 

Yunanistan maçının hazırlıklarını Florya'da sürdüren A Milli Takım, yarın Beşiktaş Ümraniye Tesisleri'ne gidecek. Metin Oktay Tesisleri'nde bu akşam son çalışmasını gerçekleştirecek olan Ay - Yıldızlı ekibimiz, yarın önce İnönü Stadı'nda prova yapacak, ardından da Ümraniye'ye geçecek. İnönü Stadı'nda taktik ağırlıklı çalışma yazılı ve görsel medyaya kapalı gerçekleşecek. 

Gençler kapak oldu 

Avrupa 17 Yaş Altı Gençler Futbol Şampiyonası'nda zirveye çıkan Türkiye Genç Milli Takımı, UEFA'nın dergisinin haziran ayı sayısına kapak oldu. Türk futbolunun son yıllarda büyük bir atılım içinde olduğunu belirten dergi, 2002 yılında A Milli Takım'ın Dünya 3.'sü olması, Genç Milli Takım'ın Avrupa 2.'liğini elde etmesi ve son olarak 17 Yaş Altı Milli Takım'ın başarısının övgüye değer olduğunu vurguladı. 

Bıçakcı'dan moral destek 

Futbol Federasyonu Başkanı Levent Bıçakcı, Yunanistan ve Kazakistan ile oynanacak zorlu maç öncesinde Milliler'i yalnız bırakmıyor. Bıçakcı ve yönetici Davut Dişli, dün Polat Otel'e giderek, bir süre Teknik Direktör Ersun Yanal ve Manajer Can Çobanoğlu ile görüştü. Başkan Bıçakcı, "Artık her maçımız final. Bu zorlu kulvardan yüzümüzün akıyla çıkacağımızdan zerre kadar kuşkumuz yok" ifadelerini kullandı. 

Tevfik Lav unutulmadı 

Kartal Özel Ahmet Şimşek Eğitim Kurumları'nın bu yıl ilkini düzenlediği "2005'te gönüllerde unutulmayanlar" ödül töreninde duygulu anlar yaşandı. Milli Takımlar Teknik Direktörü Ersun Yanal, yaşama veda eden eski yardımcısı Tevfik Lav'ın ödülünü eşi Vecihe Lav'a verdi. 


</TEXT>
</DOC>
