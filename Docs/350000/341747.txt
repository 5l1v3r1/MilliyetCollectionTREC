<DOC>
<DOCNO> 341747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/spo06.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Top'tan kriz çıktı 
</HEADLINE>
<TEXT>


İki takım da kendi toplarıyla oynamak isteyince, orta hakem Serdar Tatlı karar veremedi. Bunun üzerine kura atışı yapıldı 

ERHAN TELLİ 


Galatasaray ile Fenerbahçe arasındaki mücadelede ilk kriz, maçta kullanılacak toplardan çıktı. Cim - Bom, kendilerinin kullandığı "kırmızı" ağırlıklı topla oynamak istedi. Sarı - Lacivertliler ise "lacivert" rengin bulunduğu topun maçta kullanılmasını istedi. 
İki takımın da bu isteği karşısında şaşıran orta hakem Serdar Tatlı, uzlaşma sağlanması için yoğun gayret gösterdi. Ancak iki taraf da isteğinden vazgeçmeyince, hakem Tatlı sonunda kura çekilmesine karar verdi. Kura sonrasında kazanan Galatasaray oldu. 
Ancak Serdar Tatlı, daha adil bir çözüm önerisi getirdi. İlk yarıyı Sarı - Kırmızılılar'ın, ikinci devreyi de Fenerbahçeliler'in toplarıyla oynanmasını sağladı. 
Böylece Tatlı, karşılaşma öncesinde yaşanan küçük çaplı krizi adilane bir şekilde çözüme kavuşturmuş oldu. Bulunan çözüm sonrasında iki takım da mutlu oldu. 

UEFA'dan tam not 

Şampiyonlar Ligi finalinde görev yapacak UEFA heyetinin tamamı dünkü maça geldi, organizasyonu takip etti. Trafikte yığılma ve taraftarların birbiriyle karşılaşmamasını takdirle karşılayan 20'ye yakın yetkili, Atatürk Olimpiyat Stadı için tam not verdi. 


</TEXT>
</DOC>
