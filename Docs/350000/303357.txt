<DOC>
<DOCNO> 303357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko23.html </URL>
<DATE> 2005/01/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tüketiciyi bilinçlendirme kampanyası ''İlgilen-bilgilen'' başladı... 
</HEADLINE>
<TEXT>

     Sanayi ve Ticaret Bakanı Ali Coşkun, ''İlgilen-bilgilen'' sloganıyla, ''Tüketiciyi Bilinçlendirme Kampanyası''nı başlattı. Kampanya çerçevesinde hazırlanan skeçlerde, tavuk etleri ile ilgili çıkışıyla dikkati çeken spor yorumcusu Erman Toroğlu da rol aldı. 
     Bakan Coşkun, kampanya ile hayatın her alanında yer alan tüketim pratiklerinin, daha kaliteli düzeye yükseltilmesinin sağlanacağını söyledi. 
     Bakan Coşkun, düzenlediği basın toplantısında, Tüketici Haklarının Korunması'na ilişkin kanunun etkin biçimde uygulanması için gerekli önlemleri aldıklarını ve mevzuatta yapılan değişikliklerin, tüm kesimler tarafından bilinmesi ve uygulanmasını sağlamak amacıyla, bakanlığının kampanya başlattığını duyurdu. 
     
     KAMPANYA KAPSAMINDA NELER YAPILACAK 

     Bu akşam Başbakan Recep Tayyip Erdoğan'ın, Bilkent Oteli'nde yapılacak törene katılarak, kampanyaya destek olacağını bildiren Coşkun, kampanya kapsamında ''ayıplı mal, ayıplı hizmet, kredi kartı, kampanyalı satışlar, kapıdan satışlar, tüketici sorunları, hakem heyetleri, garanti belgesi, paket tur, devre tatil, etiket-tarife ve fiyat listeleri, süreli yayınların promosyon kampanyaları gibi toplam 17 konuda, spot filmlerin gösterime gireceğini, radyo anonsları ve bilboard ilanları yanında broşürler dağıtılacağını, insertler vasıtasıyla halkın bilgilendirileceğini'' vurguladı. 
     Kampanyadan beklediği sonuçlara ilişkin de Bakan Coşkun, Tüketicinin Korunması Hakkındaki Kanun'da yapılan son değişikliklerin ''doğru, etkin ve her kesimin anlayabileceği'' bir biçimde hedef kitleye anlatılacağını, tüketicilerin haklarını kullanmaları konusunda teşvik edilmelerinin sağlanacağını kaydetti. 
     Bakan Coşkun, diğer sonuçları ise şöyle sıraladı 
     ''Tüketicilerin sıkça maruz kaldığı mağduriyetlerin ortadan kaldırılması, tüketici haklarının önemi konusunda ülke çapında gerekli hassasiyetin oluşturulması, bu alanda kamuoyunda var olan bilgi eksikliğinin giderilmesi, hayatın her alanında yer alan tüketim pratiklerinin daha kaliteli düzeye yükseltilmesi, tüketici haklarında gelinen noktaya ve gelişmelere dikkat çekilmesi ve gündem oluşturulması, bilinçsiz tüketimin önüne geçilmesi.'' 
     
     KDV İNDİRİMİ TAKİP EDİLİYOR 

     Bakan Coşkun, bir soru üzerine, geçmişte ekonominin kriz dönemlerinde kazançtan vergi alınamadığı için dolaylı vergilere yüklenildiğini hatırlatırken, ekonominin rayına oturmaya başlamasıyla KDV oranlarında indirime gidildiğini söyledi. 
     Gıda, sağlık ve eğitim gibi alanlarda bazı ürün ve hizmetlerde yüzde 18 olan KDV'nin yüzde 8'e düşürüldüğünü bildiren Bakan, ''Bakanlığıma bağlı il ve ilçe müdürlükleri, fiyatları kontrol ediyor'' dedi. 
     Bakan, 670 Yeni Türk Lirası'na kadar olan şikayetlerin ilçelerde ve illerde oluşturulan hakem heyetlerine başvurularak çözülebileceğini ve bu Kurulların kesin yetkisi olduğunu hatırlattı. 
     
     "ERMAN HOCA" TÜKETİCİYİ BİLİNÇLENDİRECEK 

     Öte yandan ''İlgilen-Bilgilen'' sloganıyla yola çıkılan tüketiciyi bilinçlendirme kampanyasının, bu ay içerisinde tüm ulusal televizyon, radyo kanalları ile yazılı basın kuruluşları ve bilboardlarda vizyona gireceği bildirildi. 
     Kampanya çerçevesinde çeşitli skeçler hazırlandı. Skeçlerin ardından ''Bu sizi korumaz, yasa sizi korur'' sloganıyla tüketiciler, Alo -175 numaralı telefonlara şikayetlerini iletebilecekler. 
     Bu arada skeçlerde, 'En Son Babalar Duyar' dizi filminde ''hallederiz Kadir'' lakabıyla, 'üçkağıtçı damat'' rolünü oynayan tiyatro sanatçısı Levent Ülgen ile tavuk etlerinin hormonlu olup olmadığına dair son çıkışıyla dikkati çeken spor yorumcusu Erman Toroğlu gibi ünlüler yer alıyor. 

     
</TEXT>
</DOC>
