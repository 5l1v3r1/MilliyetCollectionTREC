<DOC>
<DOCNO> 312793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/axspo01.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Önder gerçeği 
</HEADLINE>
<TEXT>


FIFA'nın yeni kuralı nedeniyle Milli Takım şansını kaybettiği defalarca Türk medyasında yayınlanan Fenerbahçeli futbolcu için Menajer Can Çobanoğlu'nun hazırladığı son plan da direkten döndü 


23 yaş ile kaybetti 
FIFA'NIN 1 Ocak 2004'te, futbolda etkin ülkelerin lobisiyle yürürlüğe koyduğu, "Vatandaşlık Uygunluğu Kanunu" talimatının kurbanı olan Fenerbahçeli Önder Turacı için hazırlanan son plan adeta direkten döndü. 21 yaşına gelen bir oyuncunun, tercih ettiği ülkeyi FIFA'ya bildirme zorunluluğunu içeren yeni talimat, 1981 doğumlu Önder Turacı'ya, 23 yaşını doldurması yüzünden, tercih şansı bırakmamış, Ay - Yıldızlı formayı giyme şansı olmadığı defalarca Türk medyasında yer almıştı. Ersun Yanal döneminde, resmi olarak milli formayı giyme şansı mucizeye bağlı olan genç oyuncu, Uzak Doğu kampına çağrılmıştı. 

Meridyen tuzağı 
BELARUS ile oynanan özel maçta da forma giyen Önder Turacı için son bir girişimde bulunan Menajer Can Çobanoğlu, Tunus'la 9 Şubat'ta Olimpiyat Stadı'nda yapılacak Meridyen Kupası sınavı öncesinde planını devreye soktu. UEFA'ya 40 kişilik takım kadrosu listesi yollayan Çobanoğlu, Önder Turacı'yı da bu isimler arasına yazdı. Ancak UEFA yetkilileri, Turacı'nın durumunu son anda fark ederek, kadrodan çıkarılmasını istedi. Çobanoğlu, "Eğer fark etmemiş olsalar, listeyi onaylasalar, elimizde büyük koz olacak ve Önder'in, Belçika yerine Türkiye formasını giyme şansını yakalayacaktık" ifadesini kullandı. 

CAS hazırlığı 
ÇOBANOĞLU, FIFA'nın yeri kuralının büyük haksızlığı içerdiğini belirtti ve şöyle devam etti "Önder'in durumuna bakın. 23 yaşında olduğu için ülke seçme şansını kaybediyor. Biz daha önce kendisinden, Türk Milli Takımı'nı tercih ettiği yönünde bir yazı da alıp, FIFA'ya gönderdik, ama kabul edilmedi. Önder kesinlikle Belçika forması giymeyecek. Şimdi hukuk kurulumuza danışarak, olayı CAS'a Uluslararası Spor Mahkemesi götüreceğiz. Bir oyuncunun seçme şansının elinden alınması kadar insan haklarına aykırı bir duruma az rastlanmıştır. Bu kuşun elimizden uçacağı zaten belliydi. Biz tutmak için her şeyi yaptık". 


</TEXT>
</DOC>
