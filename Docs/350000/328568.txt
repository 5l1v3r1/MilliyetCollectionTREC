<DOC>
<DOCNO> 328568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy25.html </URL>
<DATE> 2005/03/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Koray Aydın'ın eniştesi ile kız kardeşi Yüce Divan'da dinlenecek 
</HEADLINE>
<TEXT>

     Yüce Divan, eski Bayındırlık ve İskan Bakanı Koray Aydın'ın yargılandığı davada eniştesi Ali Çağlayan ile kız kardeşi Arzu Çağlayan'ın tanık olarak dinlenmesine karar verdi. 
     Davanın bugünkü ikinci duruşmasına, sanık Koray Aydın ve avukatları, müdahil Maliye ile Bayındırlık ve İskan Bakanlığı'nın avukatı katıldı. 
     Duruşmada, sanık Koray Aydın yaklaşık birbuçuk saat süre ile savunmasını yaptı. Savunmanın ardından ara kararı açıklayan Yüce Divan Başkanı Mustafa Bumin, aralarında Koray Aydın'ın eniştesi Ali Çağlayan ve kız kardeşi Arzu Çağlayan'ın bulunduğu 10 kişinin tanık olarak dinlenilmesine karar verildiğini bildirdi. 
     Sanık avukatları ve Yargıtay Cumhuriyet Başsavcı Vekili Abdurrahman Yalçınkaya'nın diğer istemleri hakkında ise daha sonra karar verileceğini ifade eden Bumin, duruşmanın 26 Nisan salı gününe ertelendiğini kaydetti. 
     
</TEXT>
</DOC>
