<DOC>
<DOCNO> 300285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo16.html </URL>
<DATE> 2004/12/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Beşiktaş en çok kart gören ekip oldu 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk yarısını 5. sırada tamamlayan Beşiktaş, geçen sezonun ikinci yarısındaki çok kart görme alışkanlığını, bu sezonun ilk yarısına da taşıdı. 
     Beşiktaşlı oyuncular 7 kırmızı, 36 da sarı kart görerek, sezonun ilk yarısında en çok kart gören ekip oldular. 
     Siyah-beyazlılar, bu sezon oynadıkları 17 lig maçının hepsinde kart görürken, İbrahim Toraman 2 kırmızı, 1 de sarı kartla ''en hırçın futbolcu'' oldu. 
     
     1 MAÇTA 1 KIRMIZI, 7 SARI KART 
     Beşiktaş, bu sezon en çok kartı, BJK İnönü Stadı'nda 3-2 yenildiği Büyükşehir Belediyesi Ankaraspor maçında gördü. 
     ''Kara Kartallar'', hakem Metin Aydoğan'ın yönettiği bu karşılaşmada 7 sarı, 1 de kırmızı kartla cezalandırılırken, maçta toplam 13 sarı, 1 de kırmızı kart gösterildi. 
     
     10 FUTBOLCU TAKIMINI YALNIZ BIRAKTI 
     Beşiktaş'ta, ligin ilk yarısında tam 10 futbolcu toplam 14 maç ceza alırken, 9 maçta takımlarını yalnız bıraktı. 
     Tümer, sezon başında yurtdışı kampında oynanan hazırlık maçında gördüğü kırmızı kart nedeniyle, ligin ilk 2 haftasında forma giyemezken, İbrahim Toraman 3, Tayfun 2, Ahmet Yıldırım, Çağdaş, Ali Güneş, Okan, İbrahim Üzülmez, Pancu ve Sergen ise 1'er maç cezaları nedeniyle oynayamadı. 
     Akçaabat Sebatspor ile oynanan ilk yarının son maçında sarı kart görerek cezalı duruma düşen Emre ise ikinci yarının ilk haftasındaki Malatyaspor maçında forma giyemeyecek. 
     Bu arada, Futbol Federasyonu Profesyonel Futbol Disiplin Kurulu PFDK , Fenerbahçe maçı sonrası, Nobre'ye yaptığı el hareketi nedeniyle Emre'yi 2 maçla cezalandırırken, Tahkim Kurulu bu cezayı kaldırdı. 
     
</TEXT>
</DOC>
