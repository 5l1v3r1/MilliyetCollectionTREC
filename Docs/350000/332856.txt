<DOC>
<DOCNO> 332856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun08.html </URL>
<DATE> 2005/04/13/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Le Pen AB Anayasası'na evet demek vatan hainliği... 
</HEADLINE>
<TEXT>

     Fransa'nın aşırı sağcı lideri Jean-Marie Le Pen, AB Anayasası hakkında 29 Mayıs'ta yapılacak referandumda ''Evet'' oyu kullanmanın ''vatan hainliği'' olduğunu söyledi. 
     Le Pen, Amerikan Newsweek dergisine verdiği özel demecinde, AB Anayasası için ''Evet'' demenin ''Fransız ulusunun dünya tarihinden silinmesini kabul etmek olduğunu'' belirtti. 
     Derginin internet sitesinde yayımlanan açıklamasında, ''Evet'' yanlılarını, ''Fransızların intiharı kabul etmesini istemekle'' suçlayan Le Pen, ''Ölmek istemiyoruz'' dedi. 
     Anayasa için ''Evet'' diyenlerin Fransızların Avrupa konusunda bilgisi olmadıklarını söylediklerini ifade eden Le Pen, ''Eğer Fransızların Avrupa konusunda yeteri kadar bilgisi yoksa bu onların suçu. Bizi neden bilgilendirmiyorlar Çünkü şimdiye kadar verdikleri ödünler konusunda gerçeği bilmemizi istemiyorlar'' diye konuştu. 
     Le Pen, ''Avrupalılıktan yana olanların'' yaptığı tanıma göre Türkiye'nin AB üyeliğinin de olacağını belirterek, ''Herhangi bir ülke AB'ye üye olabilir. Yarın, Suriye, Lübnan, İsrail, Mısır, Kuzey Afrika, Senegal, Güney Afrika... Neden olmasın'' dedi. 
     Le Pen, ''Cumhurbaşkanı Jacques Chirac, AB anayasasına hayır dendiğinde kafasına bir kurşun sıkabilir'' ifadesini de kullandı. 
     İktidardaki Halk Hareketi Birliği UMP , Sosyalist Parti, Fransa Demokrasi Birliği UDF ve Yeşil Parti, AB Anayasası'nı destekleme kararı almıştı. 
     Komünist Parti, radikal sol partiler ve aşırı sağcı Ulusal Cephe Partisi ise AB Anayasası'na karşı çıkacağını açıklamıştı. 
     Merkez sağ ve soldaki ''aşırı egemenlik'' yanlısı seçmenlerin de referandumda ''hayır'' oyu vermesi bekleniyor. 
     Chirac, referandumda ''Hayır'' oyu çıkması halinde ''Fransa'nın AB içindeki otoritesinin sarsılacağı'' uyarısında bulunmuştu. 
     
</TEXT>
</DOC>
