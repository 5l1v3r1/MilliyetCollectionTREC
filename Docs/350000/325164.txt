<DOC>
<DOCNO> 325164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/axgun02.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz yüzde 82...' 
</HEADLINE>
<TEXT>


Kimi yüzüne barış işareti çizdi, kimi elinde sazı şarkı söyledi. Kimi oyun sergiledi. Sloganları çeşit çeşit, amaçları tekti Irak harek tını protesto... 

Pınar Aktaş - İstanbul 

ABD'nin Irak harek tı, 2. yıldönümünde de İstanbul'da düzenlenen mitingle protesto edildi. Binlerce insan ellerinde taşıdıkları "Biz yüzde 82, gerisi Bush" pankartlarıyla, ABD'nin Irak'taki işgaline son vermesini istedi. 
Kadıköy İskele Meydanı'ndaki mitinge, aralarında TMMOB, DİSK, KESK'in de bulunduğu çeşitli emek ve meslek örgütleri katıldı. Sabah erken saatlerde Haydarpaşa ve Altıyol'da toplanan göstericiler, polis kontrol noktalarında arandıktan sonra meydana alındı. 
Ellerinde, "Biz yüzde 82, gerisi Bush", "Savaş suçlusu Bush yargılansın" yazılı dövizler taşıyan göstericiler, "Kahrolsun ABD emperyalizmi", "Katil ABD, işbirlikçi AKP" gibi sloganlar attı. Küresel Barış ve Adalet Koalisyonu üyeleri de, taşıdıkları pankartlar, çaldıkları düdük, trampet gibi müzik aletleriyle mitinge katıldı. 

Temsili Azrail 
Greenpeace de tören alanına temsili Azrail'le birlikte girdi. Azrail'in orağında, kanlar içinde bir oyuncak bebek bulunuyordu. Grup üyeleri, yüzlerine çizdikleri barış işaretiyle dikkat çekti. 
Öğrenci Muhalefeti üyesi gençler de ellerinde oyuncak silahlarıyla başlarına çuval geçirdikleri Iraklıyı canlandıran grup üyelerini yerlerde sürükledi. Miting alanında toplanan gruba seslenen sendika ve sivil toplum örgütlerinin temsilcileri, ABD'nin politikalarını eleştirerek, Türkiye'nin bu ülkeyle işbirliği yapmaması gerektiğinin altını çizdi. 
Iraklı savaş aktivisti Barzan El Muhtar da destekleri için Türk halkına teşekkür etti. Mitingin sonunda Mor ve Ötesi'nin solisti Harun Tekin, "Savaşa hiç gerek yok" adlı şarkıyı söyledi. 

Polis uzaktan baktı 
Polis önlemlerini, miting alanının çevresinde yoğunlaştırdı. Meydana çıkan ara sokaklarda ve caddelerde arama noktaları oluşturulurken, 2 panzer de hazır bekletildi. Ancak tören dağılırken ara sokaklardan çıkan gaz maskeli, bomba atarlı yaklaşık 100 polis, Söğütlüçeşme Caddesi'nin önünü kapatarak göstericilerin girişini yasakladı. 
Irak işgali Ankara'da da 2 ayrı eylemle protesto edildi. 


</TEXT>
</DOC>
