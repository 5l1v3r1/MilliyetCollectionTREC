<DOC>
<DOCNO> 336423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko10.html </URL>
<DATE> 2005/04/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye'yi zorlayan hesap... 
</HEADLINE>
<TEXT>

     Türkiye'de devlet kasasına giren her 100 Yeni Türk Lirası, Maliye'ye 81 kuruşa, Hazine'ye ise 15.7 Yeni Türk Lirası'na maloluyor. 
     Maliye Bakanlığı verilerine göre, Gelir İdaresi, 2004 yılında ülke genelinde 100 YTL vergi toplamak için 81 kuruş harcama yaptı. Bu tutar, 2000 yılında 1.58, 2001 yılında 1.72, 2002 yılında 0.72, 2003'te ise 0.74 Lira olarak belirlenmişti. 
     Gelir idaresinin vergi toplamak için yaptığı harcamaların üçte ikisini personele ödenen maaşlar oluşturdu. Kalan bölüm de yatırımlar ile diğer harcamalara gitti. 
     1993 yılında 2.46 Lira olan vergi toplama maliyetini, 2004 sonunda 81 Kuruşa düşüren Türkiye, dünyada da düşük maliyetle vergi elde eden ülkeler arasında yer alıyor. 
     Avustralya'da 1.19, Kanada'da 1.20, Çek Cumhuriyeti'nde 2.08, Portekiz'de 1.68, Hollanda ve Yeni Zelanda'da 1.76, Fransa'da 1.44, İngiltere'de 1.15, Slovak Cumhuriyeti'nde de 1.46 olan borçlanma maliyeti, Kore ve İrlanda da Türkiye'nin üzerinde bulunuyor. 
     Buna karşılık vergi toplama maliyeti, ABD'de 0.52, İsveç'de 0.42, Norveç'de 0.59 olarak hesaplanıyor. 
     
     HAZİNE'YE YÜKSEK MALİYET 
     Kayıt dışı ekonominin boyutunun oldukça yüksek düzeylerde seyrettiği ve bazı hesaplamalarda yüzde 60'ları bulduğu Türkiye'de, yeterli vergi toplanamamasının faturası, yüksek faiz olarak Hazine'ye çıkıyor. 
     Hazine'nin gerçekleştirdiği son referans bono ihalesinde 567 gün vadeli borçlanma dikkate alındığında devlet, her 100 YTL borçlanma karşılığında 17.98 YTL faiz ödüyor. 
     Böylece, her 100 YTL'lik borcun maliyeti 18 YTL'yi bulurken, borçlanma, vergi toplamaya göre devlete 19.5 kat daha fazla bir maliyet çıkartıyor. 
     Bu tablonun sonucunda Türkiye, son 5 yıllık dönemde ortalama 55-60 katrilyon lira borç ödemek zorunda kaldı. Bu yılki faiz ödemesi de 56 milyar YTL'yi aşıyor. 
     
</TEXT>
</DOC>
