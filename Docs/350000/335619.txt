<DOC>
<DOCNO> 335619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur06.html </URL>
<DATE> 2005/04/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
'Obez' diye eşi terketti 
</HEADLINE>
<TEXT>

     Erol AKKIR DHA 

ANTALYA'da oturan 45 yaşındaki Mukaddes Levent, 10 yıl önce evlendiği işsiz eşi 63 yaşındaki Sadık Levent'in kendisini obez' olduğu gerekçesiyle terkettiğini söyledi. 3 yılda 80 kilodan 240 kiloya çıktığını anlatan Mukaddes Levent, "Bu hastalığı ben davet etmedim. Sağlıklıyken evlere temizliğe gidip kendisine bakıyordum, şimdi ben bakıma muhtaç olunca bırakıp gitti'' diye dert yandı. 
     16 yıl önce kendisini aldattığı için eşinden ayrıldığını ve ikinci evliliğini işsiz Sadık Levent'le yaptığını belirten Mukaddes Levent, "İlk eşimden olan üç çocuğum evlenerek kendi yuvalarını kurdu. Ben de 10 yıl önce şimdiki eşimle evlendim. Sağlığım yerindeyken evlere temizliğe gidiyor ve eşime bakıyordum. Ben bakıma muhtaç olunca bırakıp gitti. Bu kadar vicdansız olacağı aklıma gelmedi'' dedi. 
     Hastalığın, yaşamı kendisine zından ettiğini anlatan Mukaddes Levent, Gebizli Mahallesi'ndeki tek katlı evde yaşamını sürdürmeye çalışıyor. Yürümek bir yana nefes alırken bile güçlük çektiğini kaydeden Levent, hastalığıyla ilgili şunları söyledi 
     "Şişmanlığın neden olduğu damar tıkanıklığı da yaşıyorum. Çok ızdırap çekiyorum. Beni gören çok yemek yediğimi sanıyor. Günlerce aç kalsam yine kilom artıyor. Su içsem kilo alıyorum. Kapılara sığamaz oldum. Dışarı çıkmam imkansız. Komşularım zaman zaman gelip temizliğimi yapıyorlar. Günlerce aç kaldığım oluyor.'' 
     
</TEXT>
</DOC>
