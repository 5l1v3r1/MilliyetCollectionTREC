<DOC>
<DOCNO> 328043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/bila.html </URL>
<DATE> 2005/03/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş'tan gölge kabine 
</HEADLINE>
<TEXT>


KKTC Cumhurbaşkanı Rauf Denktaş görevinden ayrılmaya hazırlanıyor. 17 Nisan'da yapılacak seçimlerden sonra yerini yeni cumhurbaşkanına bırakacak. 
Denktaş, cumhurbaşkanlığından ayrılacak ama siyaseti bırakacak gibi gözükmüyor. 
Kendi ifadesiyle "partilerüstü" bir örgütlenme faaliyeti içinde. Kuracağı yeni dernekle Kıbrıs'ta siyaseti yakın takibe alacağı anlaşılıyor. Denktaş'ın yeni hareketinin veya kuruluşunun adı "Kıbrıs Türklerinin Milli Davası". 
Bu kuruluş, partilerüstü bir çizgi izleyecek. 

Gölge kabine 
Denktaş yeni örgütlenmeden söz edince, birçok kişinin aklına gençlik yıllarında aktif görev yaptığı "Türk Mukavemet Teşkilatı" geliyor ama bu seferki çok farklı, o günlerle ve o teşkilatla ilgisi yok, tabii... 
Denktaş, dünkü görüşmemizde, "TMT"'nin adı geçince gülerek karşılık veriyor 
"Hiç alakası yok. Silahlı örgüt kurmuyoruz. Bu sefer sadece fikir kuruluşu oluşturacağız. TMT şartları çok farklıydı. Silahlı tarafı vardı, o zamanın şartlarında. Ayrıca TMT, Türkiye ile beraber oluşturulmuştu." 
Denktaş'ın yeni örgütünün işlevi ne olacak 
KKTC Cumhurbaşkanı'nın bu sorumuza verdiği yanıt şöyle oldu 
"Bir kere partilerüstü olacak. Bilgili, Kıbrıs davasına emeği geçmiş insanları bir araya getireceğiz. Onların bilgisinden, deneyiminden yararlanacağız. Bir kenara itilmiş olmaları yanlıştır. Yararlanmak gerekir. Böyle bir akil adamlar heyetimiz olacak. Gençlerimize tarihimize iyi anlatamadık. Gençleri aydınlatacağız, bilinçlendireceğiz. Tarihimizi öğreteceğiz. Siyasetin her yönünü izleyeceğiz. Halkımızı bilgilendireceğiz. Bu amaçla bu heyetin altında bir gölge kabine de olacak. O kabine, hükümeti izleyecek, icraatını takip edecek. Milli dava anlatılacak." 
Denktaş, yeni bir kuruluşa ihtiyaç duymasının en önemli nedenlerinden biri olarak bağımsızlığı gördüğünü ifade ediyor. "Gücüm yettiğince" diyor, "Halkımıza bağımsızlığın önemini anlatacağım. Bağımsızlık giderse, her şeyin biteceğini, bağımsızlığın Kıbrıs Türkleri için ne kadar hayati önemi olduğunu izah edeceğiz. Gençleri bilinçlendirmemiz lazım. Eğitim vereceğiz. Tarih bilinci vereceğiz." 

Tanıma yok 
KKTC Cumhurbaşkanı Rauf Denktaş, Türkiye ile AB'nin Gümrük Birliği'nin Güney Kıbrıs'ı da kapsayacak şekilde yeni üye on ülkeye yaygınlaştırılmasına ilişkin protokolü de değerlendirdi. 
Denktaş, Türkiye'nin bu protokole imza atmasının Güney Kıbrıs Rum Yönetimi'ni tanıdığı anlamına gelmeyeceğini vurguladı. 
Denktaş, bu konuda Ankara ile aynı yaklaşım içinde şu yorumu yapıyor 
"Türkiye bu protokolle Güney Kıbrıs'ı tanımış olmayacak. Bazıları bu imzayla Türkiye'nin oraya doğru gideceğini söylüyor ama Ankara, bunu izah etti. Ayrıca açıklayacak. Bu bir tanıma değildir. Başbakan Erdoğan da bunu birçok kez söyledi. Söz verdi. Biz Başbakan Erdoğan'ın sözünü milli senet kabul ediyoruz. Ayrıca uygulamaya önemli olacak. Bunu Rum tarafı da söylüyor. Son olarak Klerides de söyledi. 'Uygulama önemli' dedi. Rum uçağı, gemisi gidip gelecek mi Ona bakmak lazım. Türkiye, KKTC'yi tanıyor, bu da devam edecek." 
Denktaş'ın sözlerinden de açıkça anlaşılıyor ki, yılların lideri, siyasetten kopmayacak... 



</TEXT>
</DOC>
