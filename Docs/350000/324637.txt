<DOC>
<DOCNO> 324637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/spor/spo01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaybetme lüksümüz yok' 
</HEADLINE>
<TEXT>


Rıza Çalımbay, Trabzonspor karşılaşmasından mutlak üç puanla ayrılmaları gerektiğini belirtti, "Tek hedef galibiyet, başka bir düşüncemiz yok" dedi 


Gözdağı verdi 
TEKNİK Direktör Rıza Çalımbay, Beşiktaş'ı takip eden basın mensuplarına verilen yemekten önce yaptığı basın toplantısında Trabzon maçına yönelik çarpıcı açıklamalar yaptı. Tecrübeli hoca, "Öyle bir konuma geldim ki, maç kaybetme lüksüm yok. Beraberlik veya mağlubiyette bile eleştiriliyoruz. Trabzonspor karşılaşmasında da saha ve seyircimiz önünde tek hedef galibiyet, başka düşüncemiz yok" diye konuştu. 

Cim - Bom acısı 
GELDİĞİ günden bu yana en çok Galatasaray derbisini kaybettikleri için üzüldüğünü vurgulayan Rıza Çalımbay, "Maalasef galibiyet düşüncesiyle çıkıp, istediklerimizi sahaya yansıtamadık" ifadesini kullandı. Kendi ekibi hakkında bu sezon için yapılan eleştirilerin hiçbirisine katılmadığına işaret eden Beşiktaş'ın çalıştırıcısı, "Bu yıl geçiş dönemi. Gelecek sezon mutlaka şampiyon olacağız" yorumunu yaptı. 

Pusuya yattılar 

BEŞİKTAŞ dün yaptığı tek çalışmanın ardından zorlu Trabzonspor maçı için kampa girdi. 45 dakikalık bölümü basına açık olan çalışmada kondisyon ve taktik ağırlıklı çift kale maç yapıldı. Teknik direktör Rıza Çalımbay, çift kale maçta sık sık oyunu durdurarak oyuncularına yapması gerekenleri anlattı. Koray, Okan, Ronaldo riske edilmemek için düz koşu yaparken sakat Juanfran antrenmana katılmadı. 

Derneklere tırpan 

Yarısı kapanacak 
BEŞİKTAŞ Başkanı Yıldırım Demirören, yıl sonuna kadar dernek sayısını 50'ye indireceklerini açıkladı. Yeni yayın hayatına başlayan Aktif Beşiktaşlılar Oluşumu'nun hazırladığı "Serencebey" spor gazetesine açıklamalar yapan Demirören, "114 derneği önce 105'e, sonra da 95'e indirdik. Kriterlere uymayanlar eleneceğinden, sene sonunda sayının 50'ye düşeceğini düşünüyorum" dedi. 

Güvencesi Fulya 
YILDIRIM Demirören, buradaki amacın derneklerin birahane, kahvehane, okey salonu haline gelmemesi ve Beşiktaş'a katkı getirebilecek çalışmalar yapabilmelerini sağlamak olduğunu vurguladı. Siyah - Beyazlı kulübün Başkanı, borçlarının 48 milyon dolar olduğunu hatırlatıp, geliştirdikleri projelerle birkaç senede bu rakamı 10 milyon dolar civarına çekeceklerini sözlerine ekledi. 


</TEXT>
</DOC>
