<DOC>
<DOCNO> 329585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/yasam/ayas.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanat dolu 1 Nisan 
</HEADLINE>
<TEXT>


Türkiye'de 1 Nisan, klasik şakalardan çok sürpriz niteliğindeki konser ve gösterilerle geçti. Meclis'in şakacısı ise Bülent Arınç'tı 

DHA ANKARA Milliyet 


"1 Nisan sabahı balonla Ankara üzerinde uçacağını" duyuran TBMM Başkanı Bülent Arınç, gazetecilere şaka yaptı. Arınç, bunun yerine, üzerinde bir meteoroloji balonu uçurdu. Arınç, "Adalet Bakanı Cemil Çiçek'in istifasını nasıl değerlendiriyorsunuz " sorusuna da "Onu yemem artık, 1 Nisan dedim" yanıtını verdi.Rize'nin 55 yıllık Zümrüt Rize gazetesi, Gürcistan maçını izlemeye giden Rize Belediye Başkanı AKP'li Halil Bakırcı, belediye başkanı, özel kalem müdürü ve 53 taraftarın tutuklandığı haberini manşet yaptı. Bu şakaydı Kışı neredeyse kar yüzü görmeyip 1 Nisan sabahı 'tabiatın şakası'yla uyanan başkentlileri, Devlet Tiyatroları sanatçıları da şakalarıyla eğlendirdi. "Karagöz" Mustafa Mutlu ile "Hacıvat" Esat Tanrıverdi, Kızılay'ı dolaştı.Devlet Opera ve Balesi Orkestrası'ndan 4 sanatçı, Beğendik'te konser vererek alışveriş yapanları şaşırttı. Devlet Çoksesli Korosu Karum'un, Ankara Türk Dünyası Müzik Topluluğu Migros Alışveriş Merkezi'nin önünde, Cumhurbaşkanlığı Senfoni Orkestrası Sakarya Caddesi'nde, Ankara Devlet Türk Halk Müziği Korosu Güvenpark'ta konser verdi.Türk Tasavvuf Müziği Topluluğu semazenleri, Konya Hükümet Meydanı'nda, 5 dakikalık bir sema gösterisi sundu. Diyarbakır Devlet Klasik Türk Müziği Korosu, Yenişehir Beldesi Lise Caddesi'nde konser verip "Nisan 1" diye bağırdı.Edirne'de Roman Halk Dansları Topluluğu gösteri yaptı.Sivas Devlet Türk Halk Müziği Korosu sanatçıları, Atatürk Anıtı önünde bir konser verdi. 

Penguenlere 1 Nisan şakası 

DIŞ HABERLER SERVİSİ 

Japonya'nın başkenti Tokyo'daki Ueno Hayvanat Bahçesi'nin internet sitesinde, önceki gün insan büyüklüğünde dev bir penguenin sergileneceği haberinin yayımlanmasının ardından, dün hayvanat bahçesi gazetecilerin akınına uğradı. Ancak hem gazeteciler hem de imparator penguenler, penguen kostümlü bahçe müdürü Teruyuki Komiya'yı görünce şaşırdı. 


</TEXT>
</DOC>
