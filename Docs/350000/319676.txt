<DOC>
<DOCNO> 319676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo17.html </URL>
<DATE> 2005/03/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şenol Keşke ikinci penaltıyı yeseydim de olaylar olmasaydı 
</HEADLINE>
<TEXT>

     Birinci Süper Lig'de Beşiktaş ile Sakaryaspor arasında oynanan maçta çıkan olayların ardından ismi sık sık gündeme gelen Sakaryaspor kalecisi Şenol Karagöz olaylarda hiçbir müdahalesinin olmadığını savundu. 
     Sakaryaspor kalecisi Şenol Karagöz, AA muhabirine yaptığı açıklamada, çıkan olayların çok üzücü olduğunu ve isminin üzerinden yapılan siyasetle konunun kapatılmak istendiğini iddia ederek, ''Beşiktaş forması giymiş birtakım kişiler olayları provoke ediyorlar. Beni adres göstererek olayı kapatmaya çalışıyorlar. Bant kayıtları ortada. Eğer benim en ufak bir kışkırtıcı hareketim varsa futbolu bırakmaya hazırım. Onlar ilk önce kendi seyircilerine sahip çıksın'' diye konuştu. 
     Şenol, tek suçunun maçın 84. dakikasında kurtardığı penaltı olduğunu ifade ederek, ''Keşke ikinci penaltıyı yeseydim de bu olaylar olmasaydı. Benim ismim çıkmış diye sürekli üzerime oynuyorlar'' dedi. 
     Çıkan olaylarda ne Beşiktaş yönetiminin ve futbolcularının ne de Sakaryasporlu futbolcuların suçunun olmadığını kaydeden Şenol, sözlerini şöyle sürdürdü 
     ''Beşiktaş'ın stadında bundan önce de benzer olaylar yaşanmıştı. Hatta bir taraftar hayatını kaybetmişti. Böyle yaparak kendi kendilerine zarar veriyorlar. Bir takım taraftarıyla büyür ve güçlenir. Beşiktaş seyircisi, yönetimin yaptığı iyi işlerin önünde onlara köstek oluyor.'' 
     
</TEXT>
</DOC>
