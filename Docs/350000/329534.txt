<DOC>
<DOCNO> 329534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/siyaset/asiy.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erken seçim demek ihanet' 
</HEADLINE>
<TEXT>


"Milletimiz bize görevi 5 yıllığına verdi" diyen Başbakan Erdoğan, Türkiye'de istikrar varken erken seçim ifadesini kullanmanın 'ihanet' olduğunu savundu 

ABDULLAH KARAKUŞ Kızılcahamam ŞAKİR AYDIN İstanbul 


Başbakan Tayyip Erdoğan, Erkan Mumcu'nun ardından AKP'den istifa eden milletvekillerine sert çıkarak, "Rozetinizi açık artırmaya çıkarıyorsunuz" mesajı gönderdi. 
Kızılcahamam'daki 3 günlük parti kampının açılışında yaptığı konuşmada, istifaların kendisini yaraladığını belirten Erdoğan, 12 Eylül 1980 öncesi sol görüşlü kesimin yaygın simgelerinden olan Sabahattin Ali'nin ünlü dizesini yineleyerek, "Aldırma gönül diyorum" dedi. "Küçük olsun, benim olsun" siyasetinin geçmişte de yapılmak istendiğini belirten Erdoğan, şunları söyledi 

'Kaybolacaklar' 
"Geçmişten ibret almadan partilerinden ayrılanlar oldu. Bunlar kaybolmaya mahk m olacaklardır. Biz milletin taktığı adalet ve kalkınma rozetini asla açık artırmaya çıkarmıyoruz. Bu sağır ve kör siyasettir. Azmimizi kırıyor, heyecanımızı azaltıyor. Millet oyuncuları mezara gömdü." 
Toplumun dokusunu çatlatmaya asla izin vermeyeceklerini de dile getiren Erdoğan, "Biz bu milletin kesesinden beslenen asalaklara 'dur' dedik. Bir kuruşu zayi etmedik. Artık dürüstsen banka açabileceksin. Bugün en çok gürültü koparanlar o haramzadelerdir" diye konuştu. AB konusunda hızlarının kesildiğine yönelik tepkilere katılmayan Erdoğan, çok yurtdışına çıktığı eleştirilerine de Hz. Muhammed'in, "Seyahat ediniz, rızık bulursunuz" hadisiyle yanıt verdi. 

Huzura çomak sokmak 
İstanbul'da TOBB'un ev sahipliğindeki Eurochambers toplantısından çıkışta da soruları yanıtlayan Erdoğan, erken seçim gibi bir sıkıntılarının olmadığını söyledi. "Şu anda erken seçim ifadesini kullanmak, bana göre bu ülkeye ihanettir" diyen Erdoğan, şöyle konuştu 
"Ekonomik parametreler iyiye giderken, ülkede istikrar ve güven ortamı varken, erken seçime gerek duyulacak bir zemin yokken, bunu böyle gündeme getirmenin anlamı yok. Buna son noktayı koyduk. Milletimiz bize 5 yıllığına bu görevi verdi. Böyle bir zeminde erken seçim talebinde bulunmak, bu ülkenin huzur tablosuna çomak sokmaktır." 
Ülkenin çoğu koalisyonlar döneminde geriye gittiğini kaydeden Erdoğan, "Oysa ilerleme tek partili iktidarlar döneminde oldu" dedi. 
Bu arada, Türk bayrağına saldırının ardından Erdoğan'ın Üsküdar'daki evine asılan bayrağın, şiddetli rüzg r nedeniyle indirildiği belirtildi. 


</TEXT>
</DOC>
