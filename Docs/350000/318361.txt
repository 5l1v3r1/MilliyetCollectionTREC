<DOC>
<DOCNO> 318361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas24.html </URL>
<DATE> 2005/02/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Suudi Prenses, alışveriş düşkünlüğünden 11 Eylül'ü sorumlu tuttu 
</HEADLINE>
<TEXT>

     ABD'de kredi kartıyla bir milyon dolar harcama yapan, ancak bu borcunu ödeyemeyen sahte Suudi prensesi, hastalık derecesindeki alışveriş düşkünlüğünden 11 Eylül saldırılarında yaşadığı travmayı sorumlu tuttu. 
     Suudi prensesi olduğunu öne sürerek aldığı limitsiz kredi kartıyla çılgınca alışveriş yapan Antoinette Millard isimli kadın, mahkemeye verdiği ifadede, hastalık derecesindeki alışveriş düşkünlüğünün, 11 Eylül terör saldırılarında yaşadığı travmanın sebep olduğu zihinsel sorunlardan kaynaklandığını iddia etti. 
     ''Bir alışveriş alemi yapmak istedim. Tam anlamıyla çıldırmıştım. Hiçbir şey umurumda değildi. Yaptığım tam anlamıyla harcayarak intihardı'' diyen 41 yaşındaki Millard, harcama çılgınlığından, ''daha önce yaşadığı cinsel tacizi'' de sorumlu tuttu. 
     Kredi kartı şirketine karşı 2 milyon dolarlık dava açan Millard, sınırsız harcama olanağı sağlayan kredi kartını veren şirketin kendisine esnek bir ödeme planı sözü verdiğini iddia etti. Millard, ''manik depresif'' olduğunu ileri sürerek, yaptığı kontrol dışı harcamalardan sorumlu tutulamayacağını savundu. 
     
</TEXT>
</DOC>
