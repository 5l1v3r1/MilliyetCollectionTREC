<DOC>
<DOCNO> 323530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/guncel/axgun02.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurnaz, Türkiye'ye gönderildi 
</HEADLINE>
<TEXT>


Pakistan'da yakalanıp Taliban üyesi olduğu gerekçesiyle Guantanamo Kampı'na götürülen Murat Kurnaz, İncirlik üssünde Türk makamlarına teslim edildi 

FATİH KARAÇALI Adana DHA 

ABD'nin Afganistan operasyonunda Pakistan'da yakalanan ve Taliban üyesi olduğu iddiasıyla Küba'daki Guantanamo Kampı'na götürülen Murat Kurnaz 24 , 3 yıl sonra Türkiye'ye gönderildi. Adana'daki İncirlik üssüne uçakla getirilen Kurnaz, Türk makamlarına teslim edildi. 

Yaşamı film oldu 
İstihbarat birimlerince sorgulanan ve yaşadıklarıyla ilgili bilgisine başvurulan Kurnaz'a ilişkin herhangi açıklama yapılmadı. Kurnaz hakkında adli işlem yapılıp yapılmayacağı da henüz netlik kazanmadı. 
Guantanamo'da tutulan 11 Türk'ten bugüne kadar 3 kişi serbest bırakılmıştı. Ancak Almanya'daki ailesi ile yaşarken, Pakistan'a yaptığı seyahatte ABD askerlerince alıkonulan ve 11 Ocak 2002'de Guantanamo'ya götürülen ilk 20 kişi arasında olduğu bilinen Kurnaz'ın yaşamı, film olarak da çekilmişti. 
Guantanamo üssüne girmeyi başaran İngiliz gazeteci James Pastouna'nın çektiği "Das Verhör" Sorgu adlı belgesel film, Alman televizyon kanalı WDR'de gösterildi. Filmde Kurnaz'ın Almanya'dan Pakistan, Afganistan ve Guantanamo üssüne uzanan macerası anlatılmıştı. 
Kurnaz'ın Almanya'daki annesi Rabia Kurnaz da, "Henüz kesin bilgi alamadık ama, Murat Türkiye'ye getirilmiş olabilir. Dinine bağlı olan, ancak hiçbir örgütle bağlantısı olmayan oğluma işkence yapılmışsa ABD'ye dava açacağım" dedi. Kurnaz'ın avukatı da müvekkilinin Türk yetkililere teslim edildiğini doğruladı. 



</TEXT>
</DOC>
