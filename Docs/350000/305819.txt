<DOC>
<DOCNO> 305819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy28.html </URL>
<DATE> 2005/01/12/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
Başbakan Erdoğan, Moskova'da mağaza açlışı yaptı 
</HEADLINE>
<TEXT>

     Başbakan Recep Tayyip Erdoğan Boyner mağazasının ilk, Colin's mağazasının da Rusya'daki 36. şubesinin açılışını yaptı. 
     Erdoğan 3 günlük bir çalışma ziyareti için geldiği Moskova'da önce Boyner mağazasının Mega Alışveriş Merkezi'ndeki şubesinin açılışını yaptı. 
     Cem Boyner, açılışta yaptığı konuşmada, farklı alanda şirketlerin oluşturduğu konsorsiyumla Moskova'daki ilk mağazalarını açtığını belirterek, yakın bir gelecekte Kazan'da ikinci bir şube daha açmayı planladıklarını ifade etti. 
     Oluşturdukları konsorsiyumun Rusya çapında 100 eczanelik bir zincirin yanısıra, inşaat alanında yatırım yapmayı planladığını belirten Boyner, şunları kaydetti 
     ''Bildiğimiz her alanda iş yapacağız. Evinde huzurlu olmayanın dışarıda iş yapması kolay değil. 2 yıl önce bugün olduğumuz yeri hayal dahi edemezdik. Böyle devam ederse belki 2 yıl sonra olacağımız yeri bugün bile hayal edemeyeceğiz. Bize Türkiye'de işler bu kadar yolunda niye Türkiye dışına çıkıyorsunuz diye soruyorlar. Buna çıkabildiğimiz için çıkıyoruz cevabını vereceğim. Kamu ve özel kuruluşlar ilk defa bu kadar çok aynı dili konuşuyor.'' Başbakan Erdoğan da, Boyner'den sonra yaptığı konuşmada, Moskova'da 3 dolu gün geçirdiğini belirterek, ''Burada nerelerden nereye geldiğimizin cevabını görmenin bahtiyarlığını yaşıyorum'' diye konuştu. 
     Erdoğan 10-15 yıl önce Türk şirketlerinin yurtdışında böyle devasa yatırımlar yapacağının kimse tarafından tahmin edilemeyeceğini belirterek, ''10-15 yıl önce birçok alanda böylesi devasa yatırımlar yapacağımız söylenseydi, herhalde herkes 'Hadi canım sen de' derdi'' diye konuştu. 
     Rusya Devlet başkanı Vladimir Putin ile görüşmesinde Rus ve Türk işadamlarının Türkiye'de ve hatta 3. ülkelerde ortak yatırımlar yapmasını istediğini belirten Erdoğan, ''Aynı irade Sayın Putin'de de var. Bütün mesele güven. Güveni karşılıklı sağlarsak bunun bedelini tespit edebilen olmaz. Böyle bir gücümüz de var'' dedi. 
     İşadamlarından yatırımlarını sadece yurtdışında değil Türkiye içinde de yapmasını isteyen Erdoğan, ''13 ilde daha teşvik yasası çıkardık. İşadamlarımızdan ülkemizin değişik illerinde de yatırım yapma sözünü dün akşam aldım'' diye konuştu. 
     Erdoğan, bir işadamının ''Siirt'e de gideceğiz'' şeklinde sözlerine, ''Sadece Siirt sizlere küçük gelir, başka illerimiz de var'' karşılığını verdi. 
     Başbakan daha sonra Rusya'da 36. mağazasını açan Colin's mağazasının açılış törenine katıldı. 
     Firma sahipleri tarafından Colin's'in Rusya, Türkiye ve diğer ülkelerde yapılan yatırımları konusunda Erdoğan'a kısa bir bilgi verildi. 
     Erdoğan burada yaptığı konuşmada, ''İşsiz insanlara iş sahası açılıyorsa bu beni çok heyecanlandırıyor. Ülkemde taş üstüne taş koyanın başım üstünde yeri var'' dedi. 
     Türkiye'de teşvik verilen il sayısını 49'a çıkardıklarını ifade eden Erdoğan, ''Sektörler veya şirketler çökmesin. Biz bireyin ve insanın yüceltilmesi taraftarıyız. Birey ve insan yüceldikçe devletimiz de yücelecek'' diye konuştu. 
     Başbakan Erdoğan mağaza sahiplerinin kendisi için hazırladığı özel yapım mont hediye edilmesi üzerine, ''Bu bana olur mu Bak olmazsa geri gönderirim'' dedi. 
     Erdoğan ve beraberindekiler daha sonra Moskova'dan ayrılmak için Vnukovo 2 Havaalanı'na hareket etti. 
     
     BAŞBAKAN ERDOĞAN MOSKOVA'DAN AYRILDI 

     Başbakan Recep Tayyip Erdoğan, 3 günlük çalışma ziyareti için geldiği Moskova'daki temaslarını tamamladıktan sonra bu akşam ayrıldı. 
     Erdoğan ve beraberindeki heyeti Moskova'dan almak için üzerinde ''Türkiye Cumhuriyeti'' yazan Airbus A-319 tipi uçak geldi. 
     Başbakanlığın yeni uçağını daha önce İtalya Başbakanı Silvio Berlusconi kullanırken, THY tarafından satın alınan 40 kişilik uçak birtakım düzenlemeden geçirildikten sonra bugün Başbakan'ı almak için Moskova'ya geldi. 
     Vnukova-2 Havaalanı'nda yerel saatle 20 00 sıralarında ayrılan Erdoğan'ı Türkiye'nin Moskova Büyükelçisi Kurtuluş Taşkent uğurladı. 
     
</TEXT>
</DOC>
