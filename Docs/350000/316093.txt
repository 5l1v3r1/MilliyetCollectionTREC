<DOC>
<DOCNO> 316093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy02.html </URL>
<DATE> 2005/02/17/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
''Tarım Ürünleri Lisanslı Depoculuk Kanunu'' onaylandı. 
</HEADLINE>
<TEXT>

     Cumhurbaşkanı Ahmet Necdet Sezer, 00 sayılı ''Tarım Ürünleri Lisanslı Depoculuk Kanunu''nu onayladı. 
     Cumhurbaşkanlığı Basın Merkezi'nden yapılan açıklamaya göre, kanun yayımlanmak üzere Başbakanlığa gönderildi. 
     ''Tarım Ürünleri Lisanslı Depoculuk Kanunu'' Tarım ürünlerinin ticaretinin kolaylaştırılmasını, depolanması için yaygın bir sistem oluşturulmasını, ürün sahiplerinin mallarının emniyetinin sağlanmasını ve kalitesinin korunmasını amaçlıyor. 
     Kanun, ürünlerin finansmanını, ticareti geliştirmek üzere tarım ürünleri lisanslı depoculuk sisteminin kuruluş, işleyiş ve denetimine ilişkin usul ve esasları da düzenliyor. 
     Kanuna göre, tarım ürünleri lisanslı depo işletmeleri ekonomik ihtiyaç ve etkinlik şartları göz önünde bulundurularak, Sanayi ve Ticaret Bakanlığı'nca verilecek izinle anonim şirket şeklinde kurulacak. Şirketin kuruluşunda 1 milyon YTL'den az olmamak üzere depolama kapasitesine göre Bakanlıkça belirlenen tutarda ödenmiş sermayeye sahip olunması ve ilgili yönetmelikte gösterilen belgelerin ibraz edilmesi koşulu da aranacak. Kuruluş ve faaliyet izni almayan şirket, ürün kabul edemeyecek, ürün senedi düzenleyemeyecek. 
     İzin alan şirketlerin unvanlarında ''Tarım Ürünleri Lisanslı Depoculuk'' ibaresinin bulunması zorunlu tutulacak. Tarım ürünleri lisanslı depo işletmesinin şube açması ve lisans kapsamını değiştirmesi de Sanayi ve Ticaret Bakanlığı'nın iznine tabi olacak. 
     Bakanlık, değerlendirmeler sonucunda, işletmenin ve deponun ürünlerin bulundurulmasına uygun olmadığı veya gerekli şartları taşımadığı hallerde, depoculuk lisansı verilmesi veya lisansta değişiklik yapılması taleplerini reddedecek. 
     
     TEMİNAT 
     Lisanslı depo işletmek üzere lisans almak için başvuranlar, depo kapasitesinin ürün rayiç bedelinin yüzde 15'inden az olmamak üzere Bakanlıkça belirlenen tutarda lisanslı depo teminatı verecek. Lisanslı depo işleticileri, lisans koşulu olarak işletme tesisleri ve lisanslı depoculuk faaliyetleri kapsamında depoladığı ürünler için rizikolara karşı sigorta yaptıracak. 
     Affa uğramış olsalar bile ağır hapis veya beş yıldan fazla hapis veya zimmet, irtikap, ihtilas, rüşvet, hırsızlık, sahtecilik, dolandırıcılık, inancı kötüye kullanma, hileli iflas, kaçakçılık gibi yüz kızartıcı suçlar ile resmi ihale ve alım satımlara fesat karıştırma suçlarından dolayı hüküm giyenler lisanslı depo işletemeyecek, bunlara ortak olamayacak, yönetici ve denetçi görevlerinde bulunamayacak. Bu suçlardan hüküm giymemekle birlikte kendi irade ve isteği dışında depoculuk lisansı iptal edilenler de 3 yıl süreyle lisanslı depo işletemeyecek, ortak olamayacak, yöneticilik ve denetçilik yapamayacak. 
     Lisanslı depoculuk yapmak isteyenler, Sanayi ve Ticaret Bakanlığı'ndan lisans alacak. Depoculuk lisansı devredilemeyecek. 
     
     LİSANS TALEBİNİN REDDİ 
     Sanayi ve Ticaret Bakanlığı, yapacağı değerlendirmeler sonucunda, işletmenin ve deponun, ürünlerin bulundurulmasına uygun olmadığı veya gerekli şartları taşımadığını belirlemesi durumunda, depoculuk lisansı verilmesi veya lisansta değişiklik yapılması taleplerini reddedecek. 
     Bakanlık tarafından askıya alınması, iptal edilmesi veya sürenin dolması durumunda lisans, Bakanlığa geri verilecek. Askı süresi içinde iptal edilemeyen lisans, depo işletmecisine iade edilecek. Bakanlığın askıya alma, geri verme veya iptale ilişkin işlemleriyle ilgili kararı ise Türkiye Ticaret Sicili Gazetesi'nde ilan edilecek. 
     Lisans belgesi kaybolan depo işleticisi gerekçeleriyle birlikte Bakanlığa başvuracak. Bu durumda Bakanlık, lisanslı depo işletmecisine verilmek üzere yeni bir lisans belgesi hazırlayacak. 
     Lisanslı depoya bırakılan tarım ürünleri, kanun kapsamında geçerli lisansa sahip yetkili sınıflandırıcılar tarafından analiz edilecek ve sınıflandırılacak. Kanun uyarınca verilen lisanslar 2 yıllık süre için geçerli olacak. Süre bitiminde ilgili mevzuatta ve lisansta belirtilen kurallara uygun olmak koşuluyla bakanlıkça lisansların geçerlilik süresi uzatılacak. 
     Kanun kapsamında verilen, süresi uzatılan, değiştirilen veya yeniden verilen her türlü lisansa ilişkin bedeller, bakanlıkça genel bütçeye gelir kaydedilmek üzere peşin olarak tahsil edilecek. Lisans bedelleri her yıl 1 Ocak tarihinden geçerli olmak üzere bakanlıkça belirlenecek. Lisans bedelleri belirlenirken depolama kapasitesi dikkate alınacak. 
     Bakanlık kanun kapsamında yapacağı veya yaptıracağı denetimler ile verilen hizmetlere ilişkin ücret ve masrafların tamamının veya bir kısmının ilgililerce karşılanmasını talep edebilecek. Bu durumda ilgililer ücret ve masrafları en geç 15 gün içinde ödeyecek. 
     Bir ürünün lisanslı depo işletmesine teslim ve kabul edilmesi durumunda, ürün için '''ürün senedi'' düzenlenecek. 
     Kanun hükümlerine göre düzenlenen ürün senedi ve benzer belgeler, Sermaye Piyasası Kanunu uyarınca düzenlenen vadeli işlem ve opsiyon sözleşmeleri gibi değerlendirilmeyecek. 
     Lisanslı depo işleticileri, ürün senetlerini imzalamaya yetkili kişi ya da kişilerin isimleri ile orijinal imzalarını ticaret sicilinde tescil ve ilan ettirecek. 
     
     DEPO İŞLETİCİSİNİN YÜKÜMLÜLÜKLERİ 
     Lisanslı depo işleticisi, depolama hizmetleri karşılığında Bakanlıkça onaylı ücret tarifesi çerçevesinde ücret talep edecek. Ücreti ödenmemişse depolanmış ürün üzerinde hapis hakkını kullanabilecek. Kanun belirtilen durumlarda ürünlerin depolanmasını reddedebilecek. 
     Lisanslı depo işleticisi, ilgili mevzuatta aksine bir hüküm olmadıkça teslim alınan ürün karşılığında ürün senedini ve diğer belgeleri düzenleyecek. Mudinin talebi üzerine ürünün teslimini yapacak ve ürün senedini iptal edecek. Borsaya ürün senetleriyle ilgili bilgi akışını düzenli olarak sağlayacak, borsanın talebi halinde inceleme ve kontrolüne izin verecek, gerektiğinde kendi kayıtlarını borsa kayıtlarıyla teyit edecek. Ücret tarifesine uygun davranacak ve mudiler arasında ayrım yapmayacak. 
     
     TAZMİN FONU 
     Kanun uyarınca, lisanslı depo işleticisinin, kanunda ve mudiler ile yapacağı sözleşmede öngörülen yükümlülükleri yerine getirmemesinden dolayı ortaya çıkacak zararların tazmin edilebilmesi amacıyla ''Lisanslı Depoculuk Tazmin Fonu'' kurulacak. 
     Fon yönetimi lisanslı depoculukla ilgili birimden bakanlığı temsilen 2, lisanslı depoları, borsaları ve üreticileri temsilen birer olmak üzere 5 kişiden oluşacak. Aynı sayıda da yedek üye belirlenecek. 
     Zarar, sigorta kapsamında ödenmezse ve lisanslı depo işleticisinin kanunda öngörülen yükümlülüklerinin herhangi bir nedenle yerine getirilmesinden dolayı ortaya çıkmışsa usule göre gerekli müracaatlar yapılacak ve zarar tazmin edilecek. 
     
     DENETİM 
     Fon, lisanslı depo işletmeleri, yetkili sınıflandırıcılar ile bu yasa kapsamında lisans alan diğer ilgililer bakanlığın gözetim ve denetimine tabi olacak. Bakanlık, bunların tüm varlık ve işlemlerini, depolardaki ürünlerini, defterlerini, kayıtlarını, belgelerini hesaplarını, denetim elemanları aracılığıyla denetleyecek veya denetim kuruluşlarına denetlettirecek. 
     Depo kapasitesinin dolu olması, teslim edilmek istenen veya depolanmış bir ürünün lisanslı depodaki diğer ürünleri ve sağlığı olumsuz etkileyecek bir nitelik taşıması ya da depolanmaya elverişsiz olması durumları dışında, lisanslı depo işletmesi ürünün depolanmak üzere kabulünde, depolama hizmetlerinden ve lisanslı depo işletmesi imkanlarından yararlanılmasında kişiler arasında ayrım yapamayacak. 
     Lisanslı depo işletmeleri, bu kanunda ve mudi tarafından izin verilmedikçe kendilerine teslim edilen başkalarına ait ürünler üzerinde hiçbir şekilde alım, satım, rehin gibi tasarruflarda bulunamayacak, ürünlerin niteliklerini değiştirecek herhangi bir işlem yapamayacak. 
     İlgili yönetmelikler, kanunun yürürlüğe girmesinden itibaren en geç 6 ay içerisinde çıkarılacak. 
     Umumi mağazacılık yapmak üzere izin ve yetki alan kuruluşlardan bu kanun kapsamındaki tarım ürünlerinin depolanması hizmetini yürütenler, bu kanunun yürürlüğe girmesinden itibaren en geç 5 yıl içinde bu kanun hükümlerine uymadıkları takdirde bunlara verilen izin iptal edilmiş sayılacak. 
     
</TEXT>
</DOC>
