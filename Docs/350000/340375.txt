<DOC>
<DOCNO> 340375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo12.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan'da sona doğru 
</HEADLINE>
<TEXT>


Atletizm Federasyonu, Süreyya Ayhan konusunda kendilerine tepki gösteren IAAF'a, milli atlet ile antrenörünün savunmalarının yer aldığı dosyayı gönderdi 

AYŞE YEŞİN 


Uluslararası Atletizm Federasyonu'nun, Süreyya Ayhan'a verilen 2 yıllık cezanın bire indirilmesinin ardından Türkiye'nin usül hatası yaptığını belirtmesiyle başlayan gerginlik son buluyor... 
Atletizm Federasyonu, milli atlet ile antrenörü Yücel Kop'un savunmalarını, kendi görüş ve kanaatiyle, Merkez ve Genel Müdürlük ceza kurullarının kararlarını birleştirerek, dosya halinde IAAF'a gönderdi. 
Merkez Ceza Kurulu'nun istisnai durum olarak gösterdiği doping kontrolüne hile karıştırmak, imza sahteciliği konularında somut bulgu ve tutanak olmaması, sporcunun hakkı olmasına rağmen kontrol sırasında tercüman bulundurulmaması ve WADA görevlilerinin kontrolün yapıldığı mekanı iyice araştırmaması nedeniyle görev ihmali yapması, 'hiç numune alınamadı' iddiasına karşılık sporcunun 13 ve 25 Temmuz tarihlerinde 2 adet verdiği maddeler, IAAF tarafından incelenecek. 
Dosyayı masaya yatıracak olan IAAF, konunun Doping İnceleme Kurulu'nda yeniden görüşülmesi konusunda nihai kararı verecek. Öte yandan Atletizm Federasyonu Başkanı Mehmet Terzi, konu ile ilgili pazartesi günü detaylı bir basın toplantısı düzenleyeceklerini söyledi. 


</TEXT>
</DOC>
