<DOC>
<DOCNO> 307654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/ekonomi/eko02.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşlanıyoruz, sosyal güvenliğe katkı şart' 
</HEADLINE>
<TEXT>


Türkiye'nin 25 - 30 yıl sonra ağır bir yaşlanma riskiyle karşı karşıya kalacağını belirten Başesgioğlu, devletin sisteme yüzde 12.5'lik katkı yapması gerektiğini söyledi 

ANKARA Milliyet 

Çalışma ve Sosyal Güvenlik Bakanı Murat Başesgioğlu, genel sağlık sigortasında yüzde 12.5'luk bir devlet katkısı verilmesi için Hazine ile görüştüklerini belirterek "Sosyal devlet, güvenlik sistemine de katkıda bulunmalı" dedi. 
"Sosyal Güvenlik Yüksek Danışma Kurulu" toplantısında konuşan Başesgioğlu, sosyal güvenlik reform çalışmalarının en önemli nedenlerinden birinin Türkiye'nin genç nüfus yapısı olduğunu kaydetti. Başesgioğlu, 2030 - 2040 yıllarında Türkiye'nin ağır bir yaşlanma riskiyle karşı karşıya kalacağına işaret etti. Mevcut sistemin yoksulluğu gideremediğine dikkat çeken Başesgioğlu, "2005 bütçesinde sosyal güvenlik kurumlarının açığı 22 katrilyon lira 22 milyar YTL olarak öngörüldü. Ancak nüfusun en yoksul kesimlerini oluşturan yevmiyeli tarım işçileriyle kırsaldaki aileler bundan pay alamayacak" dedi. 
Başesgioğlu, emeklilik yaşının değiştirilmesinin sözkonusu olmadığını, Emeklilik Sigortası Yasa Taslağı'nın mevcut sigortalılar için yeni şartlar getirmediğini, yürürlükten sonra çalışma hayatına girecekleri etkileyeceğini bildirdi. 

Vatansızın, özürlünün, yoksulun primi devletten "Sosyal Güvenlik Reform" çalışmaları çerçevesinde yoksul ve bakıma muhtaç kimselerin "kişisel yaşam düzeyi", "aile yaşam düzeyi" ve "asgari yaşam düzeyi" tespit edilerek primsiz ödeme ve sosyal yardım imk nı sağlanacak. Primsiz ödemeler, Hazine Müsteşarlığı'nca karşılanacak. 

Vatansızlar da yararlanacak 
Yoksullara yönelik sosyal yardım ödemelerine ilişkin, Primsiz Ödemeler Yasa Taslağı'na göre ödeme miktarının belirlenmesinde, 'kişisel yaşam düzeyi', 'aile yaşam düzeyi' ve 'asgari yaşam düzeyi' dikkate alınacak. Hesaplamayı Asgari Yaşam Düzeyi Tespit Komisyonu yapacak. 
Kişisel yaşam düzeyi asgari ücretin üçte birinden az olan kişiler, vatansızlar ve sığınmacılar, yaşlı ve özürlü aylığı alanlar, şeref aylığı bağlananlar, Vatani Hizmet Tertibi Aylığının Bağlanması, Nakdi Tazminat ve Aylık Bağlanması'na ilişkin kanunlara göre aylık alanlar ve bakmakla yükümlü oldukları kişiler yararlanabilecek. Ödemeler üç grupta olacak 
Aile Ödeneği Sokakta yaşayan veya fiziksel, cinsel istismara uğrayan, madde bağımlısı, fuhuş ve dilencilik gibi sosyal tehlikelere karşı savunmasız bırakılan çocukları olan muhtaç aileler 
Yaşlı Aylığı 65 yaşını doldurmuş, çıkarılacak "Emeklilik Sigortası Kanunu" hükümlerine göre bir gelir ya da aylık almayan, nafaka bağlanmayan veya bağlanması mümkün olmayan, devamlı gelire sahip bulunmayanlar. 
Özürlü Aylığı Malul sayılmayı gerektirecek düzeyde özrü olanlar. 
Zihinsel, bedensel, fonksiyonel veya ruhsal özrü bulunan çocuklardan, eğitim ve rehabilitasyon sonucunda sakatlık derecesinde azalma ihtimali olan veya sakatlık derecesinin artmasına engel olması mümkün görülen çocuklar faydalandırılacak. 


</TEXT>
</DOC>
