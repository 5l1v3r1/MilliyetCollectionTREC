<DOC>
<DOCNO> 338609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/yasam/yas03.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem kalbini yıktı 
</HEADLINE>
<TEXT>


4.7'lik Çorum depreminde kalp hastası öğretmen adayı Mine İpekçioğlu öldü. Çorumlular, yağmura rağmen sokakta sabahladı 

ŞEVKET ERZEN DHA 

Çorum, önceki gece 4.7 büyüklüğünde bir depremle uyandı. Boğaziçi Üniversitesi Kandilli Rasathanesi ve Deprem Araştırma Enstitüsü verilerine göre, dün sabaha karşı 01.28'de, Çorum'un 18 kilometre kuzeybatısında meydana gelen sarsıntı, Samsun ve Sinop'ta da hissedildi. 


Açık alanlar doldu 

Depremle birlikte panikle evlerinden çıkan vatandaşlar, yağmura rağmen battaniyelerine sarılarak geceyi sokakta geçirdi. 
Bazı vatandaşlar otomobillerinde beklemeyi tercih ederken, okul bahçeleri, açık otopark ve akaryakıt istasyonlarına akın edenler oldu. Emniyet Müdürü İsmail Karaman, bütün ilçelerde hissedilen depremde mal kaybı olmadığını açıkladı. 
Depremde tek can veren ise kalbi heyecana dayanamayan genç bir öğretmen adayı oldu. Deprem korkusuyla kalp krizi geçiren 25 yaşındaki Mine İpekçioğlu, Osmancık İlçesi'nde hayatını kaybetti. Atamasını bekleyen beden eğitimi öğretmeni İpekçioğlu, kalp hastasıydı. 

5 artçı sarsıntı 
Bu arada depremin ardından büyüklükleri 2.8-3.6 arasında değişen 5 artçı sarsıntı kaydedildi. Sarsıntının merkez üssünün Kuzey Anadolu Fayı KAF dışında değerlendirilmesi gerektiğini vurgulayan rasathane yetkilileri, "Bölgede zaman zaman bu tür aktiviteler görülüyor. 25 Haziran 1910'da Osmancık'ta 6.1, 11 Aralık 1942'de Hamamözü Vadisi'nde 5.9 ve 14 Ağustos 1996'da Amasya'nın Mecitözü ilçesinde 5.6 büyüklüğündeki depremler oldu" dedi. 


</TEXT>
</DOC>
