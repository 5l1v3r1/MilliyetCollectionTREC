<DOC>
<DOCNO> 300955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonyas05.html </URL>
<DATE> 2004/12/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Uludağ, yılbaşında Rus turistleri ağırlayacak... 
</HEADLINE>
<TEXT>

     Türkiye'nin önemli kış turizmi merkezlerinden Uludağ, yılbaşında Rus turistleri ağırlayacak. 
     AA muhabirinin edindiği bilgiye göre, yeni yıla girmek için ''Beyaz cennet''i tercih eden ilk Rus kafilesi, 28 Aralık'ta havayoluyla Bursa'ya gelecek. 
     Uludağ'daki otel işletmecileri, tur şirketleri aracılığıyla yaklaşık 2 ay öncesinden otellerde rezervasyon yaptıran ilk kafilenin, 10-15 gün süreyle dağda konaklayacağını bildirdiler. 
     ''Beyaz cennet''e geçen yıl gelen Rusların ülkelerinde yaptıkları propagandaların ve otelcilerin Rusya'da düzenlenen turizm fuarlarına katılmalarının, Rus turist sayısındaki artışta etkili olduğunu kaydeden işletmeciler, Rusya'dan ilk kafilenin ardından Ocak ve Şubat aylarında da yüzlerce turistin geleceğini söylediler. 
     Tur şirketlerinin, bazı otellerin yatak kapasitelerinin yüzde 25'ini şimdiden Rus turistler için rezerve ettiklerini dile getiren işletmeciler, şunları kaydettiler 
     ''Tesislerimizde geçen yıl 2 bine yakın Rus'u ağırlamıştık. Biz onlardan, onlar da bizden ve Uludağ'ın doğasından memnun kalmıştı. Memnuniyet, bu yılki rezervasyonlara olumlu yansıdı, gelecek turist sayısı çok arttı. Artık yaz aylarında Antalya'yı tercih eden Rusların kış tatillerini de Uludağ'da geçirmeyi gelenek haline getireceklerine inanıyoruz. Zira hizmetlerimiz ve misafirperverliğimizle onlara hitap ettiğimize inanıyoruz.'' Bu arada, bölgede daha önce ''her şey dahil'' hizmet sunmaları nedeniyle haksız rekabete yol açtıkları ve müşterilerinin otele kapanmalarına neden olan bazı otellerin, bu yıl turistlerin Bursa'daki tarihi ve turistik mekanları da görmelerini sağlamak amacıyla bu uygulamadan vazgeçerek ''tam pansiyon'' ya da ''brunch-akşam yemeği'' hizmeti sunacakları öğrenildi. 
     
</TEXT>
</DOC>
