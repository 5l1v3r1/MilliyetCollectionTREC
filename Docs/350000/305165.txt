<DOC>
<DOCNO> 305165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo15.html </URL>
<DATE> 2005/01/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Süreyya Ayhan Kop Hiçbir sağlık problemim kalmadı, bomba gibiyim... 
</HEADLINE>
<TEXT>

     Geçirdiği sıkıntılı dönemin ardından yeniden antrenmanlara başlayan milli atlet Süreyya Ayhan Kop, ''Hiçbir sağlık problemim kalmadı, bomba gibiyim'' dedi. 
     Çankırı Valisi Ali Haydar Öner'in daveti üzerine memleketine gelen Süreyya Ayhan Kop, eşi ve antrenörü Yücel Kop, Ilgaz Dağı'nın zirvelerinde güneşli havada kar üstünde yürüyüş yaptı. 
     Vali Öner'in Ilgaz Kadın Çayırı Yıldız Tepe mevkiinde bölgeyi Türkiye'nin en önemli kayak merkezi yapmayı hedefleyen projesini çok beğendiğini belirten milli atlet Süreyya Ayhan Kop, ''Gelip gördük. Vali beyin anlattığı kadar güzel bir yermiş. Burayı dünyanın sayılı tesislerinden birisi haline getirmeyi hedefliyorlar. Böyle bir bölgenin Çankırı'da olması büyük bir şans'' dedi. 
     Çalışmaların oldukça iyi gittiğini belirten Süreyya Ayhan Kop, ''Günde çift antrenman yaparak çalışıyoruz. Problemimiz yok. Antrenmanlarımıza tam anlamıyla başladık'' diye konuştu. Bir soru üzerine asıl sorununun sakatlık değil midesindeki rahatsızlık olduğunu belirten Süreyya Ayhan Kop, şunları söyledi 
     ''Şu an hiçbir sağlık problemimiz yok. Şükür şu an midemdeki yaralar tamamıyla kapandı. Yaralar tamamıyla iyileşti. Hiçbir problem yok bomba gibiyim. 2005 yılından beklentilerimiz elbette yüksek. Özellikle bu yıl daha fazla ülkemize olimpiyat ve dünya şampiyonlukları yaşatmamız gerekiyor. Bizim de hedeflerimizde bunlar olduğuna göre elbette beklentilerimiz de fazla.'' 
     
</TEXT>
</DOC>
