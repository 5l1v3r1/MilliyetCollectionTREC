<DOC>
<DOCNO> 333711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonsiy12.html </URL>
<DATE> 2005/04/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erdoğan Kızılay personelinin geleni geri çevirmeye hakkı yok 
</HEADLINE>
<TEXT>

     Başbakan Recep Tayyip Erdoğan, Kızılay Kan Merkezleri'ndeki kan vermeye ilişkin sorunun hala çözülemediğini belirterek, yetkililere "İlla bir hastanın Kızılay Kan Merkezi'nden kan alması için Başbakan'ın oraya telefon etmesi gerekmez" uyarısında bulundu. 
     Türkiye Kızılay Derneği 2005 Yılı Olağan Genel Kurulu, Karayolları Genel Müdürlüğü'nde yapıldı. Toplantı öncesi Divan'a başkan adaylığı için başvurmak isteyen bir kişi ve delegeler arasında tartışma yaşandı. Başvuru yapmak isteyenler üye veya delege olmadıkları belirtilerek salondan çıkarıldı. 
     Kongre'ye katılan Başbakan Erdoğan, Kızılay Kan Merkezleri'ndeki sorunu hala çözemediklerini belirterek, "Buradaki kanlar milletin kanı, milletin bu kanını başkasına verirken, kan üzerinden istismar yapmaya kimsenin hakkı yoktur" dedi. Erdoğan sözlerini şöyle sürdürdü 
     "Öte yandan kan almaya geleni Kızılay personeli'nin geri çevirmeye hiçbir hakkı yoktur. 'Sayın Başbakan bunu niye söyledin, biz zan altında kaldık' siz zan altında kalmadınız, bunu yaşadığım için söylüyorum. İlla bir hastanın Kızılay Kan Merkezi'nden kan alması için Başbakan'ın oraya telefon etmesi gerekmez, oraya bir bakanın telefon etmesi gerekmez, bir milletvekilinin telefon etmesi gerekmez. Benim vatandaşım elindeki reçeteyle kan almaya gittiği zaman o kanı vermek durumundayız, vermek zorundasınız. Vatanseverlik budur, yurttaşlık görevini yapmak budur. Bunu tereddütsüz yerine getirmeliyiz, kim olursa olsun, hangi personel böyle bir yanlışı yaparsa Kızılay Yönetimi'nin o personeli bir saniye bile orada tutmaması gerekir." 
     
     "KIZILAY TOPLUMUN VİCDANIDIR" 

     Erdoğan, "Kızılay bünyemizdeki bir kan damarı kadar önemlidir" diyerek, Kurum'a sahip çıkmanın insani ve vatandaşlık borcu olduğunu söyledi. Erdoğan, "Burası ne ikbal kapısıdır, ne ihtirasların tatmin edildiği bir yerdir" dedi. "Kızılay toplumun vicdanıdır" diyen Erdoğan, Kızılay gibi kurumları toplumda tartışılır hale gelmesinin bedelini hiç kimsenin ödeyemeyeceği uyarısında bulundu. 
     Erdoğan, Kızılay'ın devletin bir kurumu olarak görüldüğüne de değinerek, "Bu doğru değil, kan bağışlarından ayni, nakdi desteği vermek suretiyle sahibi millettir" diye konuştu. Erdoğan, Türkiye'de bir dönem en çok konuşulan konunun yolsuzluk olduğunu hatırlatarak, "En çok kaygı duyulan ve herkesin cevabını aradığı soru şuydu 'acaba tuz koktu mu ' Bu soru cidddi bir soruydu, ama şükürler olsun ki tuz kokmadı" dedi. 
     
     "KIZILAY'IN MALİ RAPORLARI ŞEFFAF OLACAK" 

     Kızılay Genel Başkanlığına Talat Yılmaz yerine, dün gece son dakikada seçilen Tekin Küçükali ise yaptığı konuşmada, Derneğin sahip olduğu gayri menkullein envanterini çıkarmak için çalışma başlattıklarını, ekspertiz çalışmasıyla varlıkların net olarak ortaya çıkacağını söyledi. Mali raporları şeffaf bir Kızılay'ı hedeflediklerin dile getiren Küçükali, "Kızılay'ı kamuoyunda tartışılmayacak bir ortama getirmek istiyoruz" dedi. 
     Küçükali, Kızılay'ın yardım amacıyla aldığı giyecek ve yiyeceklerden KDV, araçlardan ise ÖTV alındığını belirterek Başbakan Erdoğan'dan Kızılay'ın her iki vergiden de muaf olmasını istedi. 

     
</TEXT>
</DOC>
