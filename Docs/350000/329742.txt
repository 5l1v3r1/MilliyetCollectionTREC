<DOC>
<DOCNO> 329742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur34.html </URL>
<DATE> 2005/04/02/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
Sanal dolandırıcılık iddiası... 
</HEADLINE>
<TEXT>

     Samsun'da, bir kişinin internet banka şifresini ele geçirerek, hesaptaki 40 bin avroyu bankanın İzmir'deki şubesine havale eden zanlı, parayı çekmek isterken yakalandı. 
     Alınan bilgiye göre, Samsun'da yaşayan Zekai Murzioğlu'nu telefonla arayan bir kişi, ''bankadan arıyorum, bir sorun nedeniyle internet şifrenizi öğrenmem gerekiyor'' diyerek numarayı aldı. 
     Bir gün sonra banka şubesine giden Murzioğlu, banka görevlileri tarafından aranmadığını öğrendi. 
     Murzioğlu'nun hesabının incelenmesi üzerine, İzmir'in Bornova İlçesi'ndeki banka şubesine ''Salih Güntan'' adına 40 bin avro havale yapıldığı, ancak henüz paranın çekilmediği tespit edildi. 
     Murzioğlu'nun hesabındaki parayı bloke eden banka yetkilileri, durumu polise bildirdi. 
     Samsun Emniyet Müdürlüğü'nün İzmir polisi ile bağlantı kurması üzerine, Yankesicilik ve Dolandırıcılık Büro Amirliği ekipleri, bankanın Bornova Şubesi'nde tedbir aldı. 
     Parayı çekmek için banka şubesine gelen Münir A. 55 gözaltına alındı. 
     Münir A'nın üzerinde ''Salih Güntan'' adına düzenlenmiş sahte kimlik bulundu. 
     Olaya karıştığı belirlenen 3 kişinin arandığı bildirildi. 
     
</TEXT>
</DOC>
