<DOC>
<DOCNO> 315535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur42.html </URL>
<DATE> 2005/02/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Okuyamayan küçük Emre'ye baba dayağı 
</HEADLINE>
<TEXT>

     Antalya'da İlköğretim Okulu 1. sınıf öğrencisi, kitabını okuyamadığı ve ders çalışmadığı gerekçesiyle babası tarafından dövüldü. Çocuğa 10 gün ''iş göremez'' raporu verirken, baba hakkında soruşturma başlatıldı. 
     AA muhabirinin aldığı bilgiye göre, Yeniköy Beldesi'nde oturan ve ilköğretim okulunda öğrenim gören E.İ 7 bu sabah okula, yüzünde derin çizik ve morluklar içerisinde geldi. Durumu farkeden sınıf öğretmeni Handan Gürel konu hakkında okul yönetimine bilgi verdi ve okul yöneticileri jandarmaya başvurdu. Jandarmanın başlattığı soruşturma çerçevesinde çocuk, Antalya Adli Tıp Kurumu'nda muayene edildi ve çocuğa darp edildiği için ''10 gün süreyle iş göremez'' raporu verildi. 
     Soruşturmada, E.İ'nin kitabını okuyamadığı ve ders çalışmadığı gerekçesiyle babası Y.İ. tarafından dövüldüğü belirlendi. 
     Jandarma çocuğu soruşturma kapsamında anne M.İ'ye teslim ederken, savcılık babanın gözaltına alınması talimatını verdi. 
     Olayla ilgili soruşturma sürdürülüyor. 
     
</TEXT>
</DOC>
