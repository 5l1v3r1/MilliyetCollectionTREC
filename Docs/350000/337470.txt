<DOC>
<DOCNO> 337470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo47.html </URL>
<DATE> 2005/04/27/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
FIBA Avrupa liginde taraftarlar Fenerbahçe yi yanlız bırakmadı 
</HEADLINE>
<TEXT>

     Basketbolda, FIBA Erkekler Avrupa Ligi dörtlü finalinde, Fenerbahçeli taraftarlar takımlarını yalnız bırakmadı. 
     Tarihinde ilk kez bir Avrupa kupasında dörtlü final oynayan Fenerbahçe'yi izlemek için Abdi İpekçi Spor Salonu'na gelen taraftarlar, takımlarını çoşkuyla destekledi. 
     Fenerbahçeli taraftarlar Abdi İpekçi Spor Salonu'nun büyük bölümünü doldururken, pota arkalarında yer yer boşluklar kaldı. 
     Konuk ekiplerin yaklaşık 100 kişilik taraftarı da salonda yerlerini alarak, takımlarını destekledi. 
     
     PROTOKOL TRİBÜNÜNDE ÖNEMLİ MİSAFİRLER 

     Dörtlü finalde protokol tribününde de önemli misafirler vardı. 
     FIBA Avrupa Başkanı George Vassilakopoulos, Avrupa Direktörü Nar Zanolin ve FIBA Genel Sekreteri Borislav Stankovic, BC Kiev başkanı efsanevi oyuncu Aleksander Volkov'un yanı sıra Basketbol Federasyonu Başkanı Turgay Demirel, Fenerbahçe Kulübü Başkanı Aziz Yıldırım ve yöneticiler de protokol tribününden BC Kiev-Fenerbahçe maçını izledi. 
     
     
     FUTBOLCULAR DA SALONDA 

     Fenerbahçeli bazı futbolcular da erkek basketbol takımının BC Kiev'le yaptığı maçı izlemek üzere salona geldi. 
     Futbol Takımı İdari Koordinatörü Volkan Ballı ile birlikte salona gelen Tuncay, Murat, Volkan ve Recep, karşılaşmayı Fenerbahçe bencinin arkasında izledi. 
     
     MEDYANIN BÜYÜK İLGİSİ 

     Dörtlü finale Türk ve yabancı medya mensupları da büyük ilgi gösterdi. 
     Organizasyona akretide olan 142 Türk gazetecinin yanı sıra 30 Ukraynalı, 14 Rus, 5 ABD'li ve 1 İtalyan gazeteci karşılaşmaları izledi. 
     
     TARAFTARLARA TİŞÖRT DAĞITILDI 

     Dörtlü finali izlemek için salona gelen taraftarlara, arkalarında oyuncuların isimleri bulunan sarı-lacivert tişörtler dağıtıldı. 
     Bu tişörtleri giyerek tribünlerde yerlerini alan taraftarlar, renkli görüntüler oluşturdu. Isınmak için sahaya çıkan Fenerbahçeli oyuncular da taraftarlara tişört attı. 
     Öte yandan, Fenerbahçe Kulübü'nün ''Dörtlü Final'' için getirdiği dans grubu da gösterileriyle taraftarları çoşturdu. 
     
</TEXT>
</DOC>
