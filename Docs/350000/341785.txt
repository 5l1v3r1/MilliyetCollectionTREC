<DOC>
<DOCNO> 341785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/yazar/yilmaz.html </URL>
<DATE> 2005/05/12/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Mahmut Yıldız'a ikinci suç duyurusu 
</HEADLINE>
<TEXT>


Silvan Cumhuriyet Savcılığı'na yaptığı suç duyurusu ile CHP Genel Saymanı Mahmut Yıldız hakkında 28 Mart'ta fezleke hazırlanmasına neden olan müteahhit Mehmet Sait Bilmez, önceki gün de "devleti dolandırma" iddiasıyla savcılığa yeni bir ihbar dilekçesi verdi.. 
Böylece masamın üzerinde duran Mahmut Yıldız dosyalarının sayısı dörde çıktı. Dosyaları geliş sırasına göre yazıyorum Birincisi, Sait Bilmez, 1990-2000 tarihleri arasında Batman Baraj ve HES hidroelektrik santralı inşaatında Yıldız'ın firması Günsayıl'ın taşeronu olarak çalışmıştı. Bu döneme ilişkin 2000 yılında alacak davası açtı. İkincisi, Bilmez'in 18 Mart tarihinde Silvan Cumhuriyet Savcılığı'na verdiği ihbar dilekçesi. Üçüncüsü, Yıldız'ın bana açtığı tazminat davası dosyası. Dördüncüsü de, yine Bilmez'in, Yıldız'ın milletvekiliğinden önce yüklenicisi olduğu Sağ Kanal İnşaatı'nda, yolsuzluk iddiası ile önceki gün Silvan Cumhuriyet Savcılığı'na yaptığı suç duyurusu. 

Başsavcı'dan bakana 
Yıldız'ın suçladığı isimler şöyle Adalet Bakanı Cemil Çiçek, Savcı Erdoğan Bayrakdar, Yargıtay Cumhuriyet Başsavcısı Nuri Ok, istifa eden milletvekili Cemal Kaya ve gazeteci olarak da ben 
Her birimizin mesleklerinden dolayı, başvurduğu yasal kurumlar farklı. Bakan Çiçek Cumhuriyet Savcılığı'na, Savcı Bayrakdar İdare Mahkemesi'ne, Başsavcı Ok ise Yargıtay Cumhuriyet Başsavcılığı'na havale edilmiş. Ben de Asliye Hukuk Mahkemesi'ne... 
Enerji ve Tabii Kaynaklar Bakanlığı'na bağlı Botaş ve EÜAŞ'tan verilen ihalelerle ilgili yürütülen soruşturmanın peşinden, Yıldız'a Silvan'dan dosya üzerine dosya geliyor biz bununla ilgilenelim. 
Bilmez, önceki gün Silvan Cumhuriyet Savcılığı'na yaptığı yeni suç duyurusunda, Yıldız'ın Batman Barajı HES hidroelektrik santralı ve Sağ Kanal İnşaatı'nda hukuk dışı, haksız kazançlar sağladığını ileri sürdü. 
Bilmez, savcılığa yaptığı suç duyurusunda, "devleti dolandırmak, bilirkişilere baskı yapmak" savlarına yer verdi. 

Bilirkişi "yolsuzluk" dedi 
Bilmez'in açtığı alacak davasında, 2001 yılı sonunda, bilirkişiler Selahattin Güleç ve Cengiz Sait Güngen'in raporlarında, müteahhitin yolsuzluk yaptığı belirtilmişti. 
Bilmez, ODTÜ Rektörlüğü tarafından tayin edilen Dr. Engin Erant'ın da yaptığı incelemeler sonucunda, Batman Barajı inşaatındaki hakedişlerde büyük yolsuzluk olduğu gerekçesiyle, 2004 23 esas numaralı dosya ile delil tespit davası da açtı. 
Silvan Asliye Hukuk Mahkemesi'nce 2000 363 esas sayılı dava dosyasında, Güleç ve Güngen'in "Sanığa Mahmut Yıldız 601 bin 648 metreküp ödeneceğine, 344 bin 981 metreküp fazladan ödeme yapılmıştır" ifadelerine yer verildi. 
CHP milletvekili de olan "eski müteahhit" Yıldız'ın, bilirkişi Güngen aleyhine açtığı dava, "takipsizlik kararı" ile keşinleşti. 
Bilmez, savcılığa yaptığı 18 Mart tarihli ihbar dilekçesinde şu ifadelere yer verdi 
"Bayındırlık İşleri Genel Şartnamesi'nin BİGS 39-40 maddesi gereğince baraj bitip 5 yıldır üretime geçtiği, geçici kabul işlemi bir yıl önce yapıldığı ve BİGS 40 maddesi gereğince, geçici kabulün yapıldığı tarihten itibaren 6 ay içinde kesin hakedişlerin çıkartılarak, kesin kabul işleminin yapılması yasal zorunluluk olduğu halde, bugüne kadar Batman Barajı'yla ilgili olarak bu süreçlerin işlemedi. İlgililer hakkında kamu davası açılması için gereğini yapacağınıza inanıyorum." 

Savcılığa ikinci dosya 
Bilmez, önceki gün açtığı üçüncü, "Yıldız dosyasında" Sağ Kanal ve Altın Kum Köprüsü inşaatlarında sayılan 20 kalem üzerinde yapılan yolsuzlukları şöyle sıralıyor 
"1996'da alınan 140 kilometrelik kanal ihalesinde henüz 7 kilometre tamamlandı. Bizim yaptığımız tespitlere göre, toprağın çekildiği mesafe 300 metre olmasına karışılık, 2 bin 800 metre gösterilmiş. Açılan 170 metreküp toprak, kaya parçası olarak kayda geçmiş. Yarmadan çıkan toprak 150 metreye dökülmüş, 2 bin 400 metre gösterilmiş. Kaya parçalanırken dinamit kullanılmış ancak kayıtlarda kırıcı makine farkı alınmış. Batman Barajı Sağ Sulama Kanal İnşaatı'nın kazı, nakliye, gövde bölümlerinde maliyetlerin şişirildiğini tespit ettik. Bugünkü değerlerle, oluşan fark 50 trilyon liranın üzerinde." 
Fezleke halen Adalet Bakanlığı Ceza Komisyonu'nda bekliyor. Savcı ise iddianameyi hazırlamadı. 



</TEXT>
</DOC>
