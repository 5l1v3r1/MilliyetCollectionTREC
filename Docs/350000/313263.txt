<DOC>
<DOCNO> 313263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur55.html </URL>
<DATE> 2005/02/07/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
"2004 Türkiye Gazetecilik Barış Ödülleri" sahiplerini buldu 
</HEADLINE>
<TEXT>

     Türkiye Gazeteciler Cemiyeti TGC tarafından geleneksel olarak düzenlenen ''Türkiye Gazetecilik Başarı Ödülleri'' törenle sahiplerini buldu. 
     AKM'deki ödül töreninde konuşan TGC Başkanı Orhan Erinç, Avrupa İnsan Hakları Sözleşmesi ile Avrupa İnsan Hakları Mahkemesi'nin ifade özgürlüğüne ilişkin içtihatlarının dikkate alındığı bir yaklaşımın 2004 yılındaki Basın Yasası değişikliği ile literatüre girdiğini, ancak önemli sayılabilecek bu atılımın sonunun gelmediğini söyledi. 
     ''Basın Yasası'nın ifade özgürlüğüne aykırı kimi hükümlerini benimsememiz mümkün değil'' diyen Erinç, şunları kaydetti 
     ''İfade özgürlüğünün, Avrupa İnsan Hakları Sözleşmesi'ndeki ölçütlere göre sınırlanabileceği kabul edildikten sonra gerçekleştirilen yeni Türk Ceza Yasası, hem gerilerde kaldığını sandığımız 'fikir suçu' kavramını genişletip yaygınlaştırarak, hem de gazeteciler için kaldırıldığı ileri sürülen hapis cezalarını daha da ağırlaştırarak yürürlüğe gireceği günü bekliyor. Bu da gelenekselleşen, bize özgü demokrasi anlayışından vazgeçilmediğini ortaya koyuyor.'' 
     
     ''TEKELLEŞME EĞİLİMLERİ...'' 
     Erinç, siyasal iktidarın radyo ve televizyon yayınlarının denetimini doğrudan oluşturacağı bir kurul eliyle gerçekleştirme yolunda olduğunu, aynı görüşün radyo ve televizyonların frekans ve band planlamasını yapma yetkisiyle görevli Telekomünikasyon Kurulu'nun oluşturulması için de öngörüldüğünü kaydetti. 
     ''Siyasal iktidarlara böylesine yetkilerin verilmesinin 21. yüzyılda inanılması zor bir geriye gidişin yaşanacağını gösterdiğine'' işaret eden Erinç, şunları söyledi 
     ''Demokrasimizin olmazsa olmazlarından biri sayılan çok seslilik, medya alanında ne yazık ki gereği gibi algılanmıyor. Özellikle yazılı basında tartışma konusu olmayı sürdüren tekelleşme eğilimleri, gerçek çok sesliliği sağlama görevini de yüklenen siyasal iktidarlarca görmezden geliniyor. Bu nedenle de gazeteciliğin kamu hizmeti bölümü yok sayılarak salt bir ticari hizmet olduğu kanısı giderek yaygınlaştırılıyor. 
     Bugün düzenlediğimiz bu tören, bütün engellere karşın gazetecilerin görevlerini yerine getirmedeki kararlılığın en önemli göstergesini oluşturuyor.'' 
     
     BAŞARI ÖDÜLLLERİ 
     Prof. Dr. Melda Cinman Şimşek başkanlığında Prof. Dr. Nilüfer Narlı, Şakir Süter, Ayşenur Arslan, Yalçın Çınar, Turan Yavuz, Mehmet Ocakden, Fuat Ercan, Enis Berberoğlu, Oral Çalışlar ve Zafer Atay'dan oluşan Büyük Seçici Kurul'un değerlendirmesiyle ''2004 Türkiye Gazetecilik Başarı Ödülleri''ni kazananlar, ödüllerini İstanbul Valisi Muaammer Güler, TGC Genel Başkanı Orhan Erinç, TGC Yönetim Kurulu üyeleri ve diğer konuklardan aldı. 
     
     HABER 
     Siyasal, Sosyal ve Ekonomik Vatan Gazetesi'nden Türkan Hiçyılmaz, 6 Aralık 2004 tarihinde yayınlanan ''Amiral Battı'' haberiyle. Hürriyet Gazetesi'nden Necdet Açan'ın 10 Mart 2004 tarihinde yayınlanan ''Sosyetik Fişleme'' başlıklı haberi de övgüye değer bulundu. 
     Çevre, Eğitim, Kültür-Sanat Hürriyet Gazetesi'nden İhsan Yılmaz, 31 Ekim 2004 tarihinde yayınlanan ''Elbe'de Marjinal Bir Türk'' başlıklı haberiyle. Cumhuriyet Gazetesi'nden Akın Bodur, 22 Haziran 2004 tarihinde yayınlanan ''M V Ulla Gemisi'', Akşam Gazetesi'nden Hülya Ünlü de 21 Ekim 2004 tarihinde yayınlanan ''İşte Rapor'' başlıklı haberleriyle övgüye layık görüldü. 
     Spor Vatan Gazetesi'nden Tayfun Bayındır, 9 ve 10 Eylül 2004 tarihlerinde yayınlanan ''Taciz Skandalı'' başlıklı haberiyle. 
     Köşe Yazısı Sabah Gazetesi'nden Umur Talu, 24 Kasım 2004 tarihinde yayınlanan ''Mardin'li Ölü Çocuklar'' başlıklı yazısıyla. 
     Araştırma Milliyet Gazetesi'nden Hasan Cemal, 21 ve 25 Eylül 2004 tarihlerinde yayınlanan ''Hasan Cemal Güneydoğu'da'' başlıklı araştırmasıyla. 
     Röportaj Hürriyet Gazetesi'nden Sebati Karakurt, 10 Ekim 2004 tarihinde yayınlanan ''Kandil Dağında Kadın Bilinci Kürtçülüğü Aştı'' başlıklı röportajıyla. Yeni Şafak Gazetesi'nden Abdullah Muradoğlu 26 Nisan 2004 tarihinde yayınlanan ''Faili Meçhul Cinayetler ve İntiharlar Kenti Batman'', Milliyet Gazetesi'nden Belma Akçura 10 Ağustos 2004 tarihinde yayınlanan ''Gladio Denilen Yapıyı Yönettim'' başlıklı röportajlarıyla övgüye değer bulundu. 
     Spor Köşe Yazısı Fanatik'ten Hamit Turhan, 8 Aralık 2004 tarihinde yayınlanan ''Arka Bahçe'' başlıklı yazısıyla. 
     
     SAYFA DÜZENİ 
     Birinci Sayfa Düzeni Zaman Gazetesi'nden Mustafa Sağlam. Dünya Gazetesi'nden Yusuf Duyar ve Cumhuriyet Gazetesi'nden Hakan Akarsu, övgüye layık görüldü. 
     İç Sayfa Akşam Gazetesi'nden Doğa Özkan. Cumhuriyet Gazetesi'nden İlkay Kılınç ve Radikal Cumartesi Gazetesi'nden Cüneyt Çomoğlu da övgüye değer bulundu. 
     Spor Sayfası Cumhuriyet Gazetesi'nden Özgür Özkü. Milliyet Gazetesi'nden Yılmaz Atakanı ve Yeniçağ Gazetesi'nden Ayhan Polat, övgüye layık görüldü. 
     Karikatür Hürriyet Gazetesi'nden Latif Demirci. 
     Fotoğraf İHA'dan Recep Şeyhoğlu, 17 Ağustos 2004 tarihinde yayınlanan ''Selden Kurtuluş'' konulu fotoğrafıyla. İHA'dan Erol Sennur, 27 Mart 2004 tarihinde yayınlanan ''Cinnete Sigara Molası'' konulu fotoğrafıyla övgüye değer bulundu. 
     
     TELEVİZYON, İNTERNET 
     TV Haber İHA'dan Gökmen Şahin, 28 Kasım 2004 tarihinde yayınlanan ''Önce 10x2 Sonra 4x4'' haberiyle. DHA'dan Ufuk Aktuğ 6 Eylül 2004 tarihinde yayınlanan ''Zehir Gemisi Battı'', NTV'den Nazlı Çelik Öztarhan da 8 Aralık 2004 tarihinde yayınlanan ''İlhami Erdil'' haberleriyle övgüye layık görüldü. 
     TV Haber Program CNN Türk'ten Banu Acun, 23 ve 30 Eylül 2004 tarihlerinde yayınlanan ''32. Gün Ruhlarda Bitmeyen Savaş'' programıyla. CNN Türk'ten Önder İnce 7 Ekim 2004 tarihinde yayınlanan ''32. Gün Mayın Dosyası'', NTV ekibi de 14 Eylül 2004 tarihinde yayınlanan ''Ve İnsan'' programlarıyla övgüye değer bulundu. 
     TV Belgesel CNN Türk'ten Şirin Payzın, 16 Mart 2004 tarihinde yayınlanan ''Hepsi Birer Güldünya'' belgeseliyle. 
     TV Kültür-Sanat-Magazin Programı TRT'den Filiz Ozankaya, 3 Aralık 2004 tarihinde yayınlanan ''Onlar Hep Çocuk'' programıyla. TRT'den Mihriban Tanık, 18 Kasım 2004 tarihinde yayınlanan ''Maçahela Şarkıları'' programıyla övgüye layık görüldü. 
     TV Kamera Çalışması CHA'dan Mücahit Akagündüz, 1 Mayıs 2004 tarihinde yayınlanan ''Felluce Yolu'' görüntüleriyle. 
     İnternet NTVMSNBC 2004 internet çalışmasıyla. Ayrıca ''hurriyetim.com.tr'' ve ''BİA'', haber siteleri övgüye değer bulundu. 
     
     DUYGU ASENA'YA ÖZEL ÖDÜL 
     Bu arada Türkiye Gazeteciler Cemiyeti Yönetim Kurulu, ''2004 Yılı Nezih Demirkent Özel Ödülü''nün, ''basına yaptığı uzun soluklu katkılar'' nedeniyle gazeteci-yazar Duygu Asena'ya verilmesini kararlaştırdı. Duygu Asena törene katılamadığı için ödülünü Cumhuriyet Gazetesi yazarı Oral Çalışlar aldı. 
     
</TEXT>
</DOC>
