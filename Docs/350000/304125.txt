<DOC>
<DOCNO> 304125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur12.html </URL>
<DATE> 2005/01/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Arkadaşları kendisinden korktuğu için okulu bıraktı 
</HEADLINE>
<TEXT>

     Ali TOYDEMİR- Alev GÜRSOY DHA 

      MALATYA'nın Hekimhan İlçesi'nde yaşayan ve 19 Mayıs 2002 tarihinde düzenlenen Atatürk'ü Anma Gençlik ve Spor Bayramı töreninde, belediye görevlisinin fazla gaz döktüğü meşalenin üzerine düşmesi sonucu, yaralanan 12 yaşındaki Erkan Kücür, arkadaşlarının alay ettikleri ve kendisinden korktukları gerekçesiyle okulu bıraktı. 
     Malatya'nın Hekimhan İlçesi'nde yaşayan ve Sivas'a amcasının yanına gelen Kücür, burada okula gitmek istediğini söyledi. 3 yıl önce bayram kutlamaları kapsamında Hekimhan'da fener alayı düzenlendiğini, kendisinin de meşale taşıdığını belirterek, şöyle dedi 
     "Meşalenin gazı bitti. Daha sonra adının Faik Demir olduğunu öğrendiğim belediye çalışanının, meşalelere gaz döktüğünü gördüm. Ben de yanına gittim. O sırada bir arkadaşın meşalesine fazla gaz döktü. meşale alev aldı. Arkadaşımın attığı meşale üzerime geldi. O sırada yerde bulunan gaz bidonu da patladı. Sonrasını hatırlamıyorum.'' Yüzü ile boynu, elleri ve göğüs bölgesi yanan Erkan Kücür, Hekimhan, ardından Kayseri Devlet Hastanesi'ne sevk edilirken, tedavi masraflarını belediye karşıladı. Yanan yerlerindeki izler geçmeyen ve yüzünde şekil bozukluğu oluşan, Erkan Kücür, eğitimini yarıda bıraktı. Olay tarihinde Hasan Çelebi İlköğretim Okulu 3'üncü sınıf öğrencisi olan Erkan Kücür, tedavisinin ardından okula döndüğü ancak, arkadaşlarının kendisiyle alay ettiğini ve kendisinden korktuklarını söyledi. 
     Kücür, "Arkadaşlarımın bazıları benden korkuyorlardı. Bazıları alay ediyorlardı. Öğretmenin, "Derse girme girersen de arka sıralara otur. Arkadaşların senden korkuyor. Ders işleyemiyorum' diyordu. Ben de okulu bıraktım. Sonra Sivas'a amcamların yanına geldim. Burada okula gitmek istiyorum.'' Erkan Kücür, bazı doktorların estetik cerrahi ile yüzündeki şekil bozukluğunun giderilebileceğini söylediklerini belirterek, "Ameliyat için çok para gerekiyormuş. 3 kardeşiz. Babam geçici işlerde çalışıyor. Maddi durumumuz iyi değil. Bu nedenle ameliyat olamadım. Tek isteği. Estetik ameliyat olarak, yüzümün düzelmesi ve okula gitmek. Arkadaşlarımın benden korkmadan benimle oynamalarını istiyorum'' dedi. 
     
</TEXT>
</DOC>
