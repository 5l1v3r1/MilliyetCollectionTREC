<DOC>
<DOCNO> 333956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun15.html </URL>
<DATE> 2005/04/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Talat'tan seçim öncesi son miting 
</HEADLINE>
<TEXT>

     Kuzey Kıbrıs halkı, yarın yeni cumhurbaşkanını seçmek üzere sandık başına gidecek. 
     Lefkoşa'da, seçim öncesi son mitingde konuşan seçimin en büyük favorisi Başbakan Talat, Cumhurbaşkanlığı Sarayı'nın bundan böyle kavganın değil barışın mekanıö olacağını söyledi. 
     Pazar günkü seçimi, ''tarihin dönüm noktası'' olarak nitelendiren Talat, ''dünya nefesini tuttu bizi bekliyor, bu pazar referandumda ortaya koyduğunuz iradeyi yenileyeceksiniz'' dedi. 
     Talat, kalabalığa, ''sizin temsilciniz, sizin sözcünüz, sizin görüşmeciniz olmaktan büyük gurur duyacağım. Haklarınızı, her platformda koruyacağıma, birleşik Kıbrıs çatısı altında Avrupa Birliği hedefinden şaşmayacağıma söz veriyorum" diye seslendi. 
     ''Adada yıllar süren statükonun ortadan kaldırılmasının son aşamasında olduklarını'' ifade eden Talat, kalabalığa seslenerek ''Cumhurbaşkanlığına sizlerin barış sancağı dikilecek'' diye konuştu. ''Kimsenin burnu kanamadan büyük bir dönüşümün barışçı bir isyanla gerçekleştiğini'' kaydeden Talat, bu dönüşümün en demokratik yol olan seçimler aracılığıyla başarıldığını belirtti. 
     Talat, önceki dönemlere oranla çok daha zor ve dikkatli çalışma gerektiren yeni bir döneme girildiğini belirterek, kendisine seçimlerde verilecek güçlü desteğin, sorunların çözümünde kolaylaştırıcı rol oynayacağını söyledi. 
     KKTC'li SOS grubunun konser verdiği şölende meydanda toplanan kalabalık ''Sıra geldi Saray'a, Talat ile dünyaya'' şeklinde slogan attılar. 
     
     Propaganda dönemi bugün sona eriyor 
     Propaganda dönemi 16 nisan saat 18.00'de sona erecek. 
     YSK duyurusuna göre, propaganda için kullanılan duvar ilanlarıyla el ilanları ve diğer her türlü matbuat üzerinde Türk Bayrağı, KKTC Bayrağı, dini ibareler ve Arap harfleriyle yazı bulundurmak yasaklanmıştı. 
     Siyasal partilerin ve bağımsız adayların propaganda için duvar ilanları, şehir ve kasabalarda ilçe seçim kurullarınca, köylerde köy ihtiyar heyetlerince gösterilen yerlere asılarak, her siyasi parti ve adaya aynı ölçüde saha verilmişti. 
     
     Cumhurbaşkanı adayları 
     Yüksek Seçim Kurulu'nun ilan ettiği adaylar, başvuru sırasına göre şöyle 
     Mehmet Ali Talat Cumhuriyetçi Türk Partisi Genel Başkanı ve Başbakan 
     Arif Salih Kırdağ Bağımsız 
     Zeki Beşiktepeli Bağımsız 
     Nuri Çevikel Yeni Parti Genel Başkanı 
     Zehra Cengiz Kıbrıs Sosyalist Partisi adayı 
     Derviş Eroğlu Ulusal Birlik Partisi Genel Başkanı 
     Ayhan Kaymak Bağımsız 
     Mustafa Arabacıoğlu Demokrat Parti Genel Sekreteri 
     Hüseyin Angolemli Toplumcu Kurtuluş Partisi Genel Başkanı 
     
</TEXT>
</DOC>
