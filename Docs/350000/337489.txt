<DOC>
<DOCNO> 337489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur16.html </URL>
<DATE> 2005/04/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Manisalı 1. sınıf öğrencisi Yasemin, yaptığı resimle dünya ikincisi oldu 
</HEADLINE>
<TEXT>

     Manisa'nın Salihli İlçesi'ndeki ilköğretim 1. Sınıf öğrencisi Yasemin Soğancı, Japonya'da düzenlenen 12. Dünya Resim Yarışması'nda 42 bin çocuğu geride bırakarak, gümüş madalya kazandı. 
     Japonya'da bir firmanın düzenlediği ve 57 ülkeden 42 bin çocuğun resimleriyle katıldığı yarışmaya, ''Benim Sevgili Kuşum'' isimli resmiyle katılan Soğancı'nın başarısı, okulunda ve ilçede sevinçle karşılandı. 
     Özel Salihli İlköğretim Okulu Öğrencisi Yasemin Soğancı, AA muhabirine yaptığı açıklamada, resim yapmayı çok sevdiğini, dersleri dışında resimle ilgilendiğini söyledi. Yarışmaya 2 günde yaptığı ''Benim Sevgili Kuşum'' isimli eseriyle katılan Soğancı, dünya ikinciliğini almaktan mutlu olduğunu belirtti. Kuşları çok sevdiğini, bu nedenle yarışmaya kuş resmi yaparak katıldığını anlatan minik ressam, ''Kuş sevgim ve resim sevgim birleşerek bana ödül getirdi. Çok sevinçliyim'' dedi. 
     
     GÜNDE EN AZ 1 SAAT RESİM YAPIYOR 
     Resim çalışmalarına, okul atölyesinin yanı sıra özel çalışmalarıyla da devam eden Soğancı, günde en az 1 saat resim yaptığını belirterek ''Başarım uluslararası alanda sürecek'' dedi. 
     Soğancı'nın Resim Öğretmeni Havale Çolak, öğrencisinin çok özgün yorumlar yapabildiğini kaydetti. Çolak, ''Yasemin renkleri çok güzel kullanabilen, biçim ve figürleri iyi algılayabilen bir öğrenci. Gelecekte çok güzel ödüllere imza atacağına inanıyorum'' diye konuştu. 
     Okul Müdürü Nergiz Akın ise Yasemin'in sahip olduğu enerji ve yaratıcılığını öğretmenleri olarak beslediklerini, aldığı ödülden de büyük mutluluk duyduğunu ifade etti. 
     
</TEXT>
</DOC>
