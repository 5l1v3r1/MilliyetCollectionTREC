<DOC>
<DOCNO> 301650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo19.html </URL>
<DATE> 2004/12/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ziya Doğan Bu sezon için bir hedefimiz yok... 
</HEADLINE>
<TEXT>

     Birinci Süper Futbol Ligi'nin ilk yarısında hayal kırıklığı yaratan Gençlerbirliği, devre arasındaki hazırlıkları için Antalya Belek'i seçti. 
     Ankara'da toplanacak başkent ekibinde, hazırlık çalışmaları 2 Ocak'ta başlayacak. Kampın 16 veya 18 Ocak'ta sona ermesi planlanıyor. Gençlerbirliği'nin kamptaki maç ve çalışma programının ise Teknik Direktör Ziya Doğan tarafından daha sonra belirleneceği bildirildi. 
     Kırmızı-siyahlıların yeni teknik direktörü Ziya Doğan, bu sezon için bir hedeflerinin olmadığını belirterek, ''Gelecek sezon şampiyonluğa oynayan bir takım oluşturmaya çalışacağız'' dedi. 
     Devre arası kampında eksiklerini gidermek istediklerini ifade eden Doğan, ''Benim oyun anlayışımı futbolculara yansıtmak için çalışacağız. Seneye güçlü bir kadro kurmak istiyoruz. Takımın iskeletini bu seneden oluşturacağız. Başkan da onu istiyor'' diye konuştu. 
     
</TEXT>
</DOC>
