<DOC>
<DOCNO> 307589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur26.html </URL>
<DATE> 2005/01/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Tatilcilere megafonla "sis" uyarısı... 
</HEADLINE>
<TEXT>

     Bolu Trafik Bölge Müdürlüğü ekipleri, tatilcileri, Bolu Dağı geçişinde etkili sis konusunda megafonla uyarıyor. 
     Bolu Trafik Bölge Müdürü İlhan Gündoğan, AA muhabirine yaptığı açıklamada, Bolu Dağı'nda etkili sis olduğu konusunda sürücüleri megafonla uyardıklarını belirterek, şöyle dedi 
     ''Tepe lambaları yanık vaziyette sisin etkili olduğu noktalarda bekleyen ekiplerimiz, sürücüleri yakın takip yapmamaları, sis lambaları ve farlarını yakmaları yönünde uyarıyor. Abant Kavşağı'nda görevli arkadaşlarımız ise trafik yoğunluğu yaşandığında trafiği yönlendiriyor.'' Yarından itibaren Bolu Dağı, Abant Kavşağı ve Abant gişelerinde tatilci yoğunluğu beklediklerini ifade eden Gündoğan, sisin bayram tatili süresinde etkili olmasını beklediklerini bildirdi. 
     Gündoğan, Bolu Dağı geçişini kullanacak tatilcilere, şu uyarılarda bulundu 
     ''Sürücülerimiz, yola çıkmadan araçlarının bakımını mutlaka yaptırsın. Tatil yolculuğuna çıkan sürücüler, gidecekleri yere bir an önce varmanın telaşıyla aşırı hız yapmamalı. Sisli havalarda, gerektiğinde aniden durulabilecek kadar hız yapılmalı. Sürücülerimiz, kar yağışı, kaza gibi durumlarda trafiğin durması halinde, görevlilerin olaya çabuk müdahale edebilmesi için sol şeridi mutlaka açık bırakmalı. Vatandaşlarımız, yolculuklarını, trafik bakımından yoğun olan tatilin birinci ve son gününe bırakmamalı.'' Bu arada, Bolu Dağı'nda sisin etkili olduğu Seymenler ve Karanlık Dere mevkilerinde, görüş mesafesinin 10 metreye kadar düştüğü bildirildi. 
     
</TEXT>
</DOC>
