<DOC>
<DOCNO> 335708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/dunya/axdun01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'yla mücadele bir yıl sonra başlar 
</HEADLINE>
<TEXT>


Talabani, Irak ordusunun PKK'yla mücadeleye hazırlanması için bir yıl gerektiğini söyledi 

ANKARA Milliyet 


Irak Cumhurbaşkanı Celal Talabani, PKK'nın da dahil olduğu Irak içindeki yabancı silahlı güçlerle mücadele edilmesi için Irak güvenlik güçlerinin oluşturulması gerektiğini, bunun bir yıl içinde gerçekleşebileceğini kaydetti. 
CNN Türk televizyonunda katıldığı programda, Mehmet Ali Birand'ın sorularını yanıtlayan Talabani, Türkiye ile Irak arasındaki en hassas konunun, PKK KONGRA-GEL'in Kuzey Irak'taki varlığı olduğunu belirterek, Irak hükümetinin ülkede kesinlikle yabancı silahlı güçlere müsaade etmeyeceğini açıkladı. Talabani, "Hükümet, Irak'taki yabancı silahlı güçlere son verilme kararı aldı. Terörle mücadelede kararlıyız" dedi. 

'Silah alıyoruz' 
Talabanı, yeni Irak ordusunun 10 tümenden oluşacağını, ellerinde tank ve uçak olmadığını, ancak zırhlı araç alımına başladıklarını bildirdi. Irak ordusunun hazırlıklarının ve eğitiminin bir yıl sonra tamamlanabileceğine işaret eden Talabani, PKK ile mücadelenin ancak bu aşamadan sonra yürütülebileceği mesajını verdi. 
Peşmerge güçlerinin, sınır koruma ve ulusal ordu olmak üzere ikiye bölüneceğini belirten Talabani, ulusal orduya katılacak olan peşmergelerin, "bölgesel yönetimin kılavuzluğunda" hareket edeceğinin altını çizdi. Talabani, Türkiye ile iyi ilişkiler içinde olabilmek için elinden geleni yapacağını, ikinci sınır kapısı kurulması, Musul'da Türk konsolosluğu açılması ve Türk şirketlerinin Irak'ta yatırım yapması için çaba göstereceğini belirtti. 

DAVETSİZ GELMEM 

"Türkiye'yi ziyaret etmeyi düşünüyor musunuz " sorusuna Talabani, "Artık bir devlet başkanıyım. Davetsiz olmaz" yanıtını verdi. 


</TEXT>
</DOC>
