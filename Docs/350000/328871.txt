<DOC>
<DOCNO> 328871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun43.html </URL>
<DATE> 2005/03/31/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
AİHM, Adalı davasında Türkiye'yi haksız buldu... 
</HEADLINE>
<TEXT>

     Avrupa İnsan Hakları Mahkemesi AİHM , KKTC'de evinin önünde kurşunlanarak öldürülen gazeteci Kutlu Adalı'nın eşi İlkay Adalı'nın açtığı davada, Türkiye'yi haksız buldu. 
     İlkay Adalı'nın 1997 yılında yaptığı şikayet başvurusunu değerlendiren AİHM, 6 Temmuz 1996 tarihinde işlenen cinayet sonrası yapılan soruşturmaların yetersiz olduğu görüşüne vararak, ''Avrupa İnsan Hakları Sözleşmesi'nin 2. maddesinin ihlal edildiğine'' hükmetti. 
     Strasbourg Mahkemesi, ''AİHS'nin etkili başvuru hakkıyla ilgili 13 ve örgütlenme hakkıyla ilgili 11. maddesinin de ihlal edildiğini'' bildirdi. 
     Türkiye, İlkay Adalı'ya, mahkeme masrafları da içinde olmak üzere toplam 95 bin avro tazminat ödeyecek. 
     Eşinin ölümünden Türkiye ve KKTC'nin sorumlu olduğunu iddia eden İlkay adalı, AİHM'ye yaptığı şikayet başvurusunda telefonlarının dinlendiğini ve polis tarafından izlendiğini belirterek, taciz edildiğini ve ayırımcılığa maruz kaldığını ileri sürmüştü. 
     
</TEXT>
</DOC>
