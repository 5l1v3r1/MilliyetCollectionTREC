<DOC>
<DOCNO> 342632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/dunya/dun04.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum Protokolü, AB Konseyi'nde 
</HEADLINE>
<TEXT>


Uyum Protokolü, Komisyon'dan değişikliğe uğramadan geçti 

GÜVEN ÖZALP Brüksel 


Türkiye'nin Ankara Anlaşması'nı "genişlemiş Avrupa Birliği'ne" uyarlayan protokole ilişkin mutabakatını AB'ye iletmesinin üzerinden yaklaşık 1.5 ay geçtikten sonra, Brüksel üzerine düşen ilk adımı attı. AB Komisyonu, protokolü onaylanmak üzere Konsey'e iletti. 
Ankara'dan mart ayı sonunda gönderilen protokol metni üzerinde teknik çalışmalar yapan ve çeşitli servislerinden görüş alan Komisyon, çalışmalarını önceki gün tamamladı. Yapılan çalışmalar kapsamında Türkiye'nin onayladığı metin üzerinde herhangi bir değişikliğe gidilmedi. Metne itiraz edilmediği ve son aşamada metnin üzerinde herhangi bir tartışma ya da görüşme yapılmaksızın kabul edildiği öğrenildi. 

AB ilk adımı attı 
Komisyon, belgeyi Konsey'e göndererek AB'nin atması gereken ilk adımı atmış oldu. Belge, ilk olarak AB Daimi Temsilciler Komitesi COREPER tarafından ele alınacak. Konunun COREPER gündemine çarşamba günü gelmesi bekleniyor. COREPER aşamasında belgeye ilişkin olarak özellikle Rumlardan kaynaklanan tartışmalar yaşanabileceği belirtiliyor. COREPER, incelemesini tamamladıktan sonra belgeyi AB Konseyi'ne iletecek. Konsey de belgeyi Avrupa Parlamentosu'na AP gönderecek. AP, belge konusunda "uzlaşı" içinde olduğunu bildirecek. Bunun ardından belge tekrar Konsey'e gidecek ve onaylanacak. 
Bu onayın ardından ise Türkiye, AB Dönem Başkanı'yla uyum protokolüne imza atacak. Komisyon kaynakları, sürecin planlandığı gibi AB kurumları tatile girmeden önce sonuçlanabileceğini belirtiyorlar. 


</TEXT>
</DOC>
