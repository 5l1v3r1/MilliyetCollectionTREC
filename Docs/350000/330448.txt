<DOC>
<DOCNO> 330448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo11.html </URL>
<DATE> 2005/04/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
FİBA'dan Beşiktaş'a 15 bin Avro para cezası 
</HEADLINE>
<TEXT>

     Uluslararası Basketbol Federasyonları Birliği FIBA , Beşiktaş Kulübü'ne 15 bin avro para cezası verdi. 
     Türkiye Basketbol Federasyonu'ndan yapılan açıklamaya göre, 18 Mart'ta Beşiktaş ile Fenerbahçe arasında BJK Akatlar Spor ve Kültür Kompleksi'nde oynanan FIBA Erkekler Avrupa Ligi çeyrek final serisi 2. maçında, karşılaşmanın FIBA gözlemcisinin yazmış olduğu rapor doğrultusunda, FIBA Avrupa'nın ilgili organları tarafından alınan karar gereğince, maç sırasında yaşanan sportmenlik dışı olaylar nedeniyle Beşiktaş Kulübü 15.000 avro para cezasına çarptırıldı. 
     Açıklamada, kararın dayanağı olarak gösterilen gözlemci raporunda, oyunun, seyircilerin sahaya atmış oldukları çok sayıda bozuk para, çakmak, yumurta ve havai fişek gibi yabancı maddeler nedeniyle birçok kez durduğunun ifade edildiği, aynı zamanda maçın 2. ve 3. çeyreklerinde seyirciler tarafından karşılaşmanın hakemlerine sözlü saldırılar yapıldığı ifadelerine yer verildiği bildirildi. 
     
</TEXT>
</DOC>
