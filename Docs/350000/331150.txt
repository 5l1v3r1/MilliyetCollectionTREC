<DOC>
<DOCNO> 331150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy23.html </URL>
<DATE> 2005/04/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bakan Koç özür diledi Şakacı zihniyetimden dolayı oldu 
</HEADLINE>
<TEXT>

     Kültür ve Turizm Bakanı Atilla Koç, Rus turistlere yönelik sözleri ile ilgili olarak, ''Şakacı zihniyetimin verdiği bir sözle bu hadise olmuştur. Derin bir üzüntü içindeyim'' dedi. 
     Koç, Ankara Büyükşehir Belediyesi ile Anadolu Medeniyetleri Müzesi ve Çevresi Düzenlemesi Ortak Hizmet Projesi Protokolü için Kültür ve Turizm Bakanlığı Toplantı Salonu'nda gerçekleştirilen imza töreninde konuya ilişkin soruyu yanıtladı. 
     Bakan Koç, sözlerine, ''Benim huyumu biliyorsunuz. Dostça münasebetler içindeyim ve dostça münasebetler içinde haddini aşan ve Rusların zenginliğini belli etmek için sözler söyledim'' diyerek başladı. Koç, şöyle konuştu 
     ''Akıbetinin böyle olacağını düşünemediğim, şakacı zihniyetimin verdiği bir sözle bu hadise olmuştur. Ama kastım katiyen bu değildir. Ben gerek valiliğim, gerekse genel sekreterliğim sırasında defalarca Rusya'ya gittim. Rusya'da dostlarım var. Son olarak Moskova Fuarı'nda Ruslar ile beraberdik. 
     Türk yazarlarını Rus diline kazandırma çalışmaları içindeyken bu hadise oldu. Derin bir üzüntü içindeyim. Biz bu insanlara karşı kötü bir niyetimiz olamaz. Zaten olmadığı şuradan belli cumartesi akşamı 700 kadar Rus tur operatörüne ev sahipliği yapacağım.'' Rusya'nın Ankara Büyükelçisi'ne durumu anlatan bir mektup gönderdiğini kaydeden Bakan Koç, Rus turistlerden özür dileyip dilemeyeceğini soran gazeteciye de, ''Ben Türkçe'yi iyi konuşurum. Ama arada sırada espritüel hayatım bana böyle bir söz söylettiyse özür dilemek erdemdir. Özür de dilerim'' karşılığını verdi. 

     
</TEXT>
</DOC>
