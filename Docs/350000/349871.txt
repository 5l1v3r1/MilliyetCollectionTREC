<DOC>
<DOCNO> 349871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/ydemirkol.html </URL>
<DATE> 2005/06/08/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
İyi bir veda ve başlangıç olsun 
</HEADLINE>
<TEXT>



Ersun Yanal devri resmen değilse de bitti. Kazakistan maçı bir devrin sonuna denk geliyor. Grubun başında Nihat'la birlikte dünya çapında üst düzey performans gösteren ender oyuncularımızdan biri olan Yıldıray'dan yararlanamamış olmanın verdiği sıkıntıyı bugün de yaşayacağız. Bugün Yanal'dan beklememiz gereken tek çapalı, tek santforlu ve hücum yönü kuvvetli 4 orta sahalı bir takım. Hüseyin'in önünde Tuncay, Necati, Emre ve Koray'ın yer almasıyla ideal bir ekip olacak. Ama farkı oyuncu tercihi ya da dizilişte değil oyun stratejisinde göreceğiz. Daha ileride oyun kuran, savunmasını çıkaran ve tempo yapan bir takım göreceğiz. Ve umuyorum kazanarak Yanal'a veda edeceğiz. Ama sorun bitmeyecek. Problemin teknik direktör değil Türk futbolunun tamamından, daha da doğrusu bizim bakışımızdan kaynaklandığını bir kez daha göreceğiz. Yeni bir hocayı linç kampanyasında görüşmek üzere... 



</TEXT>
</DOC>
