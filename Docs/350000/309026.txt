<DOC>
<DOCNO> 309026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/ekonomi/aeko.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici güveniyor 
</HEADLINE>
<TEXT>


Türkiye'ye müzakere tarihi verilmesi, tüketici güvenini artırdı. Aralık 2004'te 'tüketici güven endeksi', Temmuz 2004'ten sonraki en yüksek düzeye ulaştı 

EKONOMİ SERVİSİ 

Tüketicilerin gelecek dönemdeki ekonomik durum ve iç talebe ilişkin beklentilerinde iyileşme oldu. Tüketici güven endeksi Aralık 2004'ü yüzde 2.4 artışla kapattı. Endeks değeri temmuz ayından bu yana ilk kez 105 değerini aştı. 
Merkez Bankası ve Devlet İstatistik Enstitüsü'nün DİE ortaklaşa hazırladığı güven endeksi ve tüketici eğilim anketinin Aralık 2004 sonuçları, tüketici güveninde önemli sıçrama yaşandığını ortaya koydu. Hem endekste hem de eğilim anketinde 17 Aralık'taki AB zirvesinin olumlu etkileri gözlendi. 
Endeks değeri 105.2'ye yükselirken endeksin beş alt kolundan dördünde değer artışı yaşandı. Aralıkta, satın alma gücünde yüzde 0.35'lik düşüş olurken gelecek dönem satınalma gücünde bir önceki aya göre yüzde 1.48, iş bulma olanaklarında yüzde 1.38 artış yaşandı. 
Dönemin 'dayanıklı tüketim malı satın almak için uygunluğunda yüzde 4.61 ve gelecek döneme ilişkin ekonomik durum beklentisinde yüzde 3.87'lik artışlar izlendi. 
Tüketici eğilim anketinde ise iyimserlerin oranı arttı. Gelecek altı ayda satınalma gücünün bugünkünden 'daha iyi' olacağını düşünenlerin oranı yüzde 20.3 ile Haziran 2004'ten bu yana ilk kez yüzde 20 sınırını aşarken 'ekonomik durumun daha iyi' olduğunu düşünenlerin oranı yüzde 25.3'ten yüzde 29'a çıktı. Ekonominin gelecek üç ayda daha iyi olacağını düşünenlerin oranı ise yüzde 23.4'ten yüzde 29.1'e yükseldi. 

İş bulma beklentisi arttı 
İş bulma beklentisinin 'biraz artacağını' düşünenlerin oranı ise yüzde 16.6'dan yüzde 18.4'e çıktı. İyimser bakış tüketicilerin harcama eğilimlerine de yansıdı. İçinde bulunulan dönemin 'dayanıklı tüketim malı almak için uygun' olduğunu düşünenlerin oranı temmuzdan bu yana ilk kez yüzde 50 sınırını aştı ve aralıkta yüzde 51.8'e yükseldi. 'Dayanıklı tüketim malı almak için uygun bir zaman değil, alım ertelenmeli' diyenlerin oranı ise yüzde 13.9 ile 2004'ün ikinci yarısının en düşük düzeyine indi. 
Aralıkta tüketicilerin yüzde 92.4'ü konut, yüzde 84.6'sı konut tamiratı, yüzde 91.2'si otomobil alma olasılığının bulunmadığını belirtti. 




</TEXT>
</DOC>
