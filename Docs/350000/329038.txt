<DOC>
<DOCNO> 329038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur13.html </URL>
<DATE> 2005/03/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Tecavüze uğrayan zihinsel engelli kadın anne oldu 
</HEADLINE>
<TEXT>

     Sadun KILIÇ AĞLASUN Burdur , DHA 

      BURDUR'un Ağlasun İlçesi'ne bağlı Çanaklı Beldesi'nde 13 Mart'ta bir kız çocuğu dünyaya getiren 37 yaşındaki zihinsel engelli S.T.'ye tecavüz ettiği ileri sürülen 55 yaşındaki A.S., tutuklandı. A.S. suçlamayı kabul etmezken, bebekten alınan kan örnekleri DNA testi için İzmir Adli Tıp Kurumu'na gönderildi. 
     Annesi D.T. ile birlikte yaşayan S.T.'nin evine zaman zaman odun kırma amacıyla giden A.S., iddiaya göre geçtiğimiz Temmuz ayında zihinsel engelli kıza tecavüz etti. Bir süre daha yardım etme gerekçesiyle giden A.S., S.T.'nin hamile kaldığını farkedince bir daha eve uğramadı. S.T., 13 Mart'ta Bucak Devlet Hastanesi'nde bir kız çocuğu dünyaya getirdi. D.T.'nin Isparta'da yaşayan yakınlarının araya girmesiyle bebek, adı açıklanmayan bir aileye evlatlık olarak verildi. 
     D.T.'nin eniştesi 43 yaşındaki H.Z. durumu araştırınca, tecavüz eden kişinin A.S. olduğunu belirledi. H.Z.'nin ihbarda bulunmasının ardından A.S., jandarma tarafından gözaltına alındı. Jandarma, şüphe üzerine H.Z.'yi de gözaltına aldı. Tecavüzle suçlanan A.S., jandarmadaki ifadesinde suçunu kabul etti. 
     İki zanlı, bugün Ağlasun Adliyesi'ne çıkarıldı. Mahkemede ifade değiştiren A.S., "Ben 4-5 ay önce soba silkmek için onların evine gidiyordum. D.T. ile ilişkiye girmedim'' dedi. Mahkeme heyeti H.Z.'yi tutuksuz yargılanmak üzere serbest bırakırken, A.S. tutuklanarak Ağlasun Cezaevi'ne gönderildi. D.T.'ye tecavüz eden kişinin belirlenmesi için bebekten alınan kan örneği, DNA testi için İzmir Adli Tıp Kurumu'na gönderildi. Bebek ise evlatlık verildiği aileden alınarak, Isparta Sosyal Hizmetler Çocuk Esirgeme Kurumu'na gönderildi. 
     
</TEXT>
</DOC>
