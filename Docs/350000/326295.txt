<DOC>
<DOCNO> 326295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy02.html </URL>
<DATE> 2005/03/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bayrağa saldırıyı AKP ve CHP birlikte kınadı... 
</HEADLINE>
<TEXT>

     AK Parti Grup Başkanvekili Faruk Çelik ile CHP Grup Başkanvekili Ali Topuz, Mersin'deki Nevruz gösterilerinde Türk Bayrağı'na yapılan çirkin saldırıyı TBMM üyeleri olarak kınadıklarını bildirdiler. 
     Çelik ve Topuz yaptıkları yazılı açıklamada, ülkemizin ve devletimizin bağımsız, ulusumuzun özgür olarak sonsuza kadar birlik, bütünlük ve demokrasi içinde korunup yaşatılmasının TBMM'nin en önemli görevlerinden birisi olduğunu ifade ettiler. 
     Rengini, yaşadığımız coğrafyayı vatana dönüştüren aziz şehitlerimizin kanından alan bayrağımızın ülkemizin, ulusumuzun, devletimizin ve bağımsızlığımızın en büyük simgesi olduğu belirtilen açıklamada, şöyle denildi 
     ''Doğada herşeyin yeniden dirilişinin, hayata merhaba deyişinin kutlandığı nevruz gününde şanlı bayrağımıza yapılan çirkin saldırıyı, TBMM üyeleri olarak kınıyoruz. 
     Ülkenin bütünlüğüne, bağımsızlığına ve bayrağına saldıranlar, tarihin her döneminde olduğu gibi bugün de hak ettikleri karşılığı alacaklardır. 
     TBMM olarak şanlı bayrağımızın hep gönderde olması, ulusumuzun ve devletimizin bağımsız olarak varolması için çalışacağız. Milletimiz müsterih olsun.'' 
     
</TEXT>
</DOC>
