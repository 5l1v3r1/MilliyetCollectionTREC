<DOC>
<DOCNO> 305973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/guncel/axgun01.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Göksu'nun ölüm fermanı imzalandı 
</HEADLINE>
<TEXT>


İstanbul Büyükşehir Belediye Meclisi'nin, kurtarılması için trilyonlarca lira harcanan Göksu mesire alanıyla ilgili yapılaşma kararı alması şaşkınlık yarattı 

MEHMET DEMİRKAYA İstanbul 

Tablo ve kartpostallara konu olan Osmanlı'nın eğlence mek nı, tarihi Göksu mesire alanı, İstanbul Büyükşehir Belediyesi Meclisi'nin kararıyla yapılaşmaya açılıyor. 
Vakıflar Genel Müdürlüğü'nün mülkiyetindeki Beykoz Göksu mesire alanındaki 2 parselle ilgili plan kararları, Büyükşehir Belediye Meclisi'nin 4 Ocak'taki toplantısında değiştirildi. Mesire alanının, meclis üyelerinin kararıyla kültür ve ticaret alanı olmasına karar verildi. Mesire alanını düşük yoğunlukta yapılaşmaya açan plan değişikliği teklifine hiçbir meclis üyesi itiraz etmedi. 
1998'den bu yana Küçüksu ve Göksu'yu kurtarmak için trilyonlar harcayarak atıksu arıtma tesisi yapan Büyükşehir Belediyesi, icraatının ve vaatlerinin aksine mesire alanı için yapılaşma kararı almış oldu. 

Müdürlükler karşı çıktı 
Mecliste en büyük muhalefet partisi olan CHP'nin de itiraz etmediği plan değişikliği teklifine, belediyenin Şehir Planlama Müdürlüğü ile Planlama ve İmar Müdürlüğü karşı çıktı. 
Gayrimenkul Eski Eserler ve Anıtlar Yüksek Kurulu Başkanlığı'nın 1974'te ilan ettiği Boğaziçi SİT alanında kalan parsellerden NATO boru hattının geçtiğini belirten Şehir Planlama Müdürlüğü yetkilileri, plan değişikliği teklifine şöyle karşı çıktı 
"Büyükşehir Belediyesi, Göksu mesire alanının korunmasını yatırım programına aldı. Hazırlanan projeler, 2001'de Koruma Kurulu'na sunuldu. Göksu mesiresinin ihya edilmesi amacıyla adı geçen parseller için plan kararları alındı. Meclise sunulan teklif, plan kararlarını değiştirici nitelikte. Bu teklif, Boğaziçi Kanunu, Kültür ve Tabiat Varlıklarını Koruma Kanunu ve bölge bütününe ilişkin hazırlanan plan kararlarına da aykırıdır." 
Planlama ve İmar Müdürlüğü de, mesire alanını yapılaşmaya açan teklife, uygulamadaki planın donatısını azaltıcı, yapı ve trafik yoğunluğunu artırıcı, plan bütünlüğünü bozucu olduğu gerekçeleriyle karşı çıktı. Yetkililer, şu itirazlarda bulundu 
"2863 ve 3386 sayılı Kültür ve Tabiat Varlıklarını Koruma Yasası'nın 57. maddesinde 'Kamu, kurum ve kuruluşları belediyeler dahil koruma kurullarının kararlarına uymak zorundadırlar' denildiğinden, müdürlüğümüzce de uygun görülmemektedir." 

Padişahların bahçesiydi 

Göksu mesire alanı, yaklaşık 175 hektar. Yapılaşmaya açılması istenen 2 parselin büyüklüğü yaklaşık 25 dönüm. Avrupalıların "Asya'nın tatlı suları" adını verdikleri Göksu'daki ilk yerleşim Bizans dönemine kadar uzanıyor. Osmanlı döneminde "kandil bahçesi" adıyla padişahların hasbahçelerinden biri olan Göksu ve çevresine 4. Murat'ın "Gümüş Selvi" adını verdiği biliniyor. 


</TEXT>
</DOC>
