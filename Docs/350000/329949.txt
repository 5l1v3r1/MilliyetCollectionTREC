<DOC>
<DOCNO> 329949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonyas02.html </URL>
<DATE> 2005/04/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kalp hastaları dikkat Bahar coşkusuna kapılmayın 
</HEADLINE>
<TEXT>

     Metin FERAH DHA 

      ABANT İzzet Baysal Üniversitesi Tıp Fakültesi Dekanı Prof.Dr. Cihangir Uyan, kalp-damar hastalarının bahar coşkusuna kapılmalarının ani ölümlere yol açabileceğini söyledi. 
     Bahar aylarında insanların vücudunda hareketi arttıran ve enerji veren hormanların salınımının arttığına dikkat çeken Prof.Dr. Uyan, "Bahar aylarında, vücutlarındaki bu hormonlarda meydana gelen artış nedeniyle kendilerinde bir zindelik hisseden insanlar, bahar coşkusunu yaşamak isterler. Bahar coşkusunu yaşamak için de, içlerinden koşmak, coşmak ve zıplamak gelir. Bu nedenle, kalp-damar hastalarının bu coşkuya dikkat etmeleri gerekir'' dedi. 
     Kalp-damar hastalarının bahar coşkusuna kapılıp aşırı harekette bulunmalarının son derece sakıncalı olduğunu belirten Prof.Dr. Uyan, "Ani coşkular, hoplayıp-zıplamalar, kalp için son derece zararlı. Doğanın bahar değişimine ani adepte olmaya kalkmak, kalp-damar hastalarında ritm bozukluklarının meydana gelmesine, kalp kriziyle ani ölümler gibi istenilmeyen olaylara neden olabilir'' uyarısında bulundu. 
     Bahar aylarında ani coşmaların kalbin işini arttırdığını söyleyen Prof.Dr. Uyan, "Kalbin işinin artmasıyla, efor ve nabız da artıyor. Damarlarında darlık olan ve adele bölgesine yeterli kan gidemeyen kişilerde, bu darlığa bağlı sıkıntı, ağrı ve ritm bozuklukları oluşur. Bunlar da, kalp krizinden ani ölümlere yol açabilir'' dedi. 
     Kalp-damar hastalarına, bahar aylarında salınan hormonların verdiği enerjiyle ani hareket yapmalarını önermediklerini belirten Prof.Dr. Uyan, "Kalp-damar hastalarının, kendilerini bahar coşkusuna birden kaptırmamaları gerekir. Bahar aylarında meydana gelen ani hava değişimleri de, kalp-damar hastalarını olumsuz yönde etkiliyor. Ani hava değişimleri, kalp-damar hastalarında sıkıntılara neden olabiliyor. O nedenle kalp-damar hastalarının mevsim değişikliklerine daha kontrollü adapte olmaları gerekir'' diye konuştu. 
     
</TEXT>
</DOC>
