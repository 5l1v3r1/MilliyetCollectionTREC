<DOC>
<DOCNO> 313822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko45.html </URL>
<DATE> 2005/02/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İTO Başkanı Başarılı bir proje var, kimsenin pisletmeye hakkı yok 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1 inşaatını yapan Evren İnşaat'a fazla ödeme yapıldığı iddialarına ilişkin, ''Şu anda Evren İnşaat'ın 20 trilyon lira alacağı var. Neyin fazla ödemesi Kim uyduruyor bunları '' dedi. 
     Yıldırım, düzenlediği basın toplantısında, yaptıkları işin İhale Kanunu'na tabi olmadığını, dolayısıyla kendilerinin seçtiği 3 firma arasından en uygun olduğunu düşündüklerine işi verdiklerini söyledi. 
     Mehmet Yıldırım, Evren İnşaat'a fazla ödeme yapıldığı iddiasına ilişkin olarak, ''Şu anda Evren İnşaat'ın 20 trilyon lira alacağı var. Neyin fazla ödemesi Kim uyduruyor bunları Hepsinin kayıtları var. Bugüne kadarki ara ödemelerde, ikinci ödeme geldiğinde birincisi ancak ödenmiş. Yani sürekli içerde alacağı kalmış. İlk 3 ay hiç para almadan işe devam etmiştir'' diye konuştu. 
     Kazı sınıflaması hakkında alınan rapora değinen Yıldırım, ''Bunlar ayrı diyor, müfettiş ayrı diyor. Bugüne kadar zaten müfettişler gelip de kimseye gül vermediler. Dananın altında buzağı ararlar. Doğmamış çocuğa herkes don biçiyor. Bu raporlara göre bizim yaptığımız doğru'' dedi. 
     
     ''İTO'NUN SEÇİMİ VAR DİYE GÜNDEME GELDİ'' 
     Yıldırım, bu iddianın 8 ay önce de basında yer aldığını anımsatarak, ''Bugün İTO'nun seçimi var diye gündeme geldi. Bu, Mehmet Yıldırım'ı yıpratma politikasıdır. Ama kimse muvaffak olamayacak. Çamur at izi kalsın yok. Kim yürekliyse gelsin karşıma. Kazılar burada... Mehmet Yıldırım inşaat çavuşu değil, taşıyla toprağıyla uğraşacak. Ben Oda Başkanı'yım'' diye konuştu. 
     Hesapları incelemek, bu hesapları çıkarmak, projeye uygunluk, arazi ve ödemelerin uygunluğu konularının denetim işini 300 milyar liraya 3 ay önce Tekfen Mühendislik A.Ş.'ye ihale ettiklerini, kesin hesapları da bağımsız bir firmanın denetlediğini ifade eden Yıldırım, şöyle devam etti 
     ''Müfettişi ben de isterim. Gelsin. Bizim kamuoyundan kaçıracak hiçbir şeyimiz, gizlimiz yok ama adil, adaletli olsun. Bunların art düşünceli bir şekilde yazılmasına karşıyım. Hiçbir kurumu kimsenin karalamaya hakkı yok. Çok başarılı bir proje var. Bu projeyi de kimseye pisletmem. Hiç kimsenin de pisletmeye hakkı yoktur. Biz gece gündüz demeden çalışarak bir eser ortaya çıkarıyoruz. Takdir beklerken kötek... El insaf. Tabii benim de hukuk çerçevesinde haklarım olacak. Çok büyük bir proje yapılmış. Birileri kıskançlığından, hasetinden çatlıyor. Amaç Mehmet Yıldırım'ı yıkmak. Gelin seçimde yıkın. Seçim var, sandık var. Gelin sandıkta boyunuzun ölçünüzü alın.'' 
     
     ''HİÇ KİMSE PARASIZ ORTAK OLMAMIŞTIR'' 
     Mehmet Yıldırım, pistin gelirine ilişkin iddialarla ilgili olarak da, pistin sahibinin Formula 1 olduğunu, yarışları Türkiye'ye getirmek, etkinlikleri yapmak için kurulan Motor Sporları ve Organizasyon A.Ş.'de MSO Formula 1 İktisadi İşletme Derneği'ni yüzde 30 ortak ettiklerini, yüzde 70 oranında da Formula 1'in payı bulunduğunu anımsattı. 
     MSO'nun sadece masrafları alacağını, tüm karın Formula 1'e gideceğini ifade eden Yıldırım, MSO ile Formula İstanbul Yatırım A.Ş.'ın FİYAŞ yaptığı sözleşmeye göre gelirin tamamının, masraflar düşüldükten sonra yatırımı yapan FİYAŞ'ın olacağını söyledi. Yıldırım, şunları kaydetti 
     ''MSO bir taahhütte bulundu. İlerde Formula 1 bittiğinde eğer MSO'ya bir para gelirse, gelecek para tamamen motor sporlarına harcanacak. Hiç kimse bir çıkar sağlamadı. 50 milyar lira ile kuruldu. Şu anda sermayesi 1 trilyon liradır. 700 milyar lirası Formula 1 şirketi tarafından, 300 milyar lirası dernek tarafından yatırıldı. Hiç kimse parasız ortak olmamıştır. Hiç kimseye çıkar sağlanmamıştır.'' İTO Başkanı Yıldırım, 31 Mayıs'ta bitmesi öngörülen Formula 1 projesinin 11 Haziran'da otomobil fuarıyla açılacağını anımsatarak, ''Zaten bu alanın hemen karşısına bir golf sahası yapılacak. Ağustos ayında yarışlar süresince İstanbul'daki 5 yıldızlı otellerde yer kalmamıştır. İlk defa oteller odalarını fiyatına satmıştır'' dedi. 
     
     ''RAPORUN DAĞITILMASI SUÇ'' 
     Mehmet Yıldırım, soruları da yanıtlarken, kanuni haklarını arayacağını kaydederek, müfettişlerce hazırlanan raporun konu kesinleşmeden dağıtılmasının suç olduğunu, buna rağmen raporun bütün İTO meclis üyelerine dağıtıldığını söyledi. Yıldırım, ''Biz de Türkiye'nin tanınmış, iyi hukukçularıyla çalışarak gerekli itirazlarımızı yapacağız'' diye konuştu. 
     Evren İnşaat'a ilişkin sorular üzerine de Yıldırım, bu şirketin İTO ile daha önceden hiçbir iş yapmadığını, sadece yıllar önce Dünya Ticaret Merkezi'ndeki bir kiracılarının işini üstlendiğini söyledi. 
     Müfettiş Raporu'nda Tekyol firmasının teklifinin dikkate alınmadığı ifadesinin hatırlatılması üzerine Yıldırım, kendi tutanaklarında böyle bir firmadan hiç bahsedilmediğini, faks çektiğini, sadece taşeronluk için müteahhit firmaya başvuru yaptığını belirtti. 
     Yıldırım, FİYAŞ Genel Müdürü Fırat Erkin ve diğer yöneticilerin istifasıyla ilgili olarak da, ''Fırat Erkin ile ilgili suç duyurusunda bulunacağım. Zaten ayrılmasaydı kovacaktım. Beceriksizdi, işini yapamadı. Belgelerin altında onun imzası var. İmza atmasaydı. Niye attı Silah mı dayadılar '' diye konuştu. 
     
     ''SEÇİM ARİFESİNDE HAZIRLANMIŞ KOMPLO'' 
     Mehmet Yıldırım, ''Müfettiş diyor ki Bunlar suçsuz, Mehmet Yıldırım suçlu. Alnını karışlarım öyle adamın. Bunlar seçim arifesinde hazırlanmış bir komplo. Gayem, bu projenin açılışını görmek. Ama Başkan olarak'' dedi. 
     Müfettiş Raporu'nda yer alan ''Yıldırım'ın kendileriyle görüşme yapmadığı'' ifadesine dair de Mehmet Yıldırım, ''Müfettişler benimle bu konu hakkında hiçbir görüşme yapmadılar. Yazılarını yazdılar, İTO da gerekli cevapları yolladı. Müfettiş raporları bunların dediği gibi doğru değil. Ortada bir iddia var. Biz de bu iddiayı çürüteceğiz'' dedi. 
     Yıldırım, iddialar nedeniyle müteahhit firmayla mahkemelik olmak istemediklerini, tarafsız ve bağımsız bilirkişiler aracılığıyla çözülmesi için Sanayi ve Ticaret Bakanlığı'na başvuru yaptıklarını, ancak çözülemezse mahkemeye gidebileceklerini söyledi. 
     Formula 1 yarışlarının reklamlarına ilişkin olarak da Yıldırım, ağırlıklı olarak yurtdışında bu işini reklamını yapan firmaların Türkiye'deki reklamları da yapacağını, ancak yine de Türk firmalarının müracaatlarının değerlendirileceğini söyledi. 
     Yıldırım, yarışların TV yayın haklarının henüz verilmediğini, TV yayınıyla ilgili teklif alınacağını ve buradan Formula 1'in sahibine 4 milyon dolar ödeneceğini, ayrıca 1 milyon 450 bin dolar da çekim masrafının söz konusu olduğunu bildirdi. 
     Yıldırım, tüm dünyada yapılan yarışları yayınlama hakkı alan kanalın Türkiye'deki yarışları da yayınlama hakkı alacağını kaydetti. 
     Bu arada, toplantı sonrasında dağıtılan F. Erkin imzalı ''Formula 1 Yapım Teklifleri Değerlendirmesi''nde, Evren İnşaat, Hazinedaroğlu ve Sistem Yapı firmalarının tekliflerinin değerlendirildiğine yer veriliyor. 
     
</TEXT>
</DOC>
