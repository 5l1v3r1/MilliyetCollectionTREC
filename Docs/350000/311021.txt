<DOC>
<DOCNO> 311021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy06.html </URL>
<DATE> 2005/01/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erdoğan cumartesi günü Güneydoğu Asya'ya gidecek 
</HEADLINE>
<TEXT>

     Başbakan Recep Tayyip Erdoğan, 5 Şubat Cumartesi günü Güneydoğu Asya'da tsunami felaketinin yaşandığı 4 ülkeye gidecek. Başbakan Erdoğan, Cumartesi akşamı Ankara Esenboğa Havalimanı'ndan kalabalık bir heyetle Endonezya'ya hareket edecek. Yaklaşık 12 saat sürecek yolculuğun ardından pazar sabahı Endonezya'nın başkenti Jakarta'ya varacak olan Erdoğan, Endonezya Cumhurbaşkanı Yardımcısı Yusuf Kalla ile görüşecek. 
     Başbakan Erdoğan, 7 Şubat Pazartesi günü Jakarta'dan tsunami felaketinin yaşandığı Açe bölgesine gidecek. Erdoğan buradaki incelemelerinin ardından Malezya'nın başkenti Kuala Lumpur'a geçecek. 8 Şubat Salı günü de tsunami felaketinin yaşandığı Phuket Adası'nda incelemeler yapacak olan Erdoğan, daha sonra Tayland'ın başkenti Banghok'a hareket edecek. 
     Başbakan Erdoğan 9 Şubat Çarşamba günü de felaketin yaşandığı Male'de incelemeler yapacak. 10 Şubat Perşembe günü Male'den Sri Lanka'nın başkenti Colombo'ya geçecek olan Erdoğan, temaslarını tamamlayarak akşam saatlerinde Ankara'ya hareket edecek ve 11 Şubat Cuma sabahı Ankara'da olacak. 
     Güneydoğu Asya gezisinde Başbakan Erdoğan'a bakanlar, çok sayıda işadamı, sivil toplum örgütü temsilcisi ve basın mensubu da eşlik edecek. 
     Erdoğan, ziyaret ettiği ülkelerin yöneticilerine Türkiye'de toplanan yardımları takdim edecek. Ayrıca bölgede okul ve hastane yapmak isteyen hayırsever işadamları için de destek isteyecek. 
     

     
</TEXT>
</DOC>
