<DOC>
<DOCNO> 333882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/axspo01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şovmen Vural 
</HEADLINE>
<TEXT>


Adem Dursun ve Effa'ya attığı tokatlarla gündeme gelen Ankaragücü Teknik Direktörü Yılmaz Vural, "Dünyanın en büyük sahnesinde futbolcu veya hoca şovu uygulayarak göstermeli" dedi 

HAKAN DİLEK 


Ankaragücü Teknik Direktörü Yılmaz Vural futbolcularını tokatladığı için bir ay hak mahrumiyeti cezası aldı. İlginç bir profili var Vural'ın. Ona göre futbol bir şov... Sahada olanlar şovun bir parçası ve samimi bir gösteri var ortada. Peki futbolcularına attığı tokatlar neyin nesi Bir dokunduk, bin "ah" işittik... 
- Sarıyer'i çalıştırırken de bir futbolcunuzu kırmızı kart gördüğü için tokatlamıştınız. 
- Kulübümüzün bizden beklentileri var. Korkunç bir mesai yapıyoruz. Herkes başarı bekliyor. Bu durum gerginlik yapıyor haliyle. Mazeretsiz kazanmanız isteniyor sizden. 
- Maça kadar istediklerinizi anlatamıyor musunuz 
- 1986'dan bu yana çalışıyorum. İstediklerimiz tam anlamıyla sahaya yansıtılamıyor. Buna rağmen medya önünde oyuncularımı suçlamam. Ama bunun sorumlusu hep biz oluruz. 
- Sizin neden daha ileri bir aşamada bulunmadığınız sorusunu kendinize sormanız gerektiği yazıldı - söylendi bu olaydan sonra... 
- Herkes bir şey söylüyor. Ama işin temeline inmek lazım. Her şey son haftalara girerken aleyhinize gelişirken bütün emeği heba edenlere karşı nasıl sakin kalabilirdim Bağırıp, çağırıyorum yanlış oluyor ama inanın sakin olsam bu kez de 'adama bakın oyuncusu atılmış ne kadar sakin duruyor' diyecekler. Salladım elimi ayağımı ama hiç birine de temasım olmadı. 
- Ben babayım severim de döverim de diye açıklama yaptınız... 
- Sevgi varsa tepki de olacak. Binlerce insanın ölümüne yol açan adamı bile asmıyoruz senin böyle bir durumda oyuncularına vurman mı lazım diyeceksiniz. Tabii ki yanlış bir şey yaptığım. Türkiye'de hiçbir hoca kazanan oyuncusunu omuzuma alıp kaldırmadı. Bunu da yaptım ama bu konuşulmuyor. Kritik edenlere bakıyorum kimisi araba çalmış, karısını aldatmış... Ayıptır, önce kendi geçmişinde yaptıklarına baksın... Kaldı ki, Türkiye'de babalık yapmaya kalkanlara bazen iskele babası muamelesi de yapıyorlar... 
- Peki oyuncularınız kasıtlı mı böyle davranıyorlar 
- Hayır. Bizde profesyonellik yok ve futbolcular hep kendisi anlaşılsın istiyor ve hocayı anlamak gibi bir zahmete girmiyor. Sahaya çıkıyor, hiçbir şey almamış gibi bildiğini okuyor. Futbol değil, top oynuyor. Oyuncum beni o büyük mücadelemde yalnız bırakırsa kimse kusura bakmasın ben herkese dalarım, yanımdaki herkese vururum abi. Gerekirse bundan sonra da yaparım. 
- Futbolun şova dönüştüğü görüşüne katılıyor musunuz 
- Bunda bir sakınca yok ki. Siz milyonlarca dolarlık Fenerbahçe'yi marka haline getirip paket olarak sunacaksınız, 55 bin kişilik stadyuma gelen insanlara şov sunmayacaksınız. Olur mu Futbolun sanatsal bir yanı vardır. 
- Nasıl bir şov bu 
- Bütün olaylarıyla stadyumda o anda olan bitenleri kastediyorum. Sadece 11'e 11 maç yapmayı değil. 
- Yani rolleri dağıtılmış bir sahne gibi mi stadyum 
- Çok büyük bir sahne. Dünyanın en büyük sahnesi belki de... Dünyadaki hiçbir aktivite 100 bin insanı yan yana getiremiyor. Bu şovsa onu da bir oyuncunun ya da antrenörün iyi uygulayarak göstermesi lazım. Onu izleyenlere mutluluk yaşatması lazım. 


</TEXT>
</DOC>
