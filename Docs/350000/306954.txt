<DOC>
<DOCNO> 306954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy02.html </URL>
<DATE> 2005/01/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ergezen Bolu Tüneli'nin bitiş tarihi 15 Aralık 2006 
</HEADLINE>
<TEXT>

     Bayındırlık ve İskan Bakanı Zeki Ergezen, Bolu Tüneli'nin yenilenmiş bitim tarihinin 15 Aralık 2006 olduğunu bildirdi. 
     Ergezen, Ankara Milletvekili Eşref Erdem'in yazılı soru önergesine verdiği yanıtta, tünelin 19 Ocak 1990'da, 137 milyon 460 bin dolar bedelle ihale edildiği, işin ilk bitim tarihinin ise 19 Şubat 1994 olduğunu ifade etti. 
     İnşa edilmekte olan tünelin Ankara tarafının iç kaplamasının yapılmamış kesiminde, 12 Kasım 1999'da meydana gelen depremde göçük meydana geldiğini, bu göçüğün artçı depremlerle 400 metrelik alana yayıldığını belirten Ergezen, şunları kaydetti 
     ''İş sigortalı olduğundan, 56 milyon 817 bin 417 ABD Doları tutarındaki hasar, ilgili sigorta şirketi tarafından tazmin edildi. Hasarlı kesimin onarılması için göçen kesime çimento enjekte edilerek doldurulduktan sonra, tünelin yeniden delimi yapılacağından çok büyük maliyetler getirecekti. 
     Ayrıca, çimento enjekte edilen zemin gerekli stabilitesini oturmaları sağladıktan sonra tünelin yeniden delimine başlanabilmesi için geçmesi gereken muhtemel, en erken süre yaklaşık 7 yıl gerektireceği için hasarlı kesimin onarılması uygun bulunmamış, tünelin göçen kısmının by-pass tüneli ile geçilmesi planlanmıştır. By-pass tüneli, tünel boyunu 404 metre kısaltmakta, ancak otoyol uzunluğu bir miktar artmaktadır. 
     By-pass tüneli kısmi güzergah değişikliği nedeniyle terk edilmekte olan tünel bölümü 700 metre kadar olup, bedeli sigorta şirketi tarafından ödenmiştir.'' 
     
     2006 SONUNDA BİTECEK 
     Bakan Ergezen, işin yenilenmiş bitim tarihinin 15 Aralık 2006 olduğunu ifade etti. Terk edilen tünel kesiminde 44 milyon 807 bin 312 doları iş, 12 milyon 10 bin 105 doları fiyat farkı olmak üzere, toplam 56 milyon 817 bin 417 dolarlık iş yapıldığını, bu bedelin sigorta şirketi tarafından ödendiğini belirten Bakan Ergezen, şunları kaydetti 
     ''Otoyol projesi üzerindeki yapıların tamamı 1. derece sismik bölgelerde uygulanması gerekli katsayılar esas alınarak projelendirilmiştir. Tünelin, sadece henüz kazı aşamasında olan Ankara tarafında bir göçük olmuş, iç kaplaması bitirilmiş olan İstanbul tarafında ise deprem sonrası tek bir çizik dahi oluşmamıştır. 
     Viyadükte, tamir edilebilir hasarlar meydana geldi. Zaten depreme karşı projelendirilen yapılarda amaç, tamir edilebilir hasarlarla depremi atlatmaktır. Nitekim, Bolu depremi ile aynı büyüklükte olan Kobe ve San Francisco depremlerinde birçok viyadük yerle bir olmuştur. Kobe'de 7,5 milyar dolar, San Francisco'da 2,5 milyar dolarlık zarar vardır oysa Bolu Dağı Geçişi projesindeki yapılarda hiç hasar olmamıştır. 
     Beton kaplaması, yani yapımı bütünüyle bitirilmiş tüneller, depreme karşı en sağlam mühendislik yapılardır. Dolayısıyla ulaşıma açıldıktan sonra da bu tür bir tehdide maruz kalmayacaktır.'' 
     
     KULLANILAN KAYNAKLAR- 
     Otoyol yapımında sözleşme birim fiyatları ile ve fiyat farkı olarak yapılan ödemelerin dış krediden karşılandığını belirten Ergezen, bu nedenle toplam ödeme olan 180 milyon 18 bin 472 baz fiyat fiyat farkı doların, dış kredilerden karşılandığını bildirdi. 
     
</TEXT>
</DOC>
