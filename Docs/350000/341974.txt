<DOC>
<DOCNO> 341974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur14.html </URL>
<DATE> 2005/05/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Öğrenciler jandarmanın elinden böyle kaçtı 
</HEADLINE>
<TEXT>

     Kocaeli Üniversitesi’nde geçen hafta 1 askerin yaralanmasıyla sonuçlanan olaylarla ilgili gıyabi tutuklama kararı çıkartılan zanlılardan 1’i gözaltına alınarak, karar vicahiye çevrilirken, tebliğde bulunan jandarmaya ’savcılığa teslim olacağını’ söyleyen 2 sanık ise kaçtı. 
     AA muhabirinin aldığı bilgiye göre, Kocaeli 1. Asliye Ceza Mahkemesi, Deniz Gezmiş ve arkadaşlarının idam edilişlerinin yıldönümünde Kocaeli Üniversitesi’nde KOÜ pankart asmak isteyen öğrencilerle, kendilerine müdahalede bulunan jandarma arasında çıkan olaylarla ilgili gözaltına alınan ve önceki gün çıkarıldıkları mahkemece serbest bırakılan 9 sanıktan 3’ü hakkında, savcılığın itirazı üzerine gıyabi tutuklama kararı çıkarttı. 
     Haklarında gıyabi tutuklama kararı çıkartılan sanıklar Özcan İlter ve Kuzey Boy’a da karar, avukatları tarafından Eğitim-Sen Kocaeli Şubesi önünde tebliğ edildi. Avukatla birlikte sendika binası önüne gelen jandarma, öğrencileri savcılığa davet etti. Ancak, İlter ve Boy ’savcılığa kendimiz teslim olacağız’ dedikten sonra kaçtılar. 
     Kaçan 2 zanlının yakalanmasına çalışılıyor. 
     Kocaeli Üniversitesi Umuttepe Yerleşkesi’nde 6 Mayıs Cuma günü meydana gelen olaylarda, inşaat halindeki bir binaya Deniz Gezmiş ve arkadaşlarının idamını protesto eden pankart asmak isteyen öğrencilere, jandarma müdahale etmiş ve 4 öğrenci gözaltına alınmıştı. 
     Gözaltıları protesto eden bir grup öğrenci güvenlik güçlerine taş ve sopayla saldırmış, jandarmanın uyarı ateşi sırasında da Levent Çemder adındaki asker yaralanmıştı 
     
</TEXT>
</DOC>
