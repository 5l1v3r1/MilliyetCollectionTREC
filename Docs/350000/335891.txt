<DOC>
<DOCNO> 335891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko40.html </URL>
<DATE> 2005/04/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Ergezen Bizim bölünmüş yollarımız lüks değil, sükse değil... 
</HEADLINE>
<TEXT>

     Bayındırlık ve İskan Bakanı Zeki Ergezen, ''Bizim bölünmüş yollarımız başkalarının dediği gibi lüks değil, sükse değil, ayaküstü verilmiş bir beyanat değil...'' dedi. 
     Zeki Ergezen, Gölbaşı-Kulu ayrımı-Bala-Kaman-Kırşehir bölünmüş yolu temel atma töreninde yaptığı konuşmada, sağlıklı ulaşımın sadece medeniyet özgürlük kavramlarıyla ifade edilemeyceğini belirterek, bunun, bir ülkenin yatırımlarını yapabilmesi için zaruri olduğunu kaydetti. 
     Ulaşımda medeni ülkeler seviyesine çıkılması gerektiğini ifade eden Bakan Ergezen, ''Bu hizmeti millete çok görmemeliyiz. Ulaşım sadece bugün için değil, gelecek için de önemlidir'' dedi. 
     Ulaşım planı için bütün ulaşım hizmetlerinin paralel gitmesi gerektiğini anlatan Ergezen, şunları söyledi 
     ''Bizim bölünmüş yollarımız başkalarının dediği gibi lüks değil, sükse değil, ayaküstü verilmiş bir beyanat değil... Düşünülmüş, tartışılmış, dünyadaki bölünmüş yolların kriterleri masaya yatırılmış, bu kriterlere göre nerede bölünmüş yol yapılması gerekiyorsa, oraya başlanılmıştır. Yoksa siyasi şov, geleceğe yatırım, seçmenin gücünü arkaya alabilme veya ikinci defa seçim kazanabilme yaklaşım tarzıyla bu yolları yapmıyoruz.'' Söz konusu yollara Türkiye'nin ve Türk milletinin ihtiyacı olduğunu vurgulayan Ergezen, 2007 seçimlerine giderken Türkiye'nin 15 bin kilometre bölünmüş yola kavuşmuş olacağını bildirdi. 
     Ergezen, Türkiye'de karayollarının fiziki standartlarının çok düşük, yolların kalitesiz olduğunu ve bu yolların mevcut trafik yoğunluğunu çekemediği ifade ederek, Türkiye'de yol kriterlerine göre bölünmüş yol yapımının çoktan gerçekleşmiş olması gerektiğini kaydetti. 
     
     SATHİ KAPLAMA SÖYLENTİLERİ KASITLI 

     Bayındırlık ve İskan Bakanı Zeki Ergezen, Niye sıcak asfalt değil de, sathi kaplama yapıyorsunuz söylemlerinin kasıtlı ve maksatlı propaganda olduğunu söyledi. 
     Zeki Ergezen, Gölbaşı-Kulu Ayrımı-Bala-Kaman-Kırşehir bölünmüş yolu temel atma töreninde yaptığı konuşmada, bölünmüş yol çalışmalarıyla Türkiye'nin bir baştan bir başa şantiyeye döndüğünü söyledi. 
     2 sene sonra Ankara'dan çıkan birinin Kayseri, Malatya, Elazığ, Bingöl ve Muş üzerinden Doğubeyazıt'a bölünmüş yolla gideceğini belirten Ergezen, "Ancak bazıları bize Yollarımız niye sıcak asfalt değil diyorlar " dedi. Türkiye'nin yaklaşık 60 bin kilometre karayolu ağının 53 bin kilometresinin sathi kaplama olduğunu ifade eden Bakan Ergezen, şöyle devam etti 
     "Şimdi sathi kaplamalı yola bugüne kadar sesleri çıkmıyordu. Ama biz 15 bin kilometre yolu yapmaya başlayınca Niye sıcak asfalt değil de, sathi kaplama yapıyorsunuz demeye başladılar. Yani önümüzü kesmeye başladılar. 
     Niye sathi kaplama yapıyoruz Sıcak asfalt yapımı için gerekeni düşündüğümüzde rakamlar çok korkunç. 12 metre genişliğinde 1 kilometrelik bir yolun tenzilatsız sıcak asfalt yapımı 420 milyar lira. Yüzde 40 tenzilat yapıldığında bu rakam 270 milyar lira. Biz her sene 3 bin kilometre yol yapıyoruz. Bunun 2 bin kilometresini 2 yönlü sıcak asfalt yapacak olursak, 1.8 katrilyon lira. Ama sathi kaplama 1 kilometre maliyeti 75 milyar, 2 bin kilometre maliyeti ise 150 trilyon lira." Bu söylemlerin kasıtlı ve maksatlı propaganda olduğunu savunan Ergezen, "Biz 150 trilyon lirayı bulmakta zorlanıyoruz. Peki sıcak asfaltı bulamıyoruz diye yolları bölünmüş yol yapmayalım mı Vatandaşlarımız hayatlarını kaybetmeye devam mı etsin Her sene 200 trilyon liranın üzerindeki maddi kayba, 100 bin insanımızın sakatlanmasına seyirci mi kalalım " diye sordu. 
     
     "BU DEDİKODULARA ALDIRIŞ ETMEYİN" 

     Ergezen, siyasetçilere, bürokratlara ve valilere seslenerek, "Bu dedikodulara aldırış etmeyin, kulaklarınızı tıkayın, yolları yapın" dedi. 
     Ergezen, 2007 yılının sonunda Ankara'dan çıkan birinin Adana'ya, Afyon üzerinden Antalya'ya, Afyon-Uşak üzerinden İzmir'e, İzmir'den Bursa'ya, Yalova'ya ve İstanbul'a bölünmüş yolla gideceğini bildirdi. 
     Bunları yapmanın çok zor olmadığına işaret eden Ergezen, "Türk milleti zekidir, kabiliyetlidir, yeteneklidir, beceriklidir. Bunu söylemek yetmiyor. Zekamızı, kabiliyetimizi, yeteneklerimizi orta yere koymalı, milletin menfaatinde birleştirmeliyiz" diye konuştu. Ergezen, 700-800 milyar liraya yapılan yolları 200-300 milyar liraya yapmanın kabiliyet olduğunu vurgulayarak, şöyle devam etti 
     "Asıl kabiliyet, yetenek buradadır. Milleti sevmek de budur. Siz milletten toplanan vergileri zayi edeceksiniz, karınca yürüyüşüyle yol yapacaksınız, her sene kaç bin vatandaşın hayatını kaybetmesine seyirci kalacaksınız işte o zaman gider Avrupalı, Amerikalı ve Japon'un karşısında Yolları nasıl yaptınız, bize yol gösterin diyeceksiniz. Bırak da başkaları bizi örnek, ölçü alsın. Bu işleri nasıl becerdiler diye bizim ülkemiz adres olsun." 
     
     KARAYOLLARI GENEL MÜDÜRÜ ECE 

     Karayolları Genel Müdürü Hicabi Ece de, bölünmüş yolları, kaynakları en etkin şekilde kullanarak, uluslararası standartlara uygun olarak yaptıklarını söyledi. 
     Ece, Gölbaşı-Kulu ayrımı-Bala-Kaman-Kırşehir bölünmüş yolu hakkında da bilgi vererek, toplam uzunluğu 134 kilometre olan bu yolun 89 kilometresinin Karayolları Ankara 4. Bölge Müdürlüğü'nün sorumluluğunda olduğunu belirtti. 
     Bu yolun 40 kilometresinin 3 kısım halinde ihale edilerek, yapım çalışmalarına başlandığını ve 2005 yılında temin edilecek ödenekler çerçevesinde bölünmüş yolun tamamlanmasının planlandığını kaydetti. 
     Törene, AK Parti milletvekilleri Mikail Aslan ve Faruk Koca da katıldı. 
     Törende, Kırşehir Tınaztepe İlköğretim Okulu halk oyunları ekibi de gösteri sundu. 
     
</TEXT>
</DOC>
