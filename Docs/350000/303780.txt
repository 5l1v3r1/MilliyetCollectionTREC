<DOC>
<DOCNO> 303780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur06.html </URL>
<DATE> 2005/01/05/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Konyalıları nasıl bilirsiniz 
</HEADLINE>
<TEXT>

     Kerem PULGAT DHA 

      KONYA Büyükşehir Belediyesi, kentin Türkiye genelinde nasıl tanındığını anlamak için 26 ilde anket yaptırdı. Deneklere 'Konyalıları nasıl bilirsiniz ', 'Çocuğunuzu Konyalı biri ile evlendirmek ister misiniz ' gibi sorular yöneltildi. 
     Muhafazakar yapısıyla bilinen Konya, yurt genelindeki imajını sorgulamak için harekete geçti. Konya Büyükşehir Belediyesi 'Kent Kültürü ve Kentlilik Bilinci Projesi' kapsamında 'Türkiye'de Konya'nın İmajı' konulu anket hazırladı. 
     Ankara, İstanbul ve İzmir başta olmak üzere 26 ilde 2 bin 800 kişinin katıldığı ankette deneklere 'Konyalıları nasıl bilinsiniz ', 'Çocuğunuzu Konyalı biri ile evlendirmek ister misiniz ', 'Bildiğniz ünlü Konyalılar kimler ', 'Konyalı bir aile ile ticaret yapmak istermisiniz ', 'Konya'da yaşamaya mecbur kalsaydınız ne yapardınız ', 'Konya'da yaşasaydınız sizi en çok olumsuz etkileyecek şey ne olurdu ', 'Tatilinizi geçirmek için Konya'yı tercih eder miydiniz ', 'Konya'yı nasıl tanırsınız ', 'Konya'nın plaka numarasını biliyor musunuz ' gibi sorular yöneltildi. 
     Araştırmanın AKP'li Konya Büyükşehir Belediye Başkanı Tahir Akyürek'in talimatı ile ile yapıldığını belirten Sosyal Araştırmalar Merkezi Müdürü Mücahit Küçüktığlı şunları söyledi 
     "Konya'yı doğru bir şekilde tanıtmak için veri hazırlıyoruz. 2 ay önce başladığımız anket çalışması şu anda sonuçlanmak üzere. Bu sonuçları bilim adamları ile birlikte değerlendirip tanıtım çalışmalarımıza buna göre yön vereceğiz. Umarız Konya bundan sonra muhafazakar yapısıyla bilinen bir şehir olmaktan çıkar.'' 
     
</TEXT>
</DOC>
