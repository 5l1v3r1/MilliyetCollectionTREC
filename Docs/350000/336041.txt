<DOC>
<DOCNO> 336041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas13.html </URL>
<DATE> 2005/04/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kıl çadır altında internet... 
</HEADLINE>
<TEXT>

     Şanlıurfa'nın konik kubbeli evleriyle ünlü Harran İlçesi'nde İnternet Haftası dolayısıyla vatandaşlara ücretsiz internet hizmeti verildi. 
     Dünyanın ilk İslam Üniversitesi'nin kalıntılarının yer aldığı alanda Şanlıurfa Telekom Müdürlüğü ve Harran Kaymakamlığı'nca kurulan kıl çadırlarda gerçekleştirilen etkinlik, vatandaşlardan ilgi gördü. 
     İnternet teknolojileri konusunda telekom yetkililerinden bilgi alan vatandaşlardan bazıları, ilk kez tanıştıkları bilgisayarla internete bağlanarak sörf yaptı. 
     Tören dolayısıyla bir konuşma yapan Harran Üniversitesi Enformatik Bölüm Başkanı Doç. Dr. Ahmet Bozkurt, 1960'lı yıllarda savunma amaçlı projelerde kullanılmak üzere tasarlanan bilgisayarın zamanla insanların günlük yaşamlarını kolaylaştıran bir nesne haline geldiğini söyledi. 
     Bilgisayar tarihinin 1940'lı yıllara dayandığını ifade eden Bozkurt, ilk bilgisayarların 30 ton ağırlığında 200 kilovatlık enerji tükettiğini kaydetti. 
     İlk bilgisayarların fonksiyonel özelliklere sahip olmadığını ve yalnızca hesap makinesi gibi kullanıldığını ifade eden Bozkurt, şunları söyledi 
     ''1960'lı yıllarda savunma amaçlı projelerde kullanılmak üzere tasarlanan bilgisayar zamanla insanların günlük yaşamlarını kolaylaştıran bir nesne haline geldi. 1970'li yılların ikinci yarısında bugün kişisel bilgisayar olarak kullandığımız bilgisayarlar tasarlandı. PC kavramının literatüre girmesinden 10 yıl sonra da dünyadaki bilgisayar sayısı 500 binin üzerine çıktı. Bunun üzerine işletim sistemleri piyasaya çıktı.'' Etkinliğe çeşitli okullardan öğretmen ve öğrencilerin yanı sıra çok sayıda davetli katıldı. 
     
</TEXT>
</DOC>
