<DOC>
<DOCNO> 320870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas13.html </URL>
<DATE> 2005/03/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Muhafazakar Yahudilere "helal" cep telefonu... 
</HEADLINE>
<TEXT>

     KUDÜS, DHA 

      İSRAİL'DE bir cep telefonu operatörü, aşırı muhafazakar Yahudiler için bazı teknolojik özelliklerinden arındırılmış 'koşer' Yahudiler için helal cep telefonları piyasaya sürdü. 
     'MIRS Communication' şirketi tarafından özel olarak değiştirilen Motorola marka telefon Hahamlar Komitesi'nden onay etiketi taşıyor. Koşer telefonlarda 1 milyon kişilik dindar Haredi Yahudilerinin yaşam tarzına ters düşmemesi için internet girişi, kısa mesaj hizmeti, video ve sesli posta özellikleri bulunmuyor. Halen 300 bin abonesi bulunan MIRS şirketi, şebeke içi konuşmalarda büyük indirimler de sağlayan 'koşer' cep telefonları sayesinde 100 bin abone daha kazanmayı planlıyor. 
     İsrail'de yüksek teknoloji ürünü yeni nesil telefonlardaki özelliklerin dindar yaşam tarzını tehdit edebileceğine ilişkin endişeler üzerine konuyu araştırmak için hahamlardan oluşan bir komite kurulmuştu. Hahamlar, modern teknolojiye karşı olmadıklarını bildirmekle birlikte, birçok özelliği bulunan cep telefonlarının, 'yozlaşmanın' kapısını aralayabileceğini savunmuşlardı. 
     Özellikle çıplak kadın görüntülerinin ekrana gelmesi ihtimaline karşı, aşırı dindar Yahudilerin evlerinde televizyon bulunmuyor. Radyoya bile sıcak bakmayan bu çevreler için yayımlanan gazetelerde de haham fotoğraflarından başka resim kullanılmıyor. 
     
</TEXT>
</DOC>
