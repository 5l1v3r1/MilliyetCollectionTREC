<DOC>
<DOCNO> 307686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/siyaset/siy02.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne toplantısı 
</HEADLINE>
<TEXT>


Adana'da AKP'li belediye başkanlarının bürokratlarla yaptığı toplantı, AKP içinde tepkiyle karşılandı. Diğer partiler, partizanca davranıldığını savundu 

DHA 


Adana'da, AKP İl Başkanı Abdullah Doğru ve partili belde belediye başkanlarının bürokratlarla yaptığı toplantı tepkiyle karşılandı. İl Tarım Müdürlüğü'nde 15 Ocak'taki toplantıya, AKP Adana Milletvekili Abdullah Çalışkan, Doğru, Seyhan Belediye Başkanı Azim Öztürk'ün yanı sıra, belde belediye başkanları ve valilikte görevli müdürler katıldı. 'Toplantı partiyle ilgili değil. Eleştiriler de haksız. Rica üzerine geldim" diyen Doğru, her ay bir kez buluşan belde belediye başkanlarının, sorunlarını ve çözüm önerilerini bürokratlarla tartıştığını söyledi. 
Çalışkan da, toplantıya neden AKP'li olmayan belediye başkanlarının katılmadığı sorusuna, "Hangi bürokratların katıldığı sizi ilgilendirmez. Herkes katılacak diye bir kural da yok. Bu, yeni kanunla ilgili bilgilendirme toplantısıydı" dedi. 
AKP Adana milletvekillerinden Vahit Kirişçi ve Ali Küçükaydın, toplantıdan haberleri olmadığını belirtti. Bazı partililerin toplantı günü kendisini arayarak katılıp katılmayacağını sorduğunu anlatan Adana Milletvekili Ayhan Zeynep Tekin Börü de şunları kaydetti "Amaç Adana ise, daha önce valimiz başkanlığında çok geniş kapsamlı bir toplantı yapıldı. Siyasi şov amacıyla yapıldıysa çok yanlış. Katılan bürokratlar da yanlış yapmıştır. Bu toplantıda Büyükşehir ve Yüreğir belediye başkanları yok" diye konuştu. 

'Partizanca işleyiş' 
CHP Adana İl Başkanı Serdar Seyhan da, "AKP'nin, bürokratları kendi partisinin siyasi kadroları gibi yönlendirme hakkı yok. Bu devlet yapısı içindeki partizanca işleyiştir" diye konuştu. Adana Valisi Cahit Kıraç'ın toplantıdan rahatsızlık duyduğu öne sürüldü. 


</TEXT>
</DOC>
