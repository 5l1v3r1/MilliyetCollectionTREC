<DOC>
<DOCNO> 314284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/gun01.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer 2 kez veto etmiş 
</HEADLINE>
<TEXT>


Yolsuzluk iddiasıyla gözaltına alınan EÜAŞ Genel Müdür Vekili Piyade'nin, asaleten bu göreve atanmasına ilişkin kararname, 2 kez Cumhurbaşkanı Sezer'den döndü 

AHMET ERHAN ÇELİK - TOLGA ŞARDAN Ankara 

Rüşvet aldığı ve yolsuzluğa karıştığı iddiasıyla önceki gün gözaltına alınan Elektrik Üretim AŞ'nin EÜAŞ Genel Müdür Vekili Önder Piyade'nin, asaleten bu makama getirilmesine ilişkin kararnamenin, "bu göreve atanması uygun bulunmamıştır" yazısıyla iki kez Cumhurbaşkanı'ndan döndüğü belirtildi. 

28 Şubat'ta gitti 
Enerji Bakanlığı'nın bünyesinde çeşitli kademelerde görev alan, irticai kadrolaşma krizi yaşanan 28 Şubat sürecinde görevinden uzaklaştırılan Piyade, AKP yönetiminin parlak bürokratlarından biri olarak EÜAŞ'ın başına getirilmek istendi. Ancak Köşk'e 2003 yılı içinde gönderilen ilk atama kararnamesi, Cumhurbaşkanı Sezer tarafından gerekçe belirtilmeksizin hükümete iade edildi. 
Buna karşın Hilmi Güler, Piyade'nin vek leten de olsa görevinde kalmasında ısrarcı oldu. Alınan bilgilere göre, "vekil" durumunun yaratacağı sıkıntı dikkate alınarak Piyade'nin asaleten atanmasına ilişkin ikinci bir kararname hazırlanarak Köşk'e gönderildi. Bu kararname de iade edilince, Güler, vek let süresinin daha fazla sıkıntıya neden olmaması için Piyade'nin bir aylık izne ayrılmasını sağladı. 
Bir ayın sonunda yeniden görevine dönen Piyade, bir yılı aşkın süre boyunca EÜAŞ'nin başında kaldı. Böylece AKP hükümetinin Köşk'ten dönen atama kararnamelerine bir çözüm olarak geliştirdiği "vek leten görevlendirme" yönteminden yararlanan isimlerin arasına Piyade de katılmış oldu. 
Piyade ve Güler'in isimleri, TÜSİAV'ın geçen yıl eylül ayında düzenlediği 9. Üstün Hizmet ve Başarı ödülleri töreninde bir kez daha yan yana geldi. Güler "Yılın Bakanı", Piyade ise "Yılın Bürokratı" ödülünü aldı. Elektriğe zam yapmaması ve fiyat istikrarını sağlaması nedeniyle "yılın bürokratı" seçilen Piyade'ye plaketini bizzat Güler verdi. 
Güler'in Piyade'ye plaket verdiği tarihlerde, bürokratların telefonlarının dinlenmesini de içeren "teknik takip" devam ediyordu. 

Raporları ciddiye aldı 
Enerji Bakanlığı yetkililerinden alınan bilgilere göre, Piyade ve EÜAŞ üst yönetimine ilişkin müfettiş incelemesi 8 Temmuz 2004 tarihinde başladı. Bakanlık, Teftiş Kurulu soruşturma raporu özelliği taşımadığı halde, rüşvet dahil kuvvetli bulgular içeren ilk bulguları tespit raporu şeklinde Güler'e iletti. Güler, bulgu ve iddiaların ciddiyetini dikkate alarak dokümanları eylül sonunda savcılığa intikal ettirdi. 

25 yıllık memur 

Orman Genel Müdürlüğü'nde 1980 yılında devlet memurluğuna başlayan Önder Piyade, TEDAŞ'ta Özelleştirme Daire Başkanlığı görevinde de bulundu. Piyade, EÜAŞ'ın başına getirilmeden önce TEDAŞ'ta Türkiye Elektrik Dağıtım AŞ Genel Müdürlük görevindeydi. 


</TEXT>
</DOC>
