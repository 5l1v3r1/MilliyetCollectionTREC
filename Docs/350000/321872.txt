<DOC>
<DOCNO> 321872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy21.html </URL>
<DATE> 2005/03/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Erdoğan'dan yurt dışı gezi rekoru 
</HEADLINE>
<TEXT>

     Başbakan Recep Tayyip Erdoğan'ın, iki yıllık başbakanlığı döneminde, 47 ülkeye 87 ziyaret gerçekleştirdiği, böylece dünyanın çevresini 9 kez dolaşmayla eşit olan toplam 362 bin 85 kilometrelik yol katettiği belirlendi. 
     AKP'nin bugünkü grup toplantısında milletvekilleri ile toplantıyı izleyen yurttaşlara "AKP İktidarının 2 yılı" adlı 67 sayfalık bir kitapçık dağıtıldı. Kitapçığın önsüzünü kaleme alan AKP Genel Başkanı ve Başbakan Tayyip Erdoğan, "İktidarımızın iki yılında yaptıklarımızı çok iyi anlamak ve paylaşmak zorundayız. Kendimizi topluma daha iyi anlatmak zorundayız" dedi. Başbakan Erdoğan'ın Ulusa Sesleniş programlarında ya da grup toplantılarında açıkladığı tarım, sağlık, TBMM, ekonomi ve eğitim verilerinin derlendiği kitapçıkta, son günlerde gündeme gelen dış gezilere de yer ayrıldı. Kitapçıkta, Türkiye'nin son iki yıl içinde yoğun bir diplomasi trafiğine sahne olduğu, birçok devlet ve hükümet başkanıyla bakanın ülkeyi ziyaret ettiği belirtildikten sonra, "Başbakan Erdoğan da iki yıllık süre içinde 47 ülkeye 87 ziyaret gerçekleştirdi. Erdoğan, bu ziyaretlerle toplam 362 bin 85 km yol katetti. Bu, dünyanın çevresini tam 9 kez dolaşmaya eşdeğer bir rakam" denildi. 

     
</TEXT>
</DOC>
