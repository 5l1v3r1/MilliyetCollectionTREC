<DOC>
<DOCNO> 300746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/dunya/axdun02.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörle Rus usulü savaş 
</HEADLINE>
<TEXT>


Moskova yönetimi, kaçırılan yolcu uçaklarının 5 dakika içinde düşürülebilmesini sağlayacak bir yasa hazırlıyor 

CENK BAŞLAMIŞ Moskova 


Rusya Parlamentosu Duma , 11 Eylül benzeri bir terör saldırısını engelleyebilmek amacıyla kaçırılan yolcu uçaklarının düşürülmesine olanak sağlayan bir yasa üzerinde çalışmaya başladı. 
Parlamento Güvenlik Komitesi Başkanı Vladimir Vasilyev, Rusya üzerindeki stratejik bir hedefe saldırmak amacıyla kaçırılan yolcu uçaklarının hava savunması tarafından düşürüleceğini açıkladı. İlk okunuşunda onaylanan ve yasalaşabilmesi için iki kez daha onaylanması gereken tasarı, kaçırılan uçakların en fazla beş dakika içinde düşürülmesini sağlayacak bir mekanizma oluşturulmasını öngörüyor. Ancak, Rusya'da bürokrasinin gücünü bilenler, bir yolcu uçağının kaçırıldıktan beş dakika sonra düşürülmesinin olanaksız olduğunu söyledi. Bunun bir nedeni de, yasa tasarısının kaçırılan uçağın düşürülebilmesi için mutlaka üst düzey bir yetkiliden onay alınmasını zorunlu kılması. Uçağın düşürülmesini önce Savunma Bakanı'nın, ona ulaşamaması halinde Genelkurmay Başkanı'nın, ona da ulaşamaması halinde Genelkurmay kararg hındaki sorumlu generalin onaylaması gerekiyor. 


</TEXT>
</DOC>
