<DOC>
<DOCNO> 341374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko07.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Kirvesi mi akıllı, Erdoğan mı 
</HEADLINE>
<TEXT>


Hükümet ile ana muhalefet arasındaki Erdemir polemiği dün de bitmedi. Baykal, İtalya Başbakanı Berlusconi'nin bazı sektörlerde yabancı payını sınırladığını hatırlatarak, "Kim akıllı, Erdoğan mı, kirvesi Berlusconi mi " diye konuştu 

ANKARA Milliyet 

CHP Genel Başkanı Deniz Baykal, Erdemir gibi köklü kurumların yabancılara satışına karşı çıkarken, enerji ve bankacılık sektöründe yabancı sermayeyi sınırlayan İtalya'dan örnek verdi. Baykal, "Başbakan'ın kirvesi, nikah şahidi Berlusconi mi akıllı, Tayyip Erdoğan mı " dedi. 
Baykal, dün CHP grubunda yaptığı konuşmada, hükümetin Erdemir'i özelleştirme girişimine karşı eleştirilerini sürdürdü. Kendilerini özelleştirmeye ideolojik yaklaşmakla suçlayan Başbakan Erdoğan'ı yanıtlarken, Milliyet yazarlarından Güngör Uras'ın İtalya örneğine ilişkin yazısından alıntı yapan Baykal, İtalya gibi AB'nin kurucusu olan bir ülkenin, diğer AB ülkelerinin bazı sektörlerde çoğunluk hissesini ele geçirmesini engellemek yolunda karar aldığını belirtti. Baykal, "Buna, Başbakan'ın kirvesi, nikah şahidi Berlusconi karar verdi. Kim akıllı, Berlusconi mi akıllı, Tayyip Erdoğan mı " diye konuştu. 
Ulusal kurumların satışına ulusal duyarlılık göstermesi gerektiğini kaydeden Baykal, aklı başında kimsenin Erdemir'i satmak istemeyeceğini vurguladı. "Biz olaya ideolojik yaklaşmıyoruz" diyen Baykal, Erdoğan'ı ideolojik bağnazlık yapmakla suçladı. Baykal, "Bunlar başında bu işe de karşı çıkmıştı" diyen Erdoğan'ın, satışın gerekçelerini açıklamak yerine CHP'yi karalama mantığına girdiğini söyledi. 
Erdemir'in İnönü'nün döneminde kurulduğunu anımsatan Baykal, Duyun - u Umumiye'nin borçlarını ödeyip yatırımlar yapan bir kadronun ortaya çıkardığı kurumların bugün satılmak istendiğini söyledi. Erdoğan'ın geçmişle, tarihle ve CHP ile husumet içinde olduğunu kaydeden Baykal, Başbakan'a seslenirken, "Milli mirasa sahip çıkmamış olmanın hesabını bir gün verirsin" dedi. 

Açık oturuma davet 
Baykal, Erdoğan'ı Erdemir'in satışı konusunda bir açık oturuma katılmaya davet etti. Bu arada Baykal, alınteriyle sanayi oluşturmuş kentlerin karşısında teşvikli yeni iller çıkarılmasının haksızlık olacağını savunurken önümüzdeki hafta TBMM'de görüşülecek olan Enerji ve Tabii Kaynaklar Bakanı Hilmi Güler hakkındaki gensoruya dikkat çekti. Baykal, Mavi Akım'da fiyat değişikliğiyle ilgili Enerji Piyasası Düzenleme Kurulu'ndan, "Bir açıklama yapılacağı" yolunda yanıt aldıklarını belirterek, hükümetin kararının bedelini 70 milyonun ödediğini söyledi. 

Erdoğan Eski siyasi refleks Başbakan Erdoğan ise, CHP'yi "Zihnen eski siyasetten kopamayanlar, belli meseleler gündeme geldiğinde eski siyasete ait refleksleri sergiliyor" sözleriyle eleştirdi. Erdoğan, AKP Grubu'ndaki konuşmasında şunları söyledi 
"Son günlerde özelleştirme konusunda muhalefetin sergilediği tavır, esas itibarıyla fikri arka planı zayıf, reflekse dayalı bir tavır. Özelleştirme, kamunun elindeki zarar eden işletmelerin özel sektöre satılması değil. Özelleştirme, devlete, topluma, ekonomiye, kamu sektörüne bakış esasında şekillenen, kamu işletmelerinin satılmasının ötesinde sonuçlar doğuran bir araç. Biz, daha güçlü, daha etkin ve asli fonksiyonlarını eksiksiz yerine getiren bir devlet anlayışını benimsediğimiz için özelleştirmeden yana tavır alıyoruz." 


</TEXT>
</DOC>
