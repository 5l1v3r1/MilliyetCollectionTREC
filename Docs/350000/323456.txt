<DOC>
<DOCNO> 323456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo20.html </URL>
<DATE> 2005/03/13/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Fenerbahçe, Gençlerbirliği maçı öncesi notlar 
</HEADLINE>
<TEXT>

     Fenerbahçe'de, hafta içinde yapılan antrenmanda sakatlanan Alex de Souza, tedavisi tamamlanarak Gençlerbirliği maçına yetiştirildi. 
     Sağ baldırında ödem olan Brezilyalı oyuncu, zorlu lig maçına yetiştirilerek takımdaki yerini aldı. 
     Sarı-lacivertli taraftarlar, Gençlerbirliği mücadelesinde takımlarını yalnız bırakmadılar. Tribünlerde yer yer boşluklar olsa da maç, ligdeki normal potansiyelin üzerinde bir seyirci kitlesine karşı yapıldı. 
     
     
     VAN HOOIJDONK'A SEVGİ GÖSTERİLERİ 

     Teknik direktör Christoph Daum'un, Gençlerbirliği maçının 18 kişilik kadrosunda yedekler arasında yer verdiği Van Hooijdonk, maç öncesi taraftarının sevgi gösterileriyle karşılaştı. 
     Taraftarlar, hafta içinde yaptığı basın toplantısında sezon sonunda Fenerbahçe'den ayrılacağını ve eski takımı NAC Breda'ya gideceğini açıklayan Hollandalı oyuncuyu tezahüratlar eşliğinde tribünlere çağırdı. 
     Numaralı tribündeki taraftarlar, Hollandalı futbolcuya yedek kulübesine geldiği sırada çiçek verdi. 
     İstiklal Marşı okunduğu sırada maraton üst tribünde İngilizce yazıyla ''Aziz Pierre Seni Özleyeceğiz'' yazılı pankart açıldı. 
     Alman teknik adam, Gençlerbirliği maçının hazırlık çalışmalarındaki taktik maçlarında Van Hooijdonk'u as takımda görevlendirmişti. 
     
     TUNCAY CEZALI 

     Malatyaspor maçında kırmızı kart gören Tuncay, takımını Gençlerbirliği karşısında yalnız bıraktı. 
     Sarı-lacivertli oyuncu, bu sezon ilk kez bir lig maçının 18 kişilik kadrosunda yer almadı. 12. haftada Fenerbahçe'nin Büyükşehir Belediyesi Ankaraspor ile yaptığı karşılaşmada sakatlığı nedeniyle yedekler arasında yer alan Tuncay, maçta forma giymemişti. 
     
     YOZGATLI, 6 HAFTA SONRA 11'DE 

     Teknik direktör Christoph Daum, cezalı Tuncay'ın yerine Mehmet Yozgatlı'yı ilk 11'e dahil etti. 
     En son ligin 17. haftasında Konyaspor maçında ilk 11'de forma giyen Mehmet, 6 hafta sonra kadroya girdi. 
     Bu arada PAF Ligi'nde 2 ekip arasında yapılan maçı Gençlerbirliği 2-0 kazandı. 
     
</TEXT>
</DOC>
