<DOC>
<DOCNO> 325993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur08.html </URL>
<DATE> 2005/03/22/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Ölümden önceki mutluluk fotoğrafları 
</HEADLINE>
<TEXT>

     Tekin ATAY-Enis YILDIRIM TRABZON, DHA 

KARS'ın Sarıkamış İlçesi'nde kayak yaptıktan sonra evlerine dönerken Zigana Dağı'nda trafik kazasında ölen Trabzon Yavuz Selim Kemik Hastalıkları Hastanesi Başhekimi yaşındaki Numan Gül ve aile dostu 50 yaşındaki Nilgün Kuloğlu ile kazada yaralanan Numan Gül'ün doktor eşi 40 yaşındaki Uğur Gül ve arkadaşları 42 yaşındaki İbrahim Serter'in, kaza öncesi hatıra fotoğrafları çektirdikleri ortaya çıktı. 
     Kaza önceki gün saat 21.00 sıralarında Trabzon'un Maçka İlçesi Bekçiler Mevkii'nde meydana geldi. Hafta sonu tatilini, doktor eşi Uğur Gül ve aile dostları, emekli memur Nilgün Kuloğlu, sigortacılık yapan İbrahim Serter ile birlikte Kars'ın Sarıkamış İlçesi'ndeki kayak tesislerinde geçiren Trabzon Yavuz Selim Kemik Hastalıkları Hastanesi Başhekimi Op. Dr. Numan Gül yönetimindeki 61 DR 796 plakalı cip, Zigana Dağı'nda kontrolden çıkarak yaklaşık 100 metrelik uçuruma yuvarlandı. Kayalara çarparak hurdaya dönen cipi kullanan Başhekim Numan Gül ve ön koltukta oturan 2 çocuk annesi Nilgün Kuloğlu öldü. Aracın arka koltuğunda bulunan Uğur Gül ve İbrahim Serter ise yaralanarak Nümune Hastanesi'nde tedavi altına alındı. 
     Yolculuk sırasında midesi bulandığı için aracın ön koltuğuna geçtiği belirtilen Nilgün Kuloğlu'nun cesedi, askerler tarafından yaklaşık 3 saat süren çalışmalar sonucunda önce araçtan, ardından iple bağlanarak uçurumdan güçlükle çıkarıldı. İlk belirlemelerde kazanın yoldaki buzlanma nedeniyle meydana geldiği anlaşıldı. 
     
     SON FOTOĞRAFLAR 

     Başhekim Numan Gül, eşi Uğur Gül ve aile dostları Nilgün Kuloğlu ile İbrahim Serter'in, kazanın olduğu gün Sarıkamış'taki kayak merkezinde hatıra fotoğrafı çektirdikleri belirlendi. Kendilerini bekleyen sondan habersiz, geçirdikleri güzel anları fotoğrafla ölümsüzleştiren Numan Gül ve Nilgün Kuloğlu'nun bir daha hiç göremeyecekleri kareler, tedavileri süren ve sağlık durumlarının iyiye gittiği belirlenen Uğur Gül ile İbrahim Serter'e acı hatıra kaldı. 
     20 YILDIR BAŞHEKİMDİ 
     Trabzon'un Maçka İlçesi'nde önceki gece geçirdiği trafik kazası sonucu hayatını kaybeden Kemik Hastalıkları Hastanesi Başhekimi Dr. Numan Gül, 20 yıldır başhekimlik görevini yürütüyordu. 
     Trabzon Eski Sağlık Müdürü Dr. Fatih Niyazoğlu, AA muhabirine yaptığı açıklamada, Dr. Gül'ün kendisi için çok önemli ve örnek alınabilecek bir kişilik olduğunu ifade ederek, ''Çok değerli bir ağabeyimi ve önemli bir dostumu kaybettim. Sağlık camiası da çok önemli bir idarecisini kaybetti'' dedi. 
     Dr. Gül'ün 20 yıl aynı hastande başhekimlik yaptığını da hatırlatan Niyazoğlu, ''Dr. Gül, bu görevini en iyi şekilde yerine getirdi. 28 yıldır insanlara sağlık hizmeti sunuyordu. Hastaneyi kuran, bu hale getiren ve bölge hastanesi olmasını sağlayan bir idareciydi. Çok iyi bir doktordu ve binlerce hastayı iyileştirmişti'' diye konuştu. 
     Trabzon Tabip Odası Başkanı Dr. Ahmet Ömeroğlu ise Dr. Gül'ün memleketine uzun yıllar çok büyük hizmet verdiğini vurgulayarak, ''Trabzon'a 20 yıldır bitmek bilmeyen enerjisi ile hizmet verdi. Son derece sevecen, dost canlısı bir kişiliğe sahipti. Trabzon'da iyilik yapmadığı hemen hemen hiçkimse yoktur. Başı derde giren, sıkıntısı olan hereke yardıma koşardı'' dedi. 
     Trabzon Numune Hastanesi'nde tedavi altına alınan yaralılar İbrahim Sertel ile Numan Gül'ün eşi Numune Hastanesi Cildiye Uzmanı Dr. Uğur Gül'ün sağlık durumlarının iyi olduğu bildirildi. 
     Öte yandan, Karadeniz Teknik Üniversitesi, Tıp Fakültesi'nde düzenlenen 14 Mart Tıp Bayramı etkinliklerinde, meslekte 25 yılını dolduran Uğur Gül'e ödülünü Numan Gül ile doktor olan oğlu Orkun Gül'ün verdiği fotoğraf, ailenin son fotoğraf karelerinden biri olarak hafızalarda kaldı. 
     Trabzon'un Maçka İlçesi Bekçiler mevkiinde, 20 Mart Pazar gecesi, Kemik Hastalıkları Hastanesi Başhekimi Numan Gül yönetimindeki 61 DR 796 cipin uçuruma yuvarlanması sonucu Numan Gül ve Nilgün Kuloğlu ölmüş, İbrahim Sertel ile Numan Gül'ün eşi Trabzon Numune Hastanesinde görevli Cildiye Uzmanı Uğur Gül yaralanmıştı. 
     
</TEXT>
</DOC>
