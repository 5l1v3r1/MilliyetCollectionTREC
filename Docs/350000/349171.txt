<DOC>
<DOCNO> 349171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur19.html </URL>
<DATE> 2005/06/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Zehirli gemide çalışmalar yavaş ilerliyor 
</HEADLINE>
<TEXT>

     Hatay’ın İskenderun Körfezi’nde, 6 Eylül 2005 tarihinde 2 bin 200 ton toksik atıkla batan M V Ulla gemisinin yükünün çıkarılması için çalışmalar sürüyor. 
     Önceki gün başlanan çalışmalar sırasında, geminin iki ambarındaki toksik atıktaki sertleşme nedeniyle çalışmaların istenilen hızda gerçekleştirilemediği öğrenildi. 
     Alınan bilgiye göre, toksik atığın dış yüzeyi vidanjörlerle emilerek vakumlandı ve Mercury gemisine aktarıldı. Ancak, yükün kompresörlerle delinmesi sırasında beklenenden daha sert hale geldiği görüldü. 
     Delik açılarak içinde halen granül şeklinde olduğu düşünülen atık maddenin emilerek gemilere aktarılması çalışmalarında, sertleşme nedeniyle zorunlu yavaşlama meydana geldi. 
     Çalışmaların daha seri hale getirilmesi için İstanbul’dan vakumla emişi artıracak yeni malzemeler getirileceği öğrenildi. 
     Bu arada, atık çıkarma işinin en önemli unsurlarından olan 6 dalgıç da sürekli çalışmalara katılıyor. Dalgıçların, 45 dakika deniz altında kaldıktan sonra, BC-1 Platformu’ndaki basınç odasında yaklaşık bir saat kaldıkları bildirildi. 
     İskenderun Deniz Ticaret Odası Başkanı Bülent Kavsak da körfez için uzun süre sıkıntı yaratan, balıkçıları ekonomik olarak olumsuz etkileyen gemi yükünün çıkarılmaya başlanmasından memnun olduklarını belirtti. 
     
</TEXT>
</DOC>
