<DOC>
<DOCNO> 309822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun12.html </URL>
<DATE> 2005/01/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Sözde Ermeni soykırımında ölenlerin mirasçılarına ilk ödeme... 
</HEADLINE>
<TEXT>

     Amerikan sigorta şirketi New York Life Insurance, sözde Ermeni soykırımında ölen Ermenilerin mirasçılarına ilk ödemeyi yaptı. 
     Sigorta şirketi ile bu şirkete 1915 yılından önce hayat sigortası yaptıran ve sözde Ermeni soykırımında ölen Ermenilerin mirasçıları arasında varılan anlaşmaya göre, ABD'deki beş Ermeni vakfına dün 333 bin 333'er dolar ödeme yapıldı. 
     Sözde soykırım kurbanı Ermenilerin mirasçıları adına davaya bakan avukat Brian Kabateck, Ermeni vakıflarına yapılan ilk ödemelerin, Birinci Dünya Savaşı'ndan önce Ermenilere 2300 adet poliçe satan New York Life Insurance şirketi ile mirasçılar arasında varılan anlaşma sonucu ödenmesinde mutabık kalınan 20 milyon dolarlık tazminat kapsamında yapıldığını kaydetti. 
     Anlaşma çerçevesinde sigorta şirketinin mirasçılara en az 11 milyon dolar, vakıflara 3 milyon dolar ve idari masraflar içinse 2 milyon dolar ödeme yapması bekleniyor. Geri kalan yaklaşık 3 milyon dolarlık miktarınsa Los Angeles'ta faaliyet gösteren 4 Ermeni vakfına ödeneceği belirtildi. 
     Sözde soykırım kurbanı olduğu iddia edilen poliçe sahibi Ermenilerin mirasçılarının 16 Mart'a kadar başvuruda bulunarak, anlaşma bağlamında New York Life Insurance şirketinin yapacağı ödemelerden yararlanabilecekleri ifade edildi. 
     Davanın resmi sitesi durumundaki www.armenianinsurancesettlement.com'da yer alan bilgilere göre, New York Life Insurance şirketi, Osmanlı İmparatorluğu'ndaki Ermenilere yönelik ilk poliçeleri 1875 yılında dağıttı ve poliçe satışı 1915 yılına kadar devam etti. 
     
</TEXT>
</DOC>
