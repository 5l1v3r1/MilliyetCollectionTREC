<DOC>
<DOCNO> 313265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonyas02.html </URL>
<DATE> 2005/02/07/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Kaçkar'da helikopterli kayak 
</HEADLINE>
<TEXT>

     Muhammet KAÇAR DHA 

      RİZE'nin Çamlıhemşin İlçesi'ndeki Kaçkar Dağları'nda Heliski' helikopterle kayak sporu için incelemelerde bulunup denemeler yapan Turkey Heliski organizasyon şirketinin sahibi İsviçreli Thierry Gasser, bölgenin Heliski sporu için oldukça elverişli olduğunu açıkladı. 
     Yarından itibaren Rize'ye gelecek maceracı turist gruplarıyla, Kaçkar Dağları'nda Heliski' yapacak olan Thierry Gasser, ikisi Türk 6 kişilik ekibiyle birlikte dün Kaçkar Dağları'nda incelemelerde bulundu. 
     Yaptıkları denemeler sonucunda Kaçkar Dağları'nın Heliski sporu için oldukça ideal bir yapıya sahip olduğunu belirlediklerini vurgulayan Gasser, "Daha önce Kanada, Alaska, Himalayalar ve Kafkaslar'da yapılan bu spor, bundan böyle Avrupa'ya yakın olan Türkiye'de yapılacak. Yaptığımız incelemelerde, Kaçkar Dağları'nda 2 metre yüksekliğinde çok sağlam sıkışmış kar tabakası, bunun üzerinde de 40 santimetre yüksekliğinde daha yumuşak bir tabaka olduğunu saptadık. Bu zemin, Heliski sporu için çok elverişli'' dedi. 
     Avrupa'ya yakınlık, seçilecek dağların büyüklüğü ve tepelerin 3 bin metre civarında olmasının büyük avantaj olduğunu vurgulayan Gasser, "Kolay ulaşım, konaklama tesislerinin sayısı ve turizm alanındaki devamlı kalkınma arzusu, Türkiye'yi tercih etmemize neden oldu. Şimdilik fazla bilinmese bile, Heliski sporu önümüzdeki yıllarda hem Türkiye'nin, hem de Rize yöresinin turizm kaynağı olacaktır'' diye konuştu. 
     Gasser, özellikle macera tutkunlarının tercih ettiği Heliski için Kaçkar Dağları'nda neler yapacaklarını ise şöyle anlattı 
     "Dünyada sınırlı bölgelerde yapılan Heliski, kayakçıların helikopterle tepelere bırakıldığı ve oradan kaymalarının sağlandığı bir spor türüdür. Bu sporun en önemli özelliği, kayak merkezleri ve pistlerden uzakta, bakir dağlarda, bol karlı ortamda yapılmasıdır. Kaçkar Dağları'nda geniş bir bölgede yapılacak etkinliklerde 3 bin 900 metre yüksekliğe kadar çıkılacaktır. İsviçreli pilotlarımız, sporcularımızı dünya çapında tecrübeli İsviçreli, İtalyan ve Fransız dağ rehberleri eşliğinde tepelere bırakacak ve gerekli tüm güvenlik önlemleri altında bu spor gerçekleştirilecek.'' Yarından itibaren, 16 kişilik kafileler halinde Rize'ye gelecek yabancı turistler, Kaçkar Dağları' nda Heliski yapacak. Kaçkar'da, iki ay boyunca toplam 60 yabancı sporcunun Heliski yapacağı belirtilirken, Rize Valisi Enver Salihoğlu, Heliski sporunun, yörenin tanıtımı açısından büyük önem taşıdığını söyledi. 
     
</TEXT>
</DOC>
