<DOC>
<DOCNO> 304258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/bila.html </URL>
<DATE> 2005/01/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sevinçli bir telaş... 
</HEADLINE>
<TEXT>


CHP'liler kendileriyle uğraşmayı seviyorlar. Ufukta kurultay görününce yine canlandılar. Büyük bir heyecan içinde CHP kulisleri. Telefon trafiği yoğunlaştı, delege hesapları, pazarlıkları yine sahnede... 
CHP, 29 Ocak'a kadar enerjisini yine içe harcamak zorunda. 
Kime sorsanız, "Yine mi kurultay " diye şik yet eder gibi yapıyorlar ama içten içe bir mutluluk duydukları da heyecanlarından belli oluyor... 
Sarıgül bahane... 
Kurultay hesaplaşması CHP'lilerin siyasi tatmin sağladıkları en kolay yol... 
CHP'deki muhalefet sevinçli bir telaş içinde... 
Gökte aradıklarını yerde buldular, kurultay önlerinde... 
Muhalefet kulisine bakarsanız, sanki Baykal'ı devirecekleri kesinmiş de yerine kimi getirecekleri konusunda kararsızlarmış gibi... 
Birbirlerine genel başkanlık ikram ediyorlar. Nazik bir yarış içinde 
- Ben istemiyorum, sen çık... 
- Yok efendim, ben ne yapacağım genel başkanlığı, siz çıkın, biz arkanızda duralım... 
- Olur mu efendim, sizin hakkınızdır, benim zaten gözüm yok, siz buyurun çıkın, biz sizi destekleyelim, olmazsa şunların da desteğini alır geliriz... 
- Valla bilmiyorum ki, ben mi çıksam, olmazsa çıkayım... 
Peki Sarıgül ne oldu 
Baykal muhalifleri Sarıgül'ü unutmuş görünüyorlar. Sarıgül, kurultay minderini serdirdi ya yeterli görülüyor. Muhalif ekipten kimse Sarıgül'ü genel başkan adaylığına uygun görmüyor. Minder ondan, genel başkan adaylığı diğer muhaliflerden... 
Kemal Derviş, akla gelen ilk lider adayı ama "Ben yokum" demiş. Ama Sarıgül de içine sinmiyormuş, "Dur bakalım, projelerini bir görelim" mesajı vermiş kulislere göre... 
Derviş, Sarıgül'ün "sosyal demokrasi projeleri"ni görüp inceleyecek... 
Bir diğer rivayete göre Derviş, Zülfü Livaneli'nin adaylığını istiyormuş. Livaneli ise Derviş çıksın dedikten sonra, çıkmayacaksa, "belki" noktasındaymış... 
Prof. Dr. Hurşit Güneş ise adaylıkta kararlı görünen tek muhalif gibi. Bugün yarın adaylığını açıklaması bekleniyor. 
Celal Doğan, ikili formülle gündemde Ben genel başkan, Derviş başbakan formülüyle zemin yoklaması yapıyormuş... 
Başka 
Grup Başkan Vekili Prof. Dr. Haluk Koç, üzerinde yoğunlaşan "Genel başkan ol" baskılarını, değerlendirme sürecinde... 
CHP'de sevinçli bir telaş var... 
Peki, aday adayları arasında Deniz Baykal'ı liderlikten devirecek güçte biri var mı, derseniz... 
"İşte şu" diyeceğiniz kimse yok... 
Lideri devirecek lider adayı gelişinden belli olur. 
Henüz böyle bir geliş yok... 
Aday adayları içinde seçilmiş, bir tabana sahip kimse yok ki, böyle bir geliş olsun. Hepsi Baykal'ın seçtiği kontenjan milletvekilleri. Seçilene kadar Baykal'ın gözüne girmeye çalışan, seçildikten sonra da, "Ben niye lider olmayayım Üzerimde baskı ve ısrar da var" diyerek, muhalefete veya muhalefet içinde muhalefete geçen simalar... 
İçlerinde halkla teması olan tek kişi yine Sarıgül ama onun da rüşvet almadım, vermedim uğraşı birinci sorunu. Lider bu uğraşla gelmez... 
Fazla sürmez, iş Baykal kalsın da etrafı değişsine düşüp, Parti Meclisi listesine girebilme yarışına dönüşür... 
Olan, sevinçli telaşın götüreceği enerjiye olur... 



</TEXT>
</DOC>
