<DOC>
<DOCNO> 325979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo23.html </URL>
<DATE> 2005/03/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erzik Türk futbolunda masaya yumruğu vurmanın zamanı geldi 
</HEADLINE>
<TEXT>

     UEFA Asbaşkanı Şenes Erzik, ''Türk futbolunun bir genel seferberlik içerisinde, yeni bir vizyonla, yeniden yapılanmaya ihtiyacı var'' dedi. 
     İstanbul Teknik Üniversitesi Beden Eğitimi Bölümü tarafından üniversitenin Ayazağa Yerleşkesi'nde düzenlenen ''UEFA kriterlerine hazır mıyız '' konulu seminere katılan Şenes Erzik, önemli açıklamalarda bulundu. 
     Sadece Futbol Federasyonu'nun değil, kulüpleriyle birlikte Türk futbolunun bir genel seferberlik içerisinde, yeni bir vizyonla, yeniden yapılanmaya ihtiyacı olduğunu kaydeden Erzik, şöyle konuştu 
     ''Bu yeniden yapılanmanın temel taşı, olmazsa olmazı, etik anlayış olacaktır. Klasik deyimle 'beyaz sayfa açılacak' derler. Beyaz, yeşil, kırmızı sayfa hiç önemli değil. Temel taş, etik anlayış olacaktır. Yani biz herkesten, her şeyden önce bir karar vereceğiz futbol topluluğu olarak. Klasik mazeretlerden kendimizi sıyıracağız. 'Deveye sormuşlar boynun niye eğri, nerem doğru ki demiş.' Bu gibi mazeretleri bir tarafa bırakacağız. Biz önce kendi spor, futbol topluluğumuzu yeniden yapılandırırken, temelden başlayacağız. Bu etik anlayışı Türk futboluna getirmek göründüğü kadar da zor değil. İnandırıcı olmamız lazım. Bunun için de önce kendimizi düzeltmemiz lazım. Bizler, yani yönetenler başta olmak üzere, futbolun tüm sektörlerine bu niyetimizi açık açık belli etmemiz lazım. Şampiyonluklardan bazı şeylerin daha öncelikli olduğunu, müsabakaları kazanmaktan bazı kavramların daha öncelikli olduğunu anlatabilmemiz lazım. Maalesef bugün bunları görmüyoruz.'' 
     
     ''BELKİ DE GEÇ KALDIK'' 
     ''Önümüzde 2 milli maç var. Bu maçlar öncesi bile hiç ummadığınız yerlerden, tırmandırıcı, provoke edici beyanlar duyuyorsunuz. 'Böyle olursa böyle olur'' gibi... Benim söylediğimin tam tersine demeçler görüyorum. Bir şey yapmak lazım. Futbol Federasyonu'nun Onursal Başkanı olarak, bunlardan rahatsızlık duymak yerine, bu arkadaşlarla oturup, 'buradan geri dönmemiz lazım, başka mesajlar vermemiz lazım' deme zamanıdır artık, belki de geç kaldık. 
     Yeniden yapılanmamız, yeni bir misyonla, yeni oluşum lazım. Futbolu yönetenlerin biraraya gelip, bu kötü ve arzu edilmeyen ortamdan hepimizi kurtarması lazım. Çünkü bu ülke bu kadar yıl emekten, yatırımdan sonra bunları hak etmiyor. Hepimiz bu kadar yatırımı bu günleri yaşamak için yapmadık. İnanıyorum ki masaya yumruğu vurmanın zamanı geldi. Herkes biraraya gelsin, bu hak etmediğimiz futbol ortamından bizi temizlesin ve biz de hep birlikte çalışalım bunun yapılabilmesi için.'' 
     
     ''2 MAÇTAN 6 PUAN ALIRIZ'' 
     UEFA Asbaşkanı Şenes Erzik, bir soru üzerine, A Milli Futbol Takımı'nın 18. Dünya Kupası Avrupa Eleme Grubu'nda Arnavutluk ve Gürcistan ile oynayacağı önündeki ilk 2 maçtan toplam 6 puan alacağına inandığını söyledi. 
     Futbolun her türlü sonuca açık bir oyun olduğunu kaydeden Erzik, ''Ümitsiz olmamak lazım. Arnavutluk 6., Gürcistan 5. kategoriden kuraya girdi. Biz grubun 1. kategori takımıyız. Bana sorarsanız, rehavete kapılmadan, 2 maçı da bizim takım alır diyorum. Orada bir sorun görmüyorum. Sorun, Danimarka ve Yunanistan ile evimizde, Ukrayna ile de deplasmanda oynayacağımız 'gerçek' rakiplerimizle oynarken olabilir'' dedi. 
     
     TÜRK HAKEMLERİNİN DURUMU 
     UEFA Asbaşkanı Şenes Erzik, Türk hakemlerinin Avrupa ve Dünya platformlarında neden üst düzey maçlarda görev yapamadığıyla ilgili bir soruya ise Orhan Erdemir örneğini göstererek yanıt verdi. 
     Orhan Erdemir'in geçtiğimiz yıllarda Avrupa Gençler Şampiyonası finalini yönettiğini, ancak daha sonraki dönemde FIFA kokartının o zamanki federasyon ve Merkez Hakem Kurulu MHK tarafından elinden alındığını vurgulayan Erzik, Erdemir'in halen ligde en yüksek not ortalaması tutturan hakemlerden birisi olduğunu hatırlatarak, şunları kaydetti 
     ''Bu soruları o zamanki MHK başkanı ve federasyon başkanına sormak lazım. Bu, imajı da bozar. Biz kendi insanımıza güvenmiyoruz. FIFA kokartını taktırıyoruz, ama yine de güvenmiyoruz, sonradan da geri alıyoruz. Vahim bir hata yaparsa al. Avrupa Gençler Şampiyonası finali yönetmiş bir hakemden hesap soruldu. Bu hesabın cevabını verebilmeliyiz. Bu hata. Bu hata, içerde yetişen hakemlerimize de kötü örnek olur. Yani, 'Ben FIFA kokartı da alabilirim, Avrupa Gençler Şampiyonası finali de yönetebilirim, ama bazıları beni istemezse, neden olduğu belli değil, benim kokartım geri alınır' diye düşünür. O zaman siz, kendine özgüveni olan, cesur, genç, çağdaş hakemler yetiştiremezsiniz. O zaman tam tersine, korkak, ürkek, çeşitli nedenlerden ötürü, ne kadar performansı düzgün olursa olsun elinden bir gün kokartı alınabilecek olduğuna inanan hakemler yetiştirirsiniz. O zaman da Avrupa platformuna hakemlerimiz gidemez.'' Mevcut MHK'nin gençleştirme projesine destek veren Erzik, ''Özel olarak telefon edip, bu yolda devam edin. Bu genç hakemlere deneyim kazanmaları için fırsat tanıyın'' dediğini anlattı. 
     
     ''TEŞVİK PRİMİNİN ŞİKEDEN HİÇBİR FARKI YOKTUR'' 
     Şenes Erzik, teşvik primiyle ilgili düşüncelerinin sorulması üzerine de şunları kaydetti 
     ''Teşvik primi suçtur, gayri ahlakidir, etik değerlere uymayan bir davranıştır. Şikeden hiçbir farkı yoktur. Bunun dışında her türlü söylem benim için gayri ahlakidir.'' 
     
     ''BAHİS OYUNLARININ KONTROLÜ ÇOK ZOR'' 
     Futboldaki bahis oyunlarının, maç sonuçları üzerindeki etkinliğini önlemek için UEFA'nın ne gibi önlem düşündüğüyle ilgili bir soruya da Erzik, şu yanıtı verdi 
     ''UEFA olarak bizim aldığımız ilk tedbir, ne olup bittiğini internetten izleyebilmemiz için profesyonel bir ekiple anlaşmamız oldu. Bu nedenle bir firmayla anlaştık. Bizim bilgi bankamız durumunda. Ancak kesin bir çözüme kavuşturulacağına ben inanmıyorum. Maalesef çok büyük paralar dönüyor ve her yerde kendisine müşteri bulabilecek bir durumda. Bu nedenle kötümser bir düşünce içindeyim.'' 
     
     UEFA KRİTERLERİ 
     UEFA kriterlerinin bu sezon başında Avrupa kupalarına katılan takımlara uygulandığını anlatan Erzik, UEFA'ya bağlı 52 ülke federasyonundan 644 takımın akredite için başvurduğunu, yapılan inceleme sonucunda bunlardan 528'ine lisans verildiğini, 116 kulübün ise çeşitli eksikleri nedeniyle başvurularının kabul edilmediğini kaydetti. 
     Türkiye'den bu sezon Avrupa kupalarında yer alan Fenerbahçe, Beşiktaş, Trabzonspor ve Gençlerbirliği'nin bu kriterleri karşıladığını anlatan Erzik, şöyle devam etti 
     ''UEFA, bu kriterleri ülke federasyonlarına 'kendi liginde de uygula' diye tavsiye ediyor. Benim şahsi görüşüm, bu kriterler tavsiye niteliğinden, çok kısa süre sonra zorunlu niteliğe getirilmeli. Bu, o ülkenin federasyonu, kulüpleri ve futbolu için gerekli. Dünya futbolu için çok yararlı bir uygulama. Türkiye'den bütün Birinci Süper Lig kulüpleri, İkinci Lig'den de 4'ü haricinde hepsi başvurmuş. Ancak henüz hepsi incelenmemiş. Futbol Federasyonu, bu konuya diğer bütün konulardan daha öncelikle sahip çıkmalı. Bu sistem futbola mali disiplin getiriyor.'' Öte yandan, Şenes Erzik'in seminerine öğrenciler ilgi göstermedi. Yaklaşık 2 hafta önce Milli Takımlar ve Galatasaray'ın eski Teknik Direktörü Fatih Terim'in aynı üniversitedeki konuşmasında 500 kişilik konferans salonu tamamen dolarken, Erzik'i dinlemeye, öğretim üyeleri ve medya mensupları dışında yaklaşık 25 öğrencinin geldiği gözlendi. 
     
</TEXT>
</DOC>
