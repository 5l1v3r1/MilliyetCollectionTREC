<DOC>
<DOCNO> 348075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/siyaset/siy02.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlarımız nerede 
</HEADLINE>
<TEXT>


Pakistan Başbakanı'nın heyetinde 2 kadın parlamenter vardı. Görüşmede hiç Türk kadın milletvekili olmadığını gören Erdoğan, AKP'li kadınları davet etti 

ELÇİN ERGÜN Ankara 


Pakistan Başbakanı Shavkat Aziz, iki ülke parlamentolarının "kaynaşması" için kadın parlamenterlerin harekete geçmesi gerektiğini, bunun için 2 kadın parlamenterini Türkiye'ye getirdiğini söyleyince, Başbakan Recep Tayyip Erdoğan Diyarbakır Milletvekili Mehdi Eker'e AKP'li kadın milletvekillerini akşam yemeğine davet etme talimatı verdi. Başbakanlık Konutu'nda verilen akşam yemeğine AKP milletvekilleri Zeynep Armağan Uslu ve Halide İncekara katıldı. 
Türkiye'ye 6 bakan ve kalabalık bir heyetle gelen Aziz, gündüz Erdoğan'la biraraya geldi. Aziz, KKTC'deki Ercan Havaalanı'na ABD ve İngiliz uçaklarının inmeye başladığını anlatan Erdoğan'a, "KKTC konusunda Türkiye'nin tavrını takdirle karşılıyoruz. Bu konuda hiçbir çekincemiz yok, atılması gereken adımlara destek veririz" diye konuştu. 
Aziz, ülkelerindeki İslam Üniversitesi'nden mezun olanların diplomalarının Türkiye'de geçerli olmadığını söyleyerek, "Bu üniversiteye denklik sağlanmasını" istedi. 
Kamuran Çörtük'e ait Bayındır Holding'in Pakistan'da sadece yüzde 30'unu tamamladığı 600 milyon dolarlık İslamabad - Peşaver otoyolu da gündeme geldi. Erdoğan, konunun çözümü için Çiçek'e talimat verirken, Aziz, "Bu durum yapılacak yatırımları gölgelemez. 5 milyar dolarlık bir yatırım pastamız var. Gelip pastadan payınızı alın" dedi. Görüşmede, elektronik savaş sanayi, hücumbot ve tankların ortak üretimi konusunda da görüş birliğine varıldı. 



</TEXT>
</DOC>
