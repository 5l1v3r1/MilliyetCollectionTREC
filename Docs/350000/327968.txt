<DOC>
<DOCNO> 327968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/axgun02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK flamalı cenaze 
</HEADLINE>
<TEXT>


PKK'li Deniz'in cenazesi, Diyarbakır Belediyesi ambulansıyla Gaziantep'e götürüldü. PKK mitingine dönüşen cenazede, tabuta 'demokratik konfederalizm' flaması örtüldü 

GAZİANTEP DHA 

Mardin Derik'te güvenlik güçleriyle girdiği silahlı çatışmada öldürülen PKK'li Abdullah Deniz'in 29 cenazesinin Diyarbakır Büyükşehir Belediyesi'ne ait ambulansla taşınması, törende küçük çocukların Abdullah Öcalan lehine atarak emniyet görevlilerine saldırma girişiminde bulunması nedeniyle inceleme başlatıldı. 
Deniz'in, üzerine "demokratik konfederalizm"i simgeleyen flama örtülen tabutu, DEHAP'lı Diyarbakır Büyükşehir Belediyesi'nin Sağlık İşleri Daire Başkanlığı'na ait 21 EB 248 plakalı ambulansla önceki akşam Aydınlık Mahallesi'ndeki evine getirildi. Evin çevresinde toplanan ve örgütün flamalarını taşıyan yaklaşık 3 bin kişi, Abdullah Öcalan lehine sloganlar attı. Cenaze, Asri Mezarlığa götürülmek üzere yola çıkarılınca kalabalık, karayolunu ulaşıma kapattı. Kalabalık arasındaki yüzlerce çocuk, duruma müdahale etmek isteyen Gaziantep Emniyet Müdür yardımcıları Muharrem Deniz ve Serdar Meriç'e saldırmak istedi. Müdür yardımcılarını yuhalayan çocukların arasında bulunan yüzü poşulu bir kişi de elindeki bayrak çubuğunu havaya kaldırarak emniyet müdür yardımcılarına, "Git öteye" diye bağırdı. 
13 yıl önce dağa çıktığı ve terör örgütünün askeri kanat sorumlusu olduğu bildirilen Deniz, geniş güvenlik önlemleri arasında toprağa verildi. 
Deniz, Kızıltepe'de Ahmet ve Uğur Kaymaz'ın öldürülmesi olayına ilişkin iddianamede adı geçen Nusret Bali'yle birlikte öldürülmüştü. Vali Lütfullah Bilgin, Emniyet Müdürü Abdullah Bolcu ile birlikte cenazedeki olayları ele aldı. Cenazede polisin çektiği görüntüler incelenmeye alındı. 

Konfederasyon flaması nevruzda açılmıştı 

ABDULLAH ÖCALAN'ın İmralı'dan avukatları aracılığıyla önerdiği "demokratik konfederalizm" flaması, ilk kez 21 Mart'ta nevruz kutlamaları sırasında açıldı. Öcalan'ın talimatına göre dizayn edilen flama, yeşil zemin üzerindeki sarı güneş içinde kırmızı yıldızdan oluşuyor. Flama, Kürtler arasında tartışma yarattı. 



</TEXT>
</DOC>
