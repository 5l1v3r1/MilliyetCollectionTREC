<DOC>
<DOCNO> 340097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun05.html </URL>
<DATE> 2005/05/06/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
İşçi Partisi kazandı ama Blair'in koltuğu sallanıyor... 
</HEADLINE>
<TEXT>

     İngiltere’de yapılan genel seçimi, sandık çıkışı yoklamasına göre Tony Blair’in İşçi Partisi kazanmasına karşın uzmanlar, Blair’in koltuğunun sallandığı görüşünde birleşiyor. 
     Yoklama sonuçları, Irak savaşı nedeniyle kan kaybeden İşçi Partisi’nin oy oranında, 2001’deki seçime göre azalma olduğunu, tarihinin en zayıf dönemini yaşayan Muhafazakarların ise sandalye sayısını artırdığını gösteriyor. 
     Uzmanlar, İşçi Partisi’nin, seçimlerden zaferle çıkacak olmasına rağmen, oy kaybında sorumlu gösterilen Başbakan Tony Blair’in parti içi muhalefete yenik düşeceği görüşünde birleşiyor. 
     Leeds Üniversitesi siyaset bilimcisi Kevin Theakston, sandık çıkışı sonuçlarına göre yaptığı yorumda, oy oranlarının, Blair’e verilen destekte büyük bir azalma olduğu anlamına geldiğini söyledi. 
     Sonuçların, Blair’in başbakanlığı konusunda bir soru işareti ortaya çıkardığını belirten Theakston, başbakanın, bir yıl veya 18 ay içinde değişebileceğini ileri sürdü. Theakston, "Bu çoğunlukla, parlamentoda kökten bir program kabul ettirmek çok zor olacak. Bu Blair’e bir tokat olacak" dedi. 
     Ekonomist David Schammell de görüşünü, "İşçi Partisi’nin oy oranının düşmesi, vergi oranlarının gelecek yıl muhtemelen artması anlamına geliyor. İşçi Partisi, çoğunluğu daha az bir farkla elde etmesi halinde, harcamalarda kesinti yapmakta zorlanacak" sözleriyle dile getirdi. 
     Schammell, bütçenin durumunun kötüye gittiğinin ve bu konuda bir şeyler yapılması gerektiğinin herkes tarafından bilindiğini kaydetti. 
     
     "BLAIR, ESKİSİ GİBİ SİHİRBAZ DEĞİL" 
     Essex Üniversitesi profesörlerinden Anthony King, Tony Blair’in kendisini İşçi Partisi’ne hiçbir zaman sevdiremediğini, amacının, partisine oy ve zafer kazandırmak olduğunu söyledi. King, sandık çıkışı sonuçlarının doğru çıkması halinde, İşçi Partisi’nin, tahmin edilenden daha düşük oy oranıyla birinci geleceğini belirtti ve bunun, Blair’in parti içi liderliğinde büyük bir yara açacağını söyledi. 
     King, Blair’in eskisi gibi sihirbaz olmadığını kaydetti. 
     Siyaset bilimci Mark Wickham-Jones, sandık çıkışı yoklamalarının, resmi sonuçlara yansımasının, Blair için son derece kötü bir haber olacağını söyledi. Muhafazakarların, tahminlerinden daha çok oy aldıklarının görüldüğünü belirten Wickham-Jones, seçimlerin, Blair için referandum anlamına geldiğini ve İşçi Partisi’nin liderinin gözle görülür bir şekilde güç kaybettiğini söyledi. 
     Wickham-Jones, "Benim görüşüm, Blair’in gidişinin hızlandığı yönünde. Blair, koltuğunda yılbaşına kadar kalmayabilir" dedi. 
     
</TEXT>
</DOC>
