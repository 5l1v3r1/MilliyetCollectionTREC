<DOC>
<DOCNO> 331815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur14.html </URL>
<DATE> 2005/04/09/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gazi mahallesi'nde cenaze sonrası gerginlik 
</HEADLINE>
<TEXT>

     Gazi Mahallesi'nde, 1 kişinin bıçakla öldürülmesi, 2 kişinin silahla yaralanması olayına karıştıkları öne sürülen 2 kişi gözaltına alındı. Polis üç kişiyi daha arıyor. 
     Bir hastanede güvenlik görevlisi olarak çalıştığı öğrenilen Esat A.'nın 22 , bıçaklanarak öldürülmesi ve bıçaklı kavganın ardından Cemal B. ile Mustafa D.'nin de silahla hafif yaralanmasına ilişkin İstanbul Asayiş Şube Müdürlüğü ekiplerince çalışma başlatıldı. 
     Bu çalışmalar sonucu zanlılar Kabil G. 35 ile arkadaşı Ali Ş. 23 polislerce yakalandı. Gözaltına alınarak Asayiş Şube Müdürlüğü Cinayet Büro Amirliği'ne götürülen bu kişilerden Kabil G.'nin ruhsatsız silah bulundurmak, adam kaçırmak ve otomobil gasp etmek gibi suçlardan sabıkalı olduğu açıklandı. 
     Polislerce olay sonrası zanlılar Kabil G. ve Ali Ş. ile ölen Esat A.'nın yakınlarının alınan ifadeleri sonucu, ölen Esat A. ile kardeşi Ersun A.'nın iki gün önce aynı mahallede bazı kişilerle kavga ettikleri belirlendi. 
     
     Taraflar arasındaki kavga 

     Bu kavgada Ersun A.'nın bıçakla hafif yaralandığı ve polis merkezine giderek müracatta bulunduğu belirtildi. 
     Ayrıca bıçaklanarak hayatını kaybeden Esat A. ile kavga ettiği kişilerin, üç yıl önce de bir düğün salonundaki kavga nedeniyle aralarında husumet olduğu öğrenildi. Polis, Esat A.'nın ölümüyle sonuçlanan kavgaya karışan üç kişinin de yakalanması için çalışmalarını sürdürüyor. 
     Gazi Mahallesi'nde dün akşam saatlerinde toplanan 70 kişilik grup, Kabil G.'nin babasına ait kahvehaneyi basıp ateşe vermiş ve bir otomobili de ters çevirmişti. 
     Kahvehanedeki yangın, itfaiyenin müdahalesiyle çevre binalara sıçramadan söndürülmüştü. Öfkeli kalabalık panzerli polis ekipleriyle dağıtılmıştı. 
     
     İSTANBUL VALİSİ GÜLER SORUŞTURMA DEVAM EDİYOR 

     İstanbul Valisi Muammer Güler, Gazi Mahallesi'ndeki olaya ilişkin soruşturmanın devam ettiğini, yeni bir olayın meydana gelmemesi için de gerekli tedbirleri aldıklarını bildirdi. 
     Yeni bir olayın meydana gelmemesi için gerekli önlemleri aldıklarını kaydeden Güler, ''Gazi Mahallesi'ndeki olaylar tabii sıkıntılı bir durum. Yanlış bir anlaşılma da söz konusu olabilir. Olayın başından itibaren arkadaşlarımız gerekli önlemleri aldı'' dedi. 
     Herkesi sağduyuya davet eden Güler, tahriklere kapılınmamasını istedi. 
     Vali Güler, ''Herkes dikkatli olursa, provokasyona meydan verilmemiş olur'' diye konuştu. 

     
</TEXT>
</DOC>
