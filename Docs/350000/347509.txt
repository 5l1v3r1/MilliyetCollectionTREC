<DOC>
<DOCNO> 347509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy18.html </URL>
<DATE> 2005/05/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
KKTC'deki ABD Kongre heyeti Ankara'ya geldi 
</HEADLINE>
<TEXT>

     KKTC’de üst düzey temaslarda bulunan ABD Kongresi Temsilciler Meclisi Türk Dostluk Grubu Başkanı Ed Whitfield başkanlığındaki heyet, Ankara’ya geldi. 
     Heyet başkanı Whitfield ve AK Parti İstanbul milletvekili Egemen Bağış, Esenboğa havaalanında kısa birer açıklama yaptılar. 
     Egemen Bağış, ABD heyetiyle birlikte KKTC’de yaptıkları temasları tamamlamalarının ardından Ankara’ya geldiklerini, heyetin İstanbul’dan KKTC Ercan havaalanına doğrudan gitmesinin son derece önemli olduğunu ifade etti. 
     ABD Kongresi üyelerinin "siyasi cesaretlerine hayran olduğunu" KKTC’deki temasları sırasında dile getirdiğini anımsatan Bağış, "Bizi kırmadılar, bizimle birlikte KKTC’ye Ercan havaalanından indiler. Bu ziyaret 1974’ten bu yana Kıbrıslı kardeşlerimize uygulanan ambargoların belki de ilk kez delinmesi olarak algılanabilir" dedi. 
     Ziyaretin KKTC’ye uygulanan haksız ambargoların kaldırılması için çok önemli ve sembolik bir adım olduğunu belirten ve heyete bunun için teşekkür eden Bağış, heyetin KKTC’de çok sayıda temasta bulunduğunu ve sorunun boyutunu gördüğünü kaydetti. Bağış, "Amerikalı misafirlerimize, gösterdikleri nezaket için, insanlık için, doğruluktan ve adaletten yana koydukları tavır için teşekkür ediyoruz" diye konuştu. 
     Whitfield da, ABD Kongresi’nde Türkiye ile ilgili 4 çalışma grubu bulunduğunu hatırlatarak, KKTC ziyaretlerini, "Kıbrıslı Türklere uygulanan ambargoların kaldırılmasını mümkün kılacak bir jest yapmak istedik" sözleriyle değerlendirdi. Whitfield, ambargoları adil bulmadıklarını ve kaldırılması için ek bazı adımlar atılması gerektiği düşüncesinde olduklarını bildirdi. 
     KKTC’ye Ercan havaalanından giren ABD Kongre heyeti, dün Cumhurbaşkanı Mehmet Ali Talat, Cumhuriyet Meclisi Başkanı Fatma Ekenoğlu ve 1. Cumhurbaşkanı Rauf Denktaş ile görüşmüştü. 
     AK Parti İstanbul milletvekili Bağış’ın eşlik ettiği heyet, adadan ayrılmadan önce de Başbakan Ferdi Sabit Soyer ve Dışişleri Bakanı ve Başbakan Yardımcısı Serdar Denktaş ile bir araya gelmişti. 
     
     ANKARA’YA ARDI ARDINA KONGRE HEYETLERİ GELİYOR 
     Bu arada, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül’ün ABD ziyaretleri öncesinde, Ankara’ya ardı ardına ABD Kongre heyetleri geliyor. 
     Edinilen bilgiye göre, Kongre’deki Türk dostluk grubunun kurucu üyelerinden Demokrat Parti Florida milletvekili Robert Wexler da, Whitfield başkanlığındaki heyete katılmak üzere bugün Ankara’ya gelecek. Wexler’in gelmesinin ardından bu heyet Ankara’da çeşitli temaslarda bulunacak ve temaslarını yarın düzenleyecekleri basın toplantısında değerlendirecek. 
     Öte yandan, ABD Senatosu İstihbarat Komitesi üyesi Cumhuriyetçi Parti Alabama senatörü Richard Shelby başkanlığında bir heyetin de yarın Ankara’ya geleceği öğrenildi. 
     ABD Kongresi üyesi Jim Colby başkanlığında bir başka heyetin de Perşembe günü Türkiye’ye gelmesi bekleniyor. 
     Başbakan Erdoğan, dün de Amerikalı senatör Chuck Hagel başkanlığındaki heyeti kabul etmişti. 
     
</TEXT>
</DOC>
