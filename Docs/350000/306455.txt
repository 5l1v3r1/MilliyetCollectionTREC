<DOC>
<DOCNO> 306455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko32.html </URL>
<DATE> 2005/01/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türkiye'deki ilk özel borsa 'VOB' için hazırlıklar tamamlandı... 
</HEADLINE>
<TEXT>

     Vadeli İşlem ve Opsiyon Borsası VOB Başkanı Tuğrul Yemişci, İzmir'deki borsanın işlemlere 4 Şubat'ta Başbakan Recep Tayyip Erdoğan'ın gonga vurmasıyla başlayacağını bildirdi. 
     Bir dizi ili kapsayan Vadeli İşlem ve Opsiyon Borsası'nın tanıtım toplantıları İstanbul'da sona erdi. 
     İTO'da düzenlenen toplantıda konuşan Yemişci, 11 kurucu ortak tarafından 2001 yılında bir anonim şirket olarak kurulan VOB'da en büyük pay sahibinin TOBB olduğunu söyledi. 
     Borsanın açılması için ekonomik konjonktürün çok uygun olduğunu düşündüklerini belirten Yemişci, ''Borsamız 4 Şubat'ta Başbakan'ın gonga vurmasıyla işlemlere başlayacak. Böylece yıllar süren çalışmalarımızın semeresini de almış olacağız'' dedi. 
     Sermaye Piyasası Kurulu SPK Başkanı Doğan Cansızlar da VOB'un açılmasıyla ilgili teknik ve hukuki tüm hazırlıkların tamamlandığını bildirdi. 
     Türkiye'de ilk özel borsanın VOB olacağına işaret eden Cansızlar, ''İMKB ve Altın Borsası kamu kurumu niteliğinde olduğu için bir örnek olması açısından Türkiye'de ilk defa özel borsa kurmuş oluyoruz. Daha sonra gelecek KOBİ piyasalarıyla ilgili gelişme de yine özel şirket statüsünde olacak'' şeklinde konuştu. 
     VOB'da işlem yapacak 5'i banka toplam 32 aracı kuruluşa bugün yetki belgelerini vereceklerini belirten Cansızlar, böylece yetkilendirilmiş aracı kuruluşların işlemlerine başlayabileceklerini kaydetti. 
     VOB'da tarım ürünlerine dayalı sözleşme olarak ilk etapta buğday ve pamuğa dayalı işlem sözleşmelerinin işlem göreceğini, ilerleyen zamanlarda Türkiye ve uluslararası piyasalar açısından da önemli bir ürün olan fındığa dayalı sözleşmelerin de işlem görebilmesi için çaba harcandığını, ayçiçek ve diğer tarımsal ürünlerin de borsaya gelebileceğini anlatan Cansızlar, ayrıca 365 ve 91 günlük Devlet İç Borçlanma Senetleri, dolar ve euro cinsinden döviz ile İMKB 30 ve 100 endekslerine dayalı sözleşmelerin de alınıp satılabileceğini bildirdi. 
     SPK Başkanı, VOB'un sadece tarım ürünlerine dayalı değil, tüm türev ürünleri kapsayacak bir platform olacağını ifade ederek, ''Bir türevsel süpermarket olarak tarif edilebilir. Altına ve dövize dayalı sözleşmeler de bu borsada işlem görecek'' dedi. 
     Dalgalı kura geçildikten sonra İMKB'de dövize dayalı bir vadeli işlemler piyasası oluşturulduğunu, ancak pek başarılı olamadığını belirten Cansızlar, bu nedenle bu işin, bir ihtisas borsası olarak kurulan VOB'a devrinin söz konusu olduğunu, aynı konunun kontratları dizayn ettikten sonra Altın Borsası'ndaki benzer piyasa için de geçerli olacağını söyledi. 
     
     VERGİ AVANTAJI 
     SPK Başkanı, işlemlerde 2005 ve 2006 yılları için vergi avantajları sağlandığını belirtti. 
     Cansızlar, ''Vadeli İşlem ve Opsiyon Borsası bugüne kadar neden açılmadı '' ve ''Niye İzmir'de açıldı '' sorularını da şöyle yanıtladı 
     ''İstikrar çok önemliydi. Sermaye piyasasının belli gelişmişlik seviyesine ulaşması da önemliydi. Biz artık bunun zamanının geldiğini düşündük. 
     Tarım ürünleri ile ilgili spot piyasalar açısından İzmir önemli bir merkez. Teknolojinin geldiği bu aşamada artık yer, lokasyon sorunu da yok. Uzaktan erişim ile her zaman için elektronik ortamda işlem yapma mümkün. Borsa İzmir'de de olabilirdi, başka yerde de ama İzmir bunu en iyi hakeden yerlerden birisi olmuştur.'' Doğan Cansızlar, VOB'un Türk sermaye piyasalarını ve spot piyasaları destekleyici bir unsur olacağını vurgulayarak, başarılı olacağına inandığını söyledi. 
     
     2 YILDA İMKB İŞLEM HACMİNE ULAŞILIR 
     SPK Daire Başkanı Cemal Küçüksözen de bir soru üzerine, ''güvenli'' bir borsa olarak nitelediği VOB'da, iki yıl içinde İMKB'deki işlem hacimlerine ulaşılacağını düşündüklerini bildirdi. 
     VOB Genel Müdürü Hamdi Bağcı da yapılan bir yasal düzenleme ile bireysel yatırımcıların VOB işlemlerinde 2005 ve 2006 yılları için vergiden istisna sağlandığını belirtti. Bağcı, borsa olarak bir sözleşmeden maksimum 100 binde 5 komisyon alınacağını, bu oranın, aylık işlem tutarı belli miktarı aşarsa düşeceğini kaydetti. 
     Hamdi Bağcı, SPK'nın da izniyle kısa süre içinde altına dayalı sözleşmeleri de enstrümanları içine katmayı planladıklarını bildirdi. 
     
</TEXT>
</DOC>
