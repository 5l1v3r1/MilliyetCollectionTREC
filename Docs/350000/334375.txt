<DOC>
<DOCNO> 334375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/yazar/uras.html </URL>
<DATE> 2005/04/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
40 tersanede 53 gemi inşa ediliyor 
</HEADLINE>
<TEXT>


Türkiye'de gemi inşa eden, gemi bakımı yapan 40 özel tersane var. Bunların 4'ü Karadeniz'de, 36'sı Tuzla'da. Bu tersanelerin tezgahlarında bu yıl 53 gemi var. Bunların 33'ü tanker, 8'i romörkör, 5'i kargo - kuru yük gemisi ve 7'si yat. 
Bizim tersanelerimiz 5-15 bin ton dwt 'luk kimsayal tanker üretimi ile, boyu 40 metreyi aşan yat inşasında ihtisaslaşmış durumda. Bizim özel tersanelerimizde inşa edilen en büyük yük gemisi 16 bin tonluk. Dünyada bugün gemi talebi 25-75 bin tonluk gemilerde yoğunlaşmış. 
Dünyada 32 ülkede 300 tersanede bugün toplam 170 milyon ton tutan tekneler inşa halinde. Japonya, Kore ve Çin sektörün en büyükleri. Bu üç ülkenin gemi inşasındaki payı yüzde 88. Onlardan sonra gelen Almanya'nın payı yüzde 2 oranında. Türkiye ise toplam 500 bin tonluk inşa programıyla dünya gemi inşa sanayiinde binde 3 paya sahip. 
Bu bilgileri Gemi Mühendisleri Odası Başkanı Metin Koncavar'ın, Dünya gazetesi Perşembe Rotası ekinde yer alan Murat Erdoğan ile söyleşisinden aktarıyorum. 
Bir süre önce Tuzla'ya gittim. Tersanelerde inşa edilen gemilerden etkilendim. Daha sonra Metin Koncavar ile görüştüm. Ek bilgiler aldım. 
1950-1980 yılları arasında bizde gemi kamu tersanelerinde yapılırdı. Camialtı, Taşkızak, Haliç ve Pendik tersanelerinde genelde 2-75 bin tonluk gemiler inşa edilirdi. Ama 18 bin - 36 bin ve 75 bin tonluk gemiler de yapılmıştı. 

Kamu tersaneleri kapandı 
Pendik Tersanesi en büyük ve donanımlı tersane idi. İçinde 75 bin tonluk gemileri yürütecek güçte, 35 bin beygirlik dizel motoru yapabilen fabrika bile vardı. Bu tersane 175 bin tonluk gemi inşa edebilecek kapasitede idi. 
1999 İzmit depreminde Gölcük Tersanesi hasar görünce Deniz Kuvvetleri Pendik ve İzmir Alaybey tersanelerini Türkiye Gemi Sanayii A.Ş.'den devraldı. Deniz Kuvvetleri'ne devredildikten sonra Pendik Tersanesi'nde 500 tonluk küçük tekneler inşa edilir oldu. Pendik Tersanesi yapım için değil bakım için çok düşük kapasite ile kullanılıyor. 
Camialtı Tersanesi Galata Köprüsü 4 yıl açılamadığı için kapalı kaldı. Bu tersanede geçmişte 18 bin tonluk gemiler inşa ediliyordu. Bunlar yanında bu tersanede şimdiye kadar Türkiye'de yapılabilmiş 2 yolcu araba feribot da yapılmıştı. 
Haliç Tersanesi'nde arabalıvapurlar ve şehir hatları vapurları inşa ediliyordu. Tersane şimdi sadece bakım için kullanılıyor. İstanbul Büyükşehir Belediyesi'ne devri söz konusu. Taşkızak Tersanesi kullanılamaz durumda. 
Özel sektör tersanelerinde bugüne kadar inşa edilen en büyük gemi 15 bin tonluk. Şimdilerde ilk defa Tuzla'da Çelik Tekne Tersanesi'nde 25 bin tonluk bir tanker inşa ediliyor. 
Bana anlatıldığına göre bir tersane yaklaşık 800 kişiye doğrudan iş imkanı sağlıyor. Tersanede doğrudan çalışan her bir işçi ise dolaylı olarak 7 kişiye iş yaratıyor. 16 bin tonluk bir geminin ihracatı 12 milyon dolar döviz getiriyor. 



</TEXT>
</DOC>
