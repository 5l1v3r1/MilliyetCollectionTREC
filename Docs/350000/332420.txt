<DOC>
<DOCNO> 332420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/yasam/axyas01.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet aleti TIR 
</HEADLINE>
<TEXT>


İstanbul'da bir TIR şoförü, yol verme kavgasında bir sürücüyü bıçakladı, sonra TIR'ına binip 70 yaşındaki adamı ezerek öldürdü 


Osman Kara 

İstanbul'da, O3 Otoyolu Hadımköy Mevkii'nde, korkunç bir cinayet yaşandı. Yakup Yılmaz 70 , çocukları ve akrabaları, hafta sonu tatili için gittikleri Selimpaşa'daki yazlıklarından, Bahçeşehir'deki evlerine gitmek üzere önceki akşam konvoy halinde yola çıktı. 
İddiaya göre, O3 Otoyolu'nda bir TIR, Yılmaz'ın yeğeni Deniz Karabulut'un kullandığı aracı sıkıştırdı. Bir süre tartışan 2 sürücü, Hadımköy Mevkii'nde durup araçlarından indi. TIR sürücüsü İsa Yılmaz, bıçakla Deniz Karabulut'u elinden yaraladı. Bunun üzerine, Karabulut'un yakınları da kavgaya müdahale etti. Bacağından yaralanan İsa Yılmaz, kaçarak kendisini TIR'a kilitledi. 



Kansere yenilmemişti 
Ardından TIR'ı hareket ettirip kaçmaya çalışan İsa Yılmaz'ı, Yakup Yılmaz ve yakınları da, önüne geçerek engellemeye çalıştı. 
Bunun üzerine İsa Yılmaz, TIR'ı hızla Yakup Yılmaz'ın üzerine sürdü. Yaklaşık bir kilometre koca TIR'ın altında sürüklenen Yılmaz feci şekilde can verdi. 
Kaçan TIR şoförü İsa Yılmaz, Bahçeşehir gişelerinde jandarma tarafından yakalanırken, Adli Tıp morguna kaldırılan Yılmaz'ın cesedi, otopsinin ardından Bahçeşehir Camii'nde kılınan cenaze namazının ardından Esenyurt Mezarlığı'nda toprağa verildi. Ölen Yılmaz'ın oğlu Murat Yılmaz, "Babam yıllarca kanser tedavisi gördü. Kansere yenilmedi, bu şekilde pisi pisine öldü" dedi. 
Ölen Yılmaz'ın Kanal Türk Televizyonu'nda haber yönetmeni olan kızı Esen Yılmaz da, "Bir yıldır tedavi görüyordu. Son zamanlarda iyiydi" diye konuştu. 

TIR ŞOFÖRÜ İSA YILMAZ 

'Farkında değilim' 
TIR şoförü İsa Yılmaz, iddiaya göre ifadesinde şunları söyledi "Yolda tartıştık. TIR'ı durdurup bıçakla indim. Kavga etmeye başladık. Bıçağı birkaç kez salladım. Diğerleri üzerime gelip bıçağı elimden aldılar. Beni yaraladılar. Kaçıp TIR'a bindim ve kendimi kilitledim. Üzerime gelenleri dağıtmak için TIR'ı sürdüm ve uzaklaştım. Jandarma tarafından yakalandım. Birini ezdiğimin ve sürüklediğimin farkında değilim." 


</TEXT>
</DOC>
