<DOC>
<DOCNO> 319475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/siyaset/asiy.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta gülme krizi 
</HEADLINE>
<TEXT>


Başbakan'ı ve bakanlarla eşlerini taşıyan ATA uçağının türbülansa yakalanıp geri dönmesiyle yaşanan korku, Çelik'in fıkraları ve Erdoğan'ın esprileriyle yerini gülme krizlerine bıraktı 

ABDULLAH KARAKUŞ Ankara SİNAN TOROS İstanbul 


Başbakan Erdoğan ile bazı bakanlarla eşlerini önceki gece İstanbul'dan Ankara'ya taşıyan "ATA" uçağı, kötü hava koşulları nedeniyle yarım saatlik türbülansa yakalandıktan sonra geri dönmek zorunda kaldı. Gergin dakikalar, Milli Eğitim Bakanı Hüseyin Çelik'in anlattığı 15 fıkra ve Erdoğan'ın esprileriyle yerini zaman zaman gülme krizlerine bıraktı. 
Erdoğan, Başbakan Yardımcısı Mehmet Ali Şahin, Devlet Bakanı Ali Babacan, Ulaştırma Bakanı Binali Yıldırım, Çevre ve Orman Bakanı Osman Pepe ve Milli Eğitim Bakanı Hüseyin Çelik'in de bulunduğu ATA uçağı, önceki akşam 23.00'te İstanbul'dan hareket etti. Uçak, yoğun rüzg r nedeniyle Esenboğa Havalimanı'na inemeyip Beypazarı üzerinde birkaç kez tur atmak zorunda kaldı. Pilotun kötü hava koşulları nedeniyle iniş yapılamayacağını, uçuş yüksekliğini 2600 metreden 5200 metreye çıkaracağını duyurması endişe yarattı. 

Günahı olanı atalım 
Sakin olmaya çalışan Erdoğan, heyecanlı dakikalar yaşanırken uçağın telefonundan İstanbul'la konuşmaya çalışan Özel Kalem Müdür Yardımcısı Çağatay Kılıç'a, "Hayrola Çağatay, taksi mi çağırıyorsun" diye espri yapınca heyet gülme krizi geçirdi. Başbakanlık Müsteşarı Ömer Dinçer de, "Kimin günahı çoksa uçaktan atalım, kurtulalım" dedi. Erdoğan'ın Basın Müşaviri Ahmet Tezcan da bu espriye, "Merak etmeyin. Ben atlarım. Ne de olsa medyanın günahı fazladır" yanıtını verdi. 
Emine Erdoğan ile bakan eşleri Zeynep Babacan, Semiha Yıldırım ve Birgül Pepe de, uçak uzun süre sallanınca korku dolu dakikalar yaşadı, dua etmeye başladı. Tansiyonu düşüren, 2 saat boyunca 15 fıkra anlatan Çelik oldu. Çelik'in fıkralarından biri şöyle "Turistler Güneydoğu'ya gelince çok şaşırmış. Bakmışlar erkekler önde, kadınlar arkadan geliyor. Sormuşlar, 'Bizde det böyle, kadınlar arkadan gelir' cevabını almışlar. Aynı turistler 10 yıl sonra tekrar gelmiş. Bu defa kadınların önde, erkeklerin arkada yürüdüğünü görmüşler. 'Kadınlara değer mi vermeye başladınız ' diye sorduklarında şu cevabı almışlar PKK yollara mayın döşüyor. Kadınlar önde gidiyor." 
2 saatlik yolculuğun ardından İstanbul'a dönen Erdoğan ve beraberindekiler, pilotları alkışladı. 

Çelik Yıldırım çarptı 
Uçağa 2 defa yıldırım çarptığını söyleyen Milli Eğitim Bakanı Çelik, "Çok büyük tehlike atlattık" dedi. 

Küçük gövdeli uçak riskli 

ATA uçağının küçük gövdeli olmasının iniş yapmamasında etkili olduğu belirtildi. THY yetkilileri, uçağın elektrik yüklü bulutlara girmeden döndüğünü belirterek, "Kümülüs bulutları ATA uçağının seferinden önceki uçaklar için sorun yaratmamış. ATA uçağının gelişi sırasında elektrik yüklü bulutlar bir araya gelerek bir bütün oluşturmuş. Pilotlar da dönüş kararı almış" dedi. Yetkililer, İstanbul'dan 23.45'te Ankara'ya hareket eden geniş gövdeli 2 tarifeli uçağa iniş izni verildiğini kaydetti. 


</TEXT>
</DOC>
