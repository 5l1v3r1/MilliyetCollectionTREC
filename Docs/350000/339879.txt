<DOC>
<DOCNO> 339879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy14.html </URL>
<DATE> 2005/05/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erbakan'ın 9.5 trilyonluk cezası Çiçek Siyasetin yapabileceği birşey yok 
</HEADLINE>
<TEXT>

     Adalet Bakanı Cemil Çiçek, eski Başbakan Necmettin Erbakan’ın 9.5 trilyon liralık para cezası konusunda, siyasi iradenin yapabileceği hiçbirşey olmadığını, ancak "Belki" vergi uyuşmazlığı durumunda oluşturulan uzlaşma kurullarından yararlanılabileceğini söyledi. 
     Çiçek, TBMM Anayasa Komisyonu’nda, gazetecilerin eski Başbakan Erbakan’ın para cezası ile ilgili olarak Başbakan Recep Tayyip Erdoğan ile Saadet Partisi Genel Başkan Vekili Recai Kutan’ın gerçekleştirdiği ve kendisinin de katıldığı görüşmeye ilişkin sorularını yanıtladı. 
     Bakan Çiçek, gazetecilerin "Kayıp trilyon" davasından dolayı 2 yıl 4 aylık hapis cezası kesinleşen Erbakan’ın bu cezayı konutunda çekebilmesi için belirlenen 9.5 trilyonluk alacak konusundaki sorularını yanıtlarken, Hazine’nin alacağını tahsil için açtığı davanın sürdüğünü belirtti. Buna karşılık yeni TCK’nın 51. maddesi ve Cezaların İnfazı ve Güvenlik Tedbirleri Hakkındaki Yasa’da belli yaşlardaki kişilerin, haksız menfaati ödemeleri koşuluyla cezalarının konutta infazına ya da ertelenmesine olanak sağlayan düzenlemeler bulunduğunu ifade eden Çiçek, şunları söyledi 
     "Dava devam ediyor, buna karşılık bir kısım insanlar da getirilmiş olan bu imkanlardan istifade etmek istiyor. Ortada devam eden bir dava var, ama ödenmesi şartına bağlı olarak da istifade edilecek iki tane hüküm var. Zaman zaman Maliye’ye de müracaat etmek suretiyle bu para konusunda görüşmeler yapılmıştır. Görüşmenin özü de budur. Bu paranın miktarı ile ilgili bir ihtilaf var. Bizden talepte bulunanlar Siyasi partilerle ilgili husustur. Siyasi partilerin hesaplarının denetlenmesi hususu Anayasa Mahkemesi’nin yetkisindedir 
     diyor. Bu konuda Anayasa Mahkemesi’nin kendilerince ifade ettikleri bir takım kararlarına göre siyasi parti hesapları ile ilgili faiz yürütülemez. O nedenle anaparanın ödenmesi gerekir gibi bir iddiaları var. Maliye’nin de kendine göre bir hesaplama yöntemi var, arada bir farklılık var." Maliye Bakanlığı’nın, tutarın "Hazine alacağı" olması nedeniyle mevzuata göre işlem yapacağını bildiren Çiçek, "O nedenle nereye kadar uzlaşma imkanı var, nereye kadar bu hesaplamalarda hareket imkanı var. Ben onu bilmiyorum" dedi. Bakan Çiçek, davanın sürmesi nedeniyle miktarın belli olmadığını da ifade ederek, "Yatıracak kişi ne yatıracak Bu ya mahkeme kararı ile belli olacak ya da Maliye Bakanlığı ile oturulup yasalar çerçevesinde ne yetkisi varsa o belirlenecek" diye konuştu. Adalet Bakanı Çiçek, bir başka soru üzerine siyasi iradenin yapabileceği hiçbirşey olmadığını, "Belki" vergi uyuşmazlığı durumunda oluşturulan uzlaşma kurullarından yararlanılabileceğini, ancak kendisinin bu uygulamalarla ilgili bir bilgisi bulunmadığını söyledi. 
     
</TEXT>
</DOC>
