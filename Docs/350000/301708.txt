<DOC>
<DOCNO> 301708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur44.html </URL>
<DATE> 2004/12/28/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Uzanlar'ın yatının bilgisayarı ve elektronik aksamı sökülmüş 
</HEADLINE>
<TEXT>

     Tasarruf Mevduatı Sigorta Fonu TMSF tarafından Rodos Adası'nda bulunduğu tespit edilen Uzan Ailesi'ne ait yat, Marmaris'e getirildi. 
     TMSF yetkililerinden alınan bilgiye göre, Uzan Ailesi'ne ait 22 metre uzunluğundaki ''M Y Prensess'' isimli yat dün akşam Rodos'tan Marmaris Netsel Marina'ya getirildi. 
     Rodos'un Mandrake Marinası'nda ele geçirilen ''M Y Prensess''in, Uzan Ailesi'ne bağlı Mavi Turizm Yatırım A.Ş'ye ait olduğu bildirildi. 
     2 bin beygir gücündeki 3 kamaralı, yaklaşık 3,5-4 milyon Euro değerindeki yatın 3 ay önce TMSF tarafından Rodos'ta bulunduğunun tespit edildiği kaydedildi. 
     2001'de İtalya'da yaptırıldığı öğrenilen yatta demirbaş ve tespit tutanağı yapan yetkililerce, bulunması gereken bilgisayar ve muhtelif elektronik aksamın söküldüğü bildirildi. 
     Yatın 3 Mayıs 2002 tarihinde eski personeli tarafından Rodos'a bırakıldığı, sökülen elektronik eşyalarıyla ilgili olarak Yunanistan makamlarının yatta çalışan Hırvatistan uyruklu bir personel hakkında soruşturma başlattığı da öğrenildi. 
     ''M Y Prensess''in ''gezi'' amaçlı kullanıldığı belirtildi. 
     
</TEXT>
</DOC>
