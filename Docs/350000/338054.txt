<DOC>
<DOCNO> 338054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun21.html </URL>
<DATE> 2005/04/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Putin'den Filistin'e yardım önerisi... 
</HEADLINE>
<TEXT>

     Filistin Devlet Başkanı Mahmud Abbas, Rusya Devlet Başkanı Vladimir Putin'in bir Ortadoğu barış konferansının düzenlenmesi önerisini memnuniyetle karşıladıklarını açıkladı. 
     Ortadoğu ziyareti çerçevesinde Filistin'e gelen Putin'in Ramallah'taki Filistin yönetim merkezi Mukata'da Abbas ile görüşmesinin ardından ortak basın toplantısı düzenlendi. 
     Abbas, Putin'in sonbaharda Moskova'da yapılmasını önerdiği konferans için ''Uluslararası bir barış konferansı toplantısını memnuniyetle karşılıyoruz, koşullar uygun'' dedi. 
     Devlet Başkanı Abbas, Filistinli militanlarla ilgili olarak, İsrail ile sağlanan ateşkesi ihlal edenlere sert karşılık vereceklerini söyledi. 
     
     PUTİN'DEN FİLİSTİNLİLERE DESTEK 
     Rusya lideri Putin de, basın toplantısında, ülkesinin Gazze Şeridi'nin altyapısının yenilenmesine yardımcı olacağını söyledi. 
     Putin, Filistinli güvenlik güçlerinin eğitimi ve teçhizatı konusunda da yardım önerdi. ''Devlet Başkanı Abbas'ın terörizmle mücadelesini beklersek, elindeki kaynaklarla bunu yapamaz'' diyen Putin, Filistin Yönetimi'ne teçhizat ve eğitim yardımı sağlayacaklarını, helikopter ve iletişim ekipmanı vereceklerini söyledi. 
     Konuşmasında İran konusuna da değinen Putin, İran ile barışçı anlamda nükleer alanda işbirliğine devam edeceklerini, ancak ülkesinin kitle imha silahlarının yayılmasını görmek istemediğini ifade etti. 
     
</TEXT>
</DOC>
