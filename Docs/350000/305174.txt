<DOC>
<DOCNO> 305174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo24.html </URL>
<DATE> 2005/01/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe taktik çalışması yaptı... 
</HEADLINE>
<TEXT>

     Fenerbahçe, ligin ikinci yarı hazırlıklarını bugün yaptığı antrenmanla sürdürdü. 
     Teknik direktör Christoph Daum yönetiminde Arcadia Oteli'nin sahasında gerçekleştirilen ve yaklaşık 2 saat süren idmanda, sarı-lacivertliler taktik ağırlıklı bir çalışma yaptı. 
     Futbolcularına çeşitli savunma ve hücum organizasyonları uygulatan Alman teknik adam, savunma oyuncularından müdahale ederken aceleci olmamalarını isterken, hücum futbolcularını ise kaleye yönelmeleri için en uygun anı beklemeleri için uyardı. 
     Sakatlığı süren Deniz Barış idmana katılmazken, bu futbolcunun fizyoterapist eşliğinde havuzda çalıştığı bildirildi. Ayrıca kasığındaki ağrılar nedeniyle dünkü idmanlarda yer almayan Serkan Balcı, bugün takımla birlikte çalıştı. 
     Sarı-lacivertliler, idmanın son bölümünde ise çift kale maç yaptı. Daum, antrenman maçı sırasında futbolcuların goller atması üzerine oyunu durdurarak, ''Dediklerimi yapıyorsunuz. Hücumlar iyi, kanatlar iyi çalışıyor, bundan sonra da sizlerden böyle oynamanızı bekliyorum'' dedi. 
     Fenerbahçe, bu akşam yapacağı idmanla hazırlıklarını sürdürecek. 
     
</TEXT>
</DOC>
