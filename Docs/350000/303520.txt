<DOC>
<DOCNO> 303520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/guncel/gun02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alemdaroğlu'na 'hayır' 
</HEADLINE>
<TEXT>


Mahkeme, YÖK kararı ve Sezer'in onayıyla İstanbul Üniversitesi Rektörlüğü'nden alınan Alemdaroğlu'nun 'karar iptal edilsin' talebiyle açtığı davayı kabul etmedi 

Sibel Kahraman - İstanbul 

Eski İstanbul Üniversitesi Rektörü Prof. Dr. Kemal Alemdaroğlu'nun, YÖK kararı doğrultusunda Cumhurbaşkanı Ahmet Necdet Sezer tarafından görevden alınmasına ilişkin kararın iptali istemiyle açtığı dava reddedildi. 
Yargı kararlarını uygulamamasıyla ilgili şik yetler nedeniyle hakkında rapor hazırlanan ve görevden alınan Alemdaroğlu, İstanbul 6. İdare Mahkemesi'ne dava açtı. 
Alemdaroğlu dilekçesinde, yargılanmasını gerektirecek husus bulunmadığını, hakkındaki kararın yargı denetimine tabi olduğunu, Cumhurbaşkanı'nın YÖK'ün kararını inceleyerek irade beyan ettiğini, hakkında disiplin soruşturması açılmadığı gibi savunmasının da alınmadığını belirtti. 

Temyize gidiyor 
Alemdaroğlu, yargı kararlarının yerine getirilmediği iddiasının gerçeği yansıtmadığını, önyargıyla tesis edilen işlemde neden unsuru yönünden de açık şekilde hukuka aykırılık bulunduğunu öne sürdü. 
Mahkeme kararın, "Cumhurbaşkanı'nın, YÖK Raporu üzerine tek başına ve resen tesis ettiği bir işlem niteliğinde olup Anayasa'nın 125. maddesi 2. bendi Cumhurbaşkanı'nın tek başına yapacağı işlemler ile Yüksek Askeri Ş ra'nın kararları yargı denetiminin dışındadır uyarınca yargı denetimi dışında olduğu" gerekçesiyle davanın incelenmeksizin reddine karar verdi. 
Alemdaroğlu'nun avukatı Erdoğan Tuncer, "Cumhurbaşkanı'nın kararıdır diyerek davayı reddetmek yanlış" yorumunda bulundu ve "YÖK, Cumhurbaşkanı'na öneride bulunduğunu söylüyor. Cumhurbaşkanı savcılık makamı değildir ki, başvuruda bulunulsun" dedi. 
Alemdaroğlu, davayı temyize götürürken, 7 Ocak'ta yapılacak rektörlük seçiminin ertelenmesi için de YÖK'e başvurdu. 


</TEXT>
</DOC>
