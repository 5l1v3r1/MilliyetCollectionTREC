<DOC>
<DOCNO> 326735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo45.html </URL>
<DATE> 2005/03/24/ </DATE>
<TIME> 23.51 </TIME>
<AUTHOR>  </AUTHOR>
<HEADLINE>
ULEB Avrupa ligi... Benetton Treviso 70 - Efes Pilsen 59 
</HEADLINE>
<TEXT>

     Basketbol ULEB Avrupa Ligi 2. tur G Grubu 5. maçında Efes Pilsen, İtalya'nın Benetton Treviso takımına 70-59 yenildi. 
     Karşılaşmaya iki takım da iyi savunma yaparak başladı. Etkili savunmalar karşısında sayı üretmekte zorluk çeken iki ekip, 3. dakikayı 2-2, 5. dakikayı ise 6-6 berabere geçti. Bu sürede Efes Pilsen'de Nikolic, Benetton Treviso'da ise Marconato takımları adına skor üreten isimler oldu. İtalyan ekibi Siskauskas'ın oyuna girmesi ve Goree'nin skora katkısı ile periyodun sonlarına doğru oyunun kontrolünü eline geçirdi ve ilk çeyreği 19-14 önde tamamladı. 
     İkinci periyota kötü başlayan Efes Pilsen, hücumda çok top kaybedip, savunmada da kolay sayılar yedi. Lacivert-beyazlılar, Benetton Treviso'nun Goree ve Bluthenthal ile sayılar üreterek, 8-0'lık bir seri yakalamasına engel olamadı ve 12. dakika içinde skor 27-14 oldu. Bu dakikadan sonra toparlanan ve Domercant ile sayılar bulan Efes Pilsen 17. dakikada farkı 4 sayıya 33-29 indirdi. Ancak hücumda yeniden sorunlar yaşayan lacivert-beyazlılar devreyi 11 sayı farkla 40-29 geride bitirdi. 
     Karşılaşmanın ikinci yarısına iyi başlayan Efes Pilsen 2.30 dakika boyunca rakibine sayı attırmayıp, Solomon ile bulduğu 6 sayıyla 23. dakika içinde farkı 5 sayıya 40-35 indirdi. Solomon'un önderliğinde bu periyotta etkili bir oyun ortaya koyan lacivert-beyazlılar, 3. periyot sonunda farkı 3 sayıya 48-45 kadar getirdi. Bu devrede oldukça etkili bir savunma yapan Efes Pilsen, rakibine sadece 8 sayı attırıp, 16 sayı üretti. Bu 16 sayının 11'i ise Solomon'dan geldi. 
     Son periyotta seyircisinin de desteğini arkasına alan İtalyan ekibi, Bulleri ve Siskauskas ile dış atışlarda başarılı olup 35. dakika içinde farkı 13 sayıya 62-49 çıkardı. Kalan dakikalarda farkı kapatmayı başaramayan Efes Pilsen, sahadan 70-59 yenik ayrıldı. 
     İlk maçta İstanbul'da rakibini 9 sayı farkla 52-43 yenen Efes Pilsen, Treviso'da 11 sayı farkla yenilerek, olası bir ikili averajda, avantajı rakibine kaptırdı. 
     Lacivert-beyazlılar G Grubu'nda son maçını 30 Mart Çarşamba günü İstanbul'da Yunanistan'ın AEK takımıyla yapacak. 
     KÜNYE 
     
     
BENETTON TREVISO 70 - EFES PİLSEN 59 Salon Palaverde Hakemler Iztok Rems xx Slovenya , Romauldas Brazauskas xx Litvanya , Dubravkov Muhvic xx Hırvatistan Benetton Treviso Morlende xx, Garnett xx 9, Soragna xx, Goree xx 9, Marconato xx 4, Bulleri xxx 13, Bargnani xx 6, Siskaukas xxxx 24, Beard xx, Bluthental xx 5 Efes Pilsen Solomon xxx 20, Domercant xx 5, Alper x 2, Nikolic xx 14, Ermal xx 7, Kaya xx 2, Kecman x, Prkacin xx 5, Mustafa x, Ender xx 4 1. periyot 19-14 Devre 40-29 Benetton Treviso lehine 3. periyot 48-45 5 faulle çıkan 36.42 Marconato Benetton Treviso 
     
</TEXT>
</DOC>
