<DOC>
<DOCNO> 303027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko11.html </URL>
<DATE> 2005/01/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Borsada YTL'ye geçiş sorunsuz oldu... 
</HEADLINE>
<TEXT>

     Türkiye Sermaye Piyasası Aracı Kuruluşları Birliği TSPAKB Başkanı Müslüm Demirbilek, İstanbul Menkul Kıymetler Borsası'nda Yeni Türk Lirası'na sorunsuz şekilde geçiş yapıldığını bildirdi. 
     Demirbilek, YTL'ye geçiş konusunda Borsa'nın yaptığı hazırlıkların başarıyla tamamlandığını söyledi. 
     Yeni döneme hazırlık için testler yapıldığını anımsatan Demirbilek, ''Yılbaşı sabahını bile aracı kuruluşlar bu çalışmalarla geçirdi. Bu sabah bakıldığında borsa sorunsuz açıldı. Herşey normal gözüküyor'' dedi. 
     Yeni fiyatlara alışılmaya çalışıldığını ifade eden Demirbilek, ''Endekslerimiz yine aynı rakamlarla temsil ediliyor. Sadece fiyatlar kuruşlu gözüküyor. Onun dışında çok yenilik yok. Borsa'da sorunsuz şekilde YTL'ye geçiş yapıldı'' diye konuştu. 
     İstanbul Menkul Kıymetler Borsası İMKB Hisse Senetleri Piyasası'nda, Yeni Türk Lirası'na geçiş çalışmaları nedeniyle 30 ve 31 Aralık'da işlem yapılmamıştı. 
     
</TEXT>
</DOC>
