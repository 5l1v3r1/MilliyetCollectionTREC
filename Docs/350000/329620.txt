<DOC>
<DOCNO> 329620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun13.html </URL>
<DATE> 2005/04/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kırgızistan Anayasa Mahkemesi Akayev halen meşru devlet başkanı 
</HEADLINE>
<TEXT>

     Kırgızistan Anayasa Mahkemesi Başkanı Çolpon Bayekova, devrik lider Askar Akayev'in, halen ülkenin meşru devlet başkanı olduğunu söyledi. 
     Mahkeme Başkanı Bayekova düzenlediği basın toplantısında, Akayev'in devlet başkanlığının zamanından önce sona ermesi için, öncelikle herhangi bir baskıya maruz kalmadan istifa etmesi ve bunu Meclis'e sunması gerektiğini hatırlattı. Bayekova, istifanın geçerli olması için de bunun Meclis tarafından kabul edilmesi gerektiğini ifade etti. 
     Bayekova, devrik lider Akayev'e şu an için ne geçici hükümetin, ne de Meclis'in güvenlik garantisi verebileceğini vurgulayarak, ''dolayısıyla Akayev, ülkeye dönerek istifasını Meclis'e sunamaz. Bu durumda da yapılacak iş, Meclis'te oluşturulacak bir grubun, Akayev'den istifa dilekçesini almasıdır'' dedi. 
     İstifa dilekçesinin, hiçbir baskıya maruz kalmadan noter kanalıyla hazırlanması gerektiğine işaret eden Anayasa Mahkemesi Başkanı, ''Akayev'in yasal olarak devlet başkanlığı sürüyor. Kendi isteğiyle görevinden ayrılmadığı sürece de devlet başkanıdır'' diye konuştu. 
     Çolpon Bayekova, şimdilik Anayasa'da değişiklik yapılmasının mümkün olmadığını da ifade ederek, belki bazı maddelerin güçlendirilmesi yönünde çalışmalar yapılabileceğini kaydetti. 
     
</TEXT>
</DOC>
