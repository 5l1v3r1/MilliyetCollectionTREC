<DOC>
<DOCNO> 347142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko11.html </URL>
<DATE> 2005/05/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sigortacılıkta AB dönemi başlıyor... 
</HEADLINE>
<TEXT>

     AB standartlarına uyum sağlayan sigorta şirketleri, evdeki evcil hayvanın komşulara verdiği zarardan üzerine çay dökülen misafirin kuru temizleme faturasının ödenmesine kadar geniş bir yelpazede poliçe sahiplerine hizmet veriyor. 
     Çalışma alanlarını genişleterek, Türkiye’deki sigortacılık anlayışını da değiştiren sigorta şirketleri, 2005 yılının ilk 3 aylık döneminde 1 milyar 954 YTL’lik sigorta primi satışı yaptı. Geçen yıla oranla yüzde 14’lük artış olan sigortacılık sektörünün, AB standartlarını yakalamak için büyük bir çaba sarf ettiğini bildiren Ankara Ticaret Odası ATO Sigortacılık Komitesi Başkanı Recai Rençberoğlu, Türk insanının artık sigortacılığa ve sigorta şirketlerine güven duymaya başladığını kaydetti. 
     Rençberoğlu, sigorta yaptıran kişi sayısının artmasıyla verilen hizmetlerdeki çeşitliliğin ve kalitenin de arttığını belirterek, sigorta şirketlerinin hizmetlerini maksimum düzeye çıkartmak için çaba sarf ettiklerini, bu durumdan hem sigorta şirketlerinin, hem de hizmet alan kurum ve vatandaşların fayda sağladığına söyledi. Türkiye’de sigortacılık sektörünün gelişmesinin ekonomik açıdan da önemli olduğuna değinen Rençberoğlu, "Sigortacılık sektörünün güçlenmesi ile her türlü doğal afet, terör, beklenmedik olaydan doğan iş kayıpları ve iflasların Türkiye’de yaşanmayacağını düşünüyoruz. Sigorta yaptıran bir kişi kendini garantiye aldığı gibi ülke ekonomisi ve maliyesini de sigortalamış oluyor" diye konuştu. 
     
     SİGORTANIN ÖNEMİ 
     Türkiye’de meydana gelen iki depremle birlikte deprem sigortası anlayışının gündeme geldiğini anlatan Rençberoğlu, afetlerden sonra yaraların hızla sarılmasının aynı zamanda toplumsal çöküşü de engelleyeceğini söyledi. Vatandaşların zor koşullarda sahip oldukları değerleri bir anda kaybedebildiklerini ifade eden Rençberoğlu, sigorta yaptırmanın ne kadar önemli olduğuna işaret etti. Rençberoğlu, sigorta yaptırıldığı takdirde kaybedilen malın tamamının tazmin edildiğini ve hasardan önceki duruma dönmenin mümkün olduğunu belirterek, şunları söyledi 
     "Önce geçinip, sonra mal mülk alıyoruz. Yaşam kurduğumuz ortamı çok zor elde ediyoruz. Bunları bir anda kaybetmekle karşı karşıyayız. 
     Elimizdekileri kaybetmemek için de sigorta ettirmek mecburiyetindeyiz. 
     Herkes bütçesinden cüzi bir miktarı ayırarak bunu engelleyebilir. 
     Sigortacılık bu yönden bakıldığında bir yardım sandığına benzetilebilir. Sandığa üye olanların zararı karşılanıyor. Bu da aslında dolaylı yoldan Türk ekonomisini sarsıntıdan kurtarıyor." Evinin içerisinde 25-30 bin YTL’lik eşyası bulunan bir kişinin yıllık yaklaşık 150 YTL vererek evini her türlü risklere sigortalatabileceğini anlatan Rençberoğlu, poliçe kapsamlarının "asistan", "ek teminat" gibi isimler altında verilen hizmetlerle genişletilebileceğini söyledi. 
     
     PAKET POLİÇE 
     Evini sigortalatan bir kişinin, yangın, hırsızlık, dahili su basması, sel, deprem, kara, deniz ve hava araçları gibi araç çarpması, halk hareketleri ve terör gibi risklere karşı malını güvenceye aldığını belirten Rençberoğlu, "paket poliçe" yapıldığı takdirde, poliçe sahibine daha kapsamlı hizmet verildiğini belirtti. 
     "Anahtarını kaybedene çilingir, camı kırılana camcı, tesisatı bozulana tesisatçı gönderiyoruz" diyen Rençberoğlu, sigorta yaptıran vatandaşların, her türlü problemlerini, 444’lü veya 800’lü ücretsiz telefonlar aracılığıyla 365 gün 24 saat çözebileceklerini ifade etti. 
     Rençberoğlu, söz konusu telefonlar ile nöbetçi eczane ve doktor bulunması, acil bir durum karşısında "ulak sağlanması" gibi hizmetlerin de verildiğini kaydetti. Evin içerisinde meydana gelebilecek her türlü zarar karşısında poliçe sahibinin zararını hasardan önceki duruma getirdiklerini ifade eden Rençberoğlu, şöyle devam etti 
     "Eve gelen misafirin üzerine, bardağın kırılması, çay dökülmesi halinde, misafirin elbisesinin kuru temizleme faturası, hatta kırılan çay bardağının parası bile ödeniyor. Evdeki evcil hayvanların komşulara vereceği zararlar karşılanıyor. Voltaj değişiklikleri nedeniyle bozulan buzdolabıyla birlikte dolabın içerisindeki yiyeceklerin bozulması halinde bedeli de tazmin ediliyor. Kısaca evde yaşayan kişiler ile eve gelen misafirlerin vereceği bütün zararlar gideriliyor." Yine ev paket sigortalarında son zamanlarda artan kap-kaç, gasp, yankesicilik olaylarına karşı da sigorta şirketlerinin hizmet vergini kaydeden Rençberoğlu, kazalardan sonra meydana gelen hırsızlık olaylarının da teminat altına alındığını bildirdi. 
     
</TEXT>
</DOC>
