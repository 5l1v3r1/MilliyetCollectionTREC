<DOC>
<DOCNO> 317518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko01.html </URL>
<DATE> 2005/02/22/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Durak "Eldeki modeller yenilenmeli" 
</HEADLINE>
<TEXT>

     Otomotiv Sanayi Derneği OSD Yönetim Kurulu Başkanı Turgay Durak, Türkiye'de üretilen modellerin 2 ila 5 yıl içinde ömrünü tamamlayacağını ve yenilenmesi gerektiğini belirterek, ''Bizim yeni araç projelerini Türkiye'ye çekebilmemiz lazım. Bunun için AR-GE teşviklerinin artırılması, yatırım indirimi ve büyük ihracat projelerinde, ana ve yan sanayiine birlikte proje bazında teşvik getirilmesi gerekiyor'' dedi. 
     Durak, Bursa Sanayici ve İşadamları Derneği'nce BUSİAD düzenlenen ''Otomotiv Sektörünün Bugünü ve Geleceği'' konulu toplantıda, otomotiv sektörünün tekstil ve gıdanın ardından üçüncü sırada bulunduğuna işaret ederek, 2004'te ihracatın yüzde 50 oranında arttığını ve 500 bin kişiye doğrudan istihdam sağladığını belirtti. 
     Sektörde, 60 ülkede 2004 yılında 63 milyon toplam üretim olduğunu, iş hacminin 1.65 trilyon Avro, ihracatın ise 23 milyon aracı bulduğunu kaydeden Durak, küreselleşme sürecinde şirket sayılarının azaldığını ve rekabetin sertleştiğini vurguladı. 
     Durak, bu süreçte şirketlerin birbirini satın aldığını ya da stratejik ortaklığa gittiğine dikkati çekerek, GM, Ford ve Toyota'nın ilk üç sırada yer aldığı ilk 10 firmanın dünyadaki toplam üretimin yaklaşık yüzde 80'ini gerçekleştirdiğini belirtti. 
     Bu ilk 10 firmanın, sanayileşmiş 4 ülke ile Güney Kore'de yer aldığını, Türkiye'nin 850 bin üretim ile 18. sıraya yerleştiğini kaydeden Durak, ''Belçika'nın önündeyiz. Avrupa'da 6. en fazla araç üretilen ülke Türkiye'' dedi. 
     Durak, küresel trendlerin, her biri 10-12 milyon kapasiteli 5-6 sanayi firmasının kalacağını, ancak markaların devam edeceğini gösterdiğine işaret ederek, aşırı rekabet nedeniyle üretimin giderek gelişmekte olan ülkelere kaydığına dikkati çekti. 
     Tedarikçi firma sayılarının da azalacağı yönünde tahminler bulunduğuna değinen Durak, dünyada bulunan 5 bin 500 yan sanayi firmasının, 2010'da 2 bin adede düşeceğinin tahmin edildiğini söyledi. 
     Durak, bu süreci Türkiye gibi ülkeler için bir şanssızlık olarak düşünmemek gerektiğini, Batı Avrupa'da işgücünün son derece pahalı olduğunu, dolayısıyla üretimin lojistik olarak fazla uzak olmayan yerlere doğru kaydığını anlatırken, bunun Türkiye gibi ülkelere Avrupa kıtasında yerel bazı avantajlar sağladığını belirtti. 
     
     ''İSTİHDAM AYNI KALACAK'' 
     Türkiye'nin kapasitesinin otomobilde 776 bin, ticari araçta 342 bin ve genel toplamda 1 milyon 118 bin olduğunu kaydeden Durak, ihracatta rekorların kırıldığı 2004'te istihdamda önemli bir artış olduğuna işaret etti. 
     Durak, sektörde toplam istihdamın 240 bine ulaştığını anımsatırken, ''2005 için iyimser tahminimiz istihdamın aynı kalacağı şeklinde, bir miktar düşme de olabilir'' dedi. 
     2000'de 2.3 milyar dolar olan ihracatın, 2004'te 10 milyar doları geçtiğini kaydeden Durak, ''2005'te inşallah yüzde 10 gibi bir artışla 11, belki de 12 milyar dolara ulaşacak. Araç ihracatı da toplam 550 bini bulacak'' diye konuştu. 
     Toplam dış ticaret açığının 2004'te 34 milyar dolar olduğunu belirten Durak, ''Bizim ithal edilen araçlar için ödenen ithalat dövizlerine rağmen toplam dış ticaret açığı 1.9 milyar dolar, oranlarsanız, bizim toplam dış ticaret açığındaki payımız yüzde 5,5'' dedi. 
     
     ''YENİ MODELLER GEREKLİ'' 
     Durak, Türkiye'nin otomotiv sektöründeki güçlü ve zayıf yönleri karşılaştırıldığında bir denge olduğunu ifade ederek, rekabet gücü, iyi eğitilmiş girişimci insan gücü, makine parkı ve AR-GE potansiyelinin avantaj, sürekli vergi artışları nedeniyle istikrarsız pazar, yüksek reel faiz ve temel girdi maliyetiyle YTL'nin değerli olmasının ise zayıf yönler olarak nitelendirilebileceğini anlattı. 
     Sektörün, sahip olduğu üstünlüklerle kısa vadede çok büyük yatırım yapmadan 1 milyon adet üretim ve 700 bin adet ihracata ulaşılabileceğini dile getiren Durak, ''Ama esas hedef orta vadede 1.5 milyon adet üretim ve 1 milyon adet ihracat yapabilmek. Bu, bugünkü 240 binlik istihdamın iki katına çıkarak 480 bin kişiye ulaşacağı anlamına gelir. İhracat 15 milyar dolara varır. Ama bunun için hem ana hem yan sanayiide 4 milyar dolarlık ihracat yatırımı gerek'' dedi. 
     Durak, konuşmasına şöyle devam etti 
     ''Eldeki modellerin 2 ila 5 yıl içinde yenilenmesi gerekiyor. Çünkü ömrünü tamamlayacak. Eğer, bu araçların yerini alacak araçları başka ülkelere kaybedersek o zaman bizim işimiz bitiyor. Elimizdeki fabrikalar demir ve beton yığınından başka hiçbir işe yaramaz ve kıymeti kalmaz. Dolayısıyla bizim yeni araç projelerini Türkiye'ye çekebilmemiz lazım. 
     Yatırım maliyetinde avantaj için yatırım indirimi teşvikinde yeni düzenlemeler gerekiyor. Ama asıl bizim burada vurguladığımız büyük ihracat projelerinde ana ve yan sanayiine birlikte proje bazında teşvik getirilmesi gerekiyor... Bu olmazsa elimizdeki iş yavaş yavaş kaçar ve kaçtıktan sonra da ekonomide durgunluğa bizim kötü bir katkımız olur ve en önemlisi kayıt altında olduğumuz için vergi gelirleri düşer ve ekonomik dengeler bozulur.'' 
     
     TÜRKİYE'NİN RAKİPLERİ 
     Durak, dünya genelinde 10 tane firmanın hangi ürünün nerede yapılacağına karar verdiğini, bunu yaparken strateji uzmanlarının ülkeleri göreceli rekabet avantajına göre kıyasladığına dikkati çekerek, şöyle devam etti 
     ''Bugün için bizim rakiplerimiz Batı Avrupa'dan doğuya doğru Polonya, Çek Cumhuriyeti, Slovakya, Slovenya, Romanya ve Rusya. Gelecekteki rakipler ise Hindistan, Çin ve İran. Rekabet edebilmek için onlardaki yatırım teşviklerinin ne olduğunu iyi inceleyip kanunlara uygun şekilde, onların verdiği teşviklerin bizim ülkemizde de verilmesini sağlamak geriyor. İstikrarlı vergi uygulamaları ve AB ile uyum gerekli.'' Türkiye'deki otomotiv pazarının doymamış bir pazar olduğuna da değinen Durak, 2003 rakamlarıyla her bin kişiye Avrupa'da 550 ve dünyada ortalama 134 araç düşerken, bunun Türkiye'de 92 olduğunu belirtti. 
     
</TEXT>
</DOC>
