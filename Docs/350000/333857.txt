<DOC>
<DOCNO> 333857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/guncel/axgun01.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş'ın işi zor 
</HEADLINE>
<TEXT>


Hazine arazisine yapılan binaların yıkım işlemini Esenyurt'ta gerçekleştiremeyen belediyeye göre, rantçılar, masum insanları kışkırttı ve olaylar bu yüzden büyüdü 

ŞENOL DEMİRCİ İstanbul 

İstanbul Büyükşehir Belediye Başkanlığı koltuğunda bir yılını dolduran Kadir Topbaş, yaptığı değerlendirme toplantısında, "İstanbul yıkılarak güzelleşecek" dedi. Ancak aynı gün, Esenyurt'ta çok sayıda binayı yıkmaya giden belediye ekipleri, başarılı olamadı. 
Esenyurt Yeşilkent Mahallesi Fatih Caddesi'nde Hazine arazisine yapıldığı belirtilen 45 binayı 15 gün aradan sonra ikinci kez yıkmak için polis desteğiyle harekete geçen Büyükşehir Belediyesi'ne bağlı ekipler, önceki gün bölgedeydi. Ancak mahalle sakinlerinin, ekiplere taşlarla saldırması üzerine yıkımlara başlanamadı. Ekipler bölgeden ayrılırken, arazinin Büyükşehir Belediyesi şehir planında "Fuar Alanı" olarak ayrıldığı kaydedildi. 

'Binalar inşaat halinde' 
Büyükşehir Belediyesi Basın Danışmanlığı'ndan yapılan açıklamada da, yerel seçimler öncesinde başlanan binaların tamamının inşaat halinde olması ve içinde eşya ya da yaşayan insan bulunmamasının, ranta yönelik yapıldığının göstergesi olduğu belirtildi. Açıklamada şöyle denildi 
"Olaylar tapulu, fakat isk nsız binalarda oturan vatandaşların kendi evlerinin de yıkılacağı korkusuyla büyüdü. Oysa, burada sadece Hazine arsası üzerine yapılmakta olan tapusuz ve isk nsız 45 bina için yıkım kararı alındı. Rantçılar, mahallede oturan masum insanları 'Sıra size de gelecek' söylentileriyle kışkırtmakta ve kendi binalarını kurtarmaya çalışmakta. Bu kaçak binalara ruhsat vermek mümkün değil. Çünkü rant amaçlı oldukları ortada. Yıkıma şimdilik engel oldular ama şu da bilinmelidir ki, Hazine arsası üzerine yapılan mahalledeki tüm binaları yıkmakta kararlıyız." 


</TEXT>
</DOC>
