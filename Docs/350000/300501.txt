<DOC>
<DOCNO> 300501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun35.html </URL>
<DATE> 2004/12/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kıbrıs'ta seçim takvimi belli oldu... 
</HEADLINE>
<TEXT>

     KKTC'de 20 Şubat'ta yapılacak erken genel seçimle ilgili süreç yarın resmen başlayacak. 
     Resmi Gazete'nin bugünkü sayısında yayımlanan karara göre, Kıbrıs Türk halkı 20 Şubat 2005'te genel seçim, 17 Nisan'da da yeni cumhurbaşkanını belirlemek için sandık başına gidecek. 
     KKTC Seçim ve Halkoylaması Yasası'na göre seçim yasakları yarın yürürlüğe girecek. Seçim takviminin ve seçim yasaklarıyla ilgili duyurunun, Yüksek Seçim Kurulu'nun bugün öğleden sonra yapacağı toplantının ardından açıklanması bekleniyor. 
     Kıbrıs Türk halkı, 50 sandalyeli Cumhuriyet Meclisi'nin yeni üyelerini belirlemek için 20 Şubat Pazar günü, Cumhurbaşkanlığı makamına gelecek kişiyi belirlemek için de 17 Nisan Pazar günü sandık başına gidecek. 
     Yüksek Seçim Kurulu YSK Başkanı Taner Erginel, düzenlediği basın toplantısında, ''örnek bir seçim için ellerinden gelen gayreti göstereceklerini'' söyledi. 
     Erginel, ''YSK ve ilçe seçim kurullarının, tüm siyasi partilere eşit mesafede duracağını ve seçimin tamamen şeffaf olacağını'' vurguladı. 
     
</TEXT>
</DOC>
