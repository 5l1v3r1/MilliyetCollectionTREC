<DOC>
<DOCNO> 343970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko03.html </URL>
<DATE> 2005/05/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
En fazla kamu kağıdını Akbank topladı 
</HEADLINE>
<TEXT>

     Bankaların sahip olduğu kamu kağıtlarının tutarı, 2004 yılında yüzde 4.7 oranında 5.5 katrilyon lira büyüyerek 122.6 katrilyon liraya çıkarken, özel bankalar içinde en fazla kamu kağıdını 15.2 katrilyonla Akbank topladı. Akbank’ı 13.8 katrilyonla İş Bankası, 9.3 katrilyonla Garanti Bankası izledi. 
     ANKA’nın bankaların Türkiye Bankalar Birliği’ne TBB 
     gönderdiği enflasyona göre düzeltilmiş mali tablolarından derlediği verilere göre, sistemde faaliyet gösteren 40 bankanın sahip olduğu Hazine bonosu, Devlet tahvili, eurobond ve diğer kamu menkul kıymetlerinin tutarı, 2004 yılı sonu itibariyle 122 katrilyon 635 trilyon lira olarak gerçekleşti. Bankaların kamu kağıtları portföyü, geçen yılın tümünde yüzde 4.7 oranında 5 katrilyon 520.3 trilyon lira büyüdü. 2003 yılı sonunda bankaların kamu kağıtlarının tutarı 117 katrilyon 114.7 trilyon lira olmuştu. 
     
     MENKUL DEĞERLERİN DAĞILIMI 
     Bankaların sahip olduğu kamu kağıtlarının 52 katrilyon 454 trilyonla en büyük bölümünü satılmaya hazır menkul 
     değerler oluşturdu. 2004 sonu itibariyle bankaların vadeye kadar elde tutulacak menkul değerlerinin tutarı 51 katrilyon 857.6 trilyon, alım-satım amaçlı menkul değerlerinin tutarı 18 katrilyon 323.4 trilyon lira oldu. Geçen yıl bankaların satılmaya hazır menkul değerleri yüzde 68.9 artarken, vadeye kadar elde tutulacak menkul değerleri yüzde 0.7, alım-satım amaçlı menkul değerleri yüzde 45.8 azaldı. 
     
     KAMU BANKALARI 
     Ziraat Bankası, 2004 yılı sonu itibariyle 36 katrilyon 19.9 trilyon liralık kamu kağıtları portföyüyle tüm bankalar 
     arasında ilk sırada yer alıyor. Halk Bankası’nın kamu kağıtlarının tutarı ise 17 katrilyon 205.1 trilyon lirayı buldu. Bunda, görev zararlarının karşılanması amacıyla Hazine’nin bu bankalara verdiği kamu kağıtları önemli bir rol oynadı. Ziraat Bankası’nın kamu kağıtları portföyü geçen yıl yüzde 12.5, Halkbank’ın portföyü yüzde 19.2 arttı. Vakıfbank’ın kamu kağıtları portföyü ise yüzde 9.4’lük artışla 8 katrilyon 595.3 trilyon lira olarak gerçekleşti. Ziraat Bankası, bankacılık sisteminin toplam menkul kıymetlerinde yüzde 29.4, Halk Bankası yüzde 14, Vakıfbank ise yüzde 7 oranında pay aldı. 
     
     ÖZEL BANKALARIN LİDERİ AKBANK 
     Kamu bankaları dikkate alınmadığında özel bankalar içinde en fazla kamu kağıdını Akbank’ın topladığı belirlendi. Akbank’ın toplam kamu kağıtları portföyü, 2004 yılı sonu itibariyle 15 katrilyon 238.3 trilyon lira oldu. 
     Akbank’ın portföyü geçen yıl yüzde 5 oranında azaldı. 
     Akbank, sistemde toplam yüzde 12.4’lük pay alıyor. 
     İş Bankası 13 katrilyon 848.8 trilyon liralık kamu kağıtları portföyüyle İş Bankası, 9 katrilyon 262.6 trilyon liralık portföyle Garanti Bankası geldi. İş Bankası’nın kamu kağıtları yüzde 2.8 artarken, Garanti Bankası’nın kamu kağıtları yüzde 14.6’lık gerileme kaydetti. 
     Daha sonra 5 katrilyon 690.7 trilyonla Yapı ve Kredi Bankası, 3 katrilyon 621.7 trilyonla Koçbank, 1 katrilyon 856.4 trilyonla Dışbank geldi. Yapı Kredi’nin kamu kağıtları 
     portföyü yüzde 1.1 azaldı Koçbank’ın portföyü yüzde 41.9, Dışbank’ın portföyü yüzde 12.5 arttı. Oyak Bank’ın sahip olduğu kamu menkul kıymetlerinin tutarı 2004 sonu itibariyle 1 katrilyon 616.9 trilyon, Tasarruf Mevduatı Sigorta Fonu TMSF bünyesindeki tek banka olan Bayındırbank’ın kamu menkul kıymetleri 1 katrilyon 512.7 trilyon, Denizbank’ın kamu menkul kıymetleri 1 katrilyon 401.9 trilyon lira olarak gerçekleşti. 
     
     EN FAZLA SOCIETE GENERALE ARTIRDI 
     2004 yılında kamu kağıtları portföyünü en fazla artıran 
     banka Societe Generale oldu. Banka’nın kamu kağıtları portföyü 40.2 kat artarak 5.2 trilyondan 214.9 trilyon liraya yükseldi. Bank Europa Bankası’nın sahip olduğu kamu kağıtlarının tutarı 2.7 kat artarak 107.5 trilyon lira, TEB’in kamu kağıtlarının tutarı 2.2 kat artarak 407.6 trilyon lira, Citibank’ın kamu kağıtlarının tutarı yüzde 121.2 artarak 499.8 trilyon lira oldu. 
     
</TEXT>
</DOC>
