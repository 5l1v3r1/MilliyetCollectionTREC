<DOC>
<DOCNO> 310297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo09.html </URL>
<DATE> 2005/01/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beşiktaş, İstanbul'da Malatyaspor'a hiç yenilmedi 
</HEADLINE>
<TEXT>

     Beşiktaş ile Malatyaspor, yarın yapacakları maçla birlikte, Birinci Futbol Ligi'nde 20. kez karşı karşıya gelecek. 
     2 takım arasında geride kalan maçlarda Beşiktaş 12, Malatyaspor da 3 galibiyet elde ederken, taraflar 4 maçta da eşitliği bozamadı. 
     Siyah-beyazlıların toplam 39 golüne, sarı-kırmızılı ekip 17 golle karşılık verdi. 
     2 takım arasında sezonun ilk yarısında Malatya'da yapılan maç 1-1 berabere sonuçlanmıştı. 
     
     BEŞİKTAŞ, İSTANBUL'DA YİTİRMİYOR 
     Beşiktaş, Malatyaspor karşısında bugüne dek İstanbul'da maç yitirmedi. 
     2 takım arasında İstanbul'da yapılan 9 lig maçının 8'inde siyah-beyazlılar sahadan galip ayrılırken, 1 karşılaşma da berabere sonuçlandı. 
     Beşiktaş'ın İstanbul'da attığı 26 gole, Malatyaspor yalnızca 4 golle karşılık verebildi. 
     2 takım arasında geçen sezon İstanbul'da yapılan maçı Beşiktaş 3-1 kazanmıştı. 
     
</TEXT>
</DOC>
