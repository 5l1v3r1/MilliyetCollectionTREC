<DOC>
<DOCNO> 332686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur31.html </URL>
<DATE> 2005/04/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İki pist arası gecekondu 
</HEADLINE>
<TEXT>

     Antalya Havalimanı ikinci pistiyle apron pisti arasında kalan bir bölümü yıkılmış metruk gecekondu, pist uçakların iniş ve kalkışına açıldığı halde yıkılamadı. 
     Hazine arazisi üzerinde bulunan ve kullanıcılar tarafından 1998 yılında zilyet davası açılan harabe gecekondunun yıkılabilmesi için, Antalya 1. İdare Mahkemesi'nin kararının beklendiği bildirildi. 
     Antalya Havalimanı 2. Pist ve Apron İnşaatı Proje Müdürü Hasan Ateş, pist ve apron pisti arasında kalan metruk gecekondunun bir an önce yıkılması gerektiğini söyledi. Buradaki gecekondunun izah edilemez olduğunu belirten Ateş, şunları söyledi 
     ''Aydemir ailesi, Hazine'ye ait bu bölgeye yıllar önce yerleşerek ev yaptırmış. 1998 yılında Devlet Hava Meydanları İşletmeleri DHMİ , buradaki alanı Hazine'den istimlak ederek bedelini ödedi. Ancak burada yaşayan ve 36 dönümlük alana üç ev, iki de hayvan ahırı yaptıran Aydemir ailesi, 20 yılı aşkın süre oturdukları için zilyet hakları bulunduğu gerekçesiyle Antalya 1. İdare Mahkemesi'ne dava açmış. Mahkeme, aradan geçen 7 yıla rağmen karar veremedi. Buradaki ev sahiplerinin zilyet hakları olabileceğini göz önünde bulunduran DHMİ, ev sahiplerine ödenebilecek parayı bu kişilerin hesabına yatırdı. Ancak Aydemir ailesi burayı boşaltmaya yanaşmadı. Diğer iki ev ve ahırların bir kısmı sözkonusu 36 dönümlük alanın dışına taştığı için, buraları yıkılabildi. Ancak bu bina bir türlü yıkılamadı.'' Antalya Havalimanı'nın, iki pistle birlikte, aynı anda iki uçağın iniş kalkış yapabileceği Türkiye'deki tek, Avrupa'daki iki havalimanından biri durumuna geldiğini bildiren Ateş, böylesine büyük bir yatırımın yapıldığı bölgede bir metruk binanın yıkılamamış olmasının çok üzüntü verici olduğunu söyledi. 
     Apron ve pist arasında kalan iki katlı 150 metrekare genişliğinde ve bir bölümü yıkılmış evin uçaklar için tehlike oluşturabileceğine de işaret eden Ateş, ''8 yıldır mahkemenin hakkında karar veremediği gecekondu, hem çirkin görüntü hem de tehlike oluşturuyor. Uçağın pistten çıktığını düşünün. Olabilecek faciayı düşünmek bile istemiyorum'' dedi. 
     
     DHMİ BAŞMÜDÜRÜ 

     AA muhabirinin sorularını yanıtlayan DHMİ Başmüdürü Osman Serdar da sözkonusu evin yıkılamamasının tamamen hukuki bir sorun olduğunu belirterek, şöyle dedi 
     ''Burası hukuk devletidir. Yasaların dışında birşey yapamayız. Mahkemenin olumlu bir karar vermesini bekliyoruz. Yaptığımız 200 trilyon liralık yatırıma rağmen bu gecekonduyu yıkamamak tabii ki üzücü ama bunu çok önemsemek de doğru değil.'' Gecekondunun, uçakların iniş kalkışı ve güvenliği açısından herhangi bir sorun teşkil etmediğini de belirten Serdar, tek sorunun çirkin görüntü olduğunu kaydetti. 
     
     EV SAHİPLERİ NE DİYOR 

     Arazinin varislerinden Rasih Aydemir de AA muhabirine, babası Ahmet Aydemir'in 1935 yılında zilyetlik yoluyla mülk edindiği 36 dönüm arazinin, hukuka aykırı şekilde kamulaştırılmak istendiğini öne sürdü. Daha önce, şu anda üzerinden pist geçen annesi Zeynep Aydemir'e ait evin de Antalya Valiliği'nin kararıyla yıkıldığını kaydeden Rasih Aydemir, şunları söyledi 
     ''Valilik bizi şimdi yıkılan Zeynep Aydemir'e ait evden de şu anda pist arasında kalan kardeşim Elif Aslan'a ait evden de 3091 Sayılı Taşınmaz Mal Zilyetliğine Yapılan Tecavüzlerin Önlenmesi Hakkındaki Kanun uyarınca polis zoruyla çıkarttı. Babamızdan kalan Zeynep Aydemir'in evini yasal olmayan şekilde, görev ve yetkileri olmadığı halde yıktılar. Şimdi kardeşim Elif Aslan'ın evini de yıkacaklar. Polis, bizi dışarı attı. Mahkeme kamulaştırmanın iptaline, yapılan işlemin hukuki olmadığına karar verdi. Dosya şu anda Danıştay'da. Evlerimizi yıkanlar hakkında da suç duyurusunda bulunduk. Davalar sürüyor. Ne olacağını biz de bilemiyoruz.'' 

     
</TEXT>
</DOC>
