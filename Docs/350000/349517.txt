<DOC>
<DOCNO> 349517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/ekonomi/eko03.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aylık döviz giderleri 10 milyar doları buldu 
</HEADLINE>
<TEXT>


Yılın ilk dört ayında döviz giderleri 40 milyar doları aşıp rekor kırarken döviz gelirleri 32.7 milyar dolarda kaldı. Aylık ortalama 7.8 milyar dolar olan döviz geliri ithalatı bile karşılamıyor 

ANKARA ANKA 

Türkiye, aylık ortalama 7.8 milyar dolarlık döviz gelirine karşılık, 10 milyar dolarlık döviz harcaması yapmaya başladı. Aylık ortalama döviz geliriyle ithalatını bile karşılayamayan Türkiye'nin döviz gelirleriyle toplam döviz giderlerini karşılama oranı yüzde 77.8'e kadar indi. 
Merkez Bankası verilerine göre, Türkiye'nin ocak-nisan dönemindeki döviz gelirleri 31 milyar 188 milyon dolar oldu. Döviz gelirleri, geçen yılın aynı dönemindeki 25 milyar 682 milyon dolara göre yüzde 21.4 arttı. Döviz harcamaları da yüzde 22.3 büyüdü. 
2004'ün ilk dört ayında Türkiye'nin 32 milyar 767 milyon dolar olan döviz giderleri, bu yıl 40 milyar 73 milyon dolarla rekor düzeye ulaştı. Geçen yıl ilk dört ayda yüzde 78.4 olan döviz gelirlerinin döviz giderlerini karşılama oranı bu yıl yüzde 77.8'e geriledi. 

Açıkta hızlı büyüme 
Türkiye, ocak-nisan dönemi itibariyle döviz dengesinde 8 milyar 885 milyon dolarlık açık verdi. Döviz açığı, geçen yıla göre yüzde 25.4'lük büyüdü. 
Döviz harcamalarındaki artışın büyük bölümü ithalattan kaynaklandı. Türkiye'nin ilk dört aydaki ithalatı, yüzde 23.4 artarak 33 milyar 53 milyon dolara çıktı. Türkiye ayda ortalama 8.3 milyar dolarlık ithalat temposu yakaladı. Aylık ortalama ithalat, aylık ortalama döviz gelirlerinin 500 milyon dolar üzerine çıktı. Döviz gelirlerinin ithalatı karşılama oranı yüzde 94.3 oldu. 




</TEXT>
</DOC>
