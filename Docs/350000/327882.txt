<DOC>
<DOCNO> 327882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo25.html </URL>
<DATE> 2005/03/28/ </DATE>
<TIME> 21.17 </TIME>
<AUTHOR>  </AUTHOR>
<HEADLINE>
Galatasaray'da izinler bitti... 
</HEADLINE>
<TEXT>

     Galatasaray'da futbolcular 2 günlük iznin ardından, Kayserispor ile yapacakları lig maçının hazırlıklarını sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve 1 saati aşkın süren antrenmanda, futbolcular top kapma çalışmasının ardından koşu yaptı. Milli takımlarda bulunan futbolcular ile sakatlığı süren Hakan Ünsal'ın yer almadığı antrenmana, PAF takımdan çok sayıda oyuncu da çıktı. 
     Galatasaray, yarın sabah yapacağı antrenmanla Kayserispor maçı hazırlıklarını sürdürecek. 
     Bu arada, kulübün 100. yıl nedeniyle hazırlattığı formaların tanıtımı da yarın antrenman sonrasında, Florya Metin Oktay Tesisleri'nde yapılacak. 
     
</TEXT>
</DOC>
