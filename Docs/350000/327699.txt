<DOC>
<DOCNO> 327699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/yazar/altan.html </URL>
<DATE> 2005/03/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Neden geçmişimizi geleceğimizden daha çok seviyoruz 
</HEADLINE>
<TEXT>


GEÇMİŞİMİZE sövülmesine, geleceğimize sövülmesinden daha çok kızdığımız için mi 

Geçmişte geleceğimizi, şimdikinden daha parlak gördüğümüz için mi 

Geçmişte babamızın çevresi daha forsluyken, şimdi kendimiz aynı forslu çevreyi bulamadığımız örneğin hemşeri sayılacak bir komiser muavini dahi tanımadığımız için mi 

Geçmişte olanaklarımız daha genişti de, şimdi daraldığı için mi 
a- Yediğimiz miras bittiği için... 
b- Yaptığımız iş, örneğin semercilik eskisi kadar para getirmediği için... 
c- Bankerlere yatırdığımız paranın önemli bir bölümü battığı için... 
d- Yeni bir ev alıp borçlandığımız ve yüksek faiz ödediğimiz için... 
e- Kazancımız hiç değişmediği halde fiyatlar yükseldiği için... 
f- Geçmişte durumumuzun daha iyi olduğunu söylemeye ağzımız alıştığı ve eskiden de her zaman geçmişi yeğler göründüğümüz için... 

Geçmişte devlet desteği ve devlet hoşgörüsüyle iş yürüttüğümüz ve şimdilerde bu kolaylıkları sağlamak girişimlerinde daha zorlandığımız için mi 

Geçmişte sevgilimizle çok iyi anlaşırken bir hiç yüzünden aramız açıldığı ve yerine de kimseyi koyamadığımız için mi 

Geçmişte kilomuz daha az olduğu ve göbeğimiz yarım Diyarbakır karpuzu gibi öne doğru çıkmadığı için mi 

Geçmişte karaciğerimiz şimdiki kadar yorgun olmadığından o zamanki neşemizi artık bulamadığımız ve gitgide artan karamsarlığımıza entelektüel bir neden bulmak gerektiği için mi 

Geçmişte siyaset üstüne kurduğumuz umutlar bittiği için mi 

Geçmişte göremediğimiz yanılgıları şimdi gördüğümüz ve artık hiçbirini de düzeltme olanağımız kalmadığı için mi 

Geçmişte ileriye dönük kurduğumuz projeleri, artık gerçekleştirme olanağı bulunmadığı ve düşlerle vakit geçirme avuntumuz sona erdiği için mi 

Geçmiştekinden daha kötü durumda değilse de bize yine hiçbir yararı dokunmayacağını bildiğimiz iktidara kızdığımız için mi 

Geçmişte olmayan dertler, örneğin çocuklarla ilgili harcamalar karşımıza dikildiği için mi 

Geçmişte atıp savururken, şimdi emekli olduğumuz ve artık atıp savurmamıza kimse kulak asmadığı için mi 

Geçmişte sorumsuz bir gençken, şimdi sorumlu bir aile babası olduğumuz için mi 

Geçmişte hiç tatile çıkmazken, şimdi daha çok tatile çıktığımız halde onca harcamalara karşın, bir türlü dinlenip eğlenemediğimiz için mi 

Geçmişte kendi kuşak yarışımız henüz bitmemişken şimdi herkes ipi az-çok göğüslediği ve önlerde yer alamadığımız kuşkusu yüreğimizi kemirdiği için mi 

Geçmişe karşı geleceği, Picasso gibi ileride daha çok anlaşılacaklarına inananlar beğendiği bizim ise böyle bir tutkumuz olmadığı için mi 

Not 20 yıl önce yazılmış bir yazı... "Güneş"ten... 



</TEXT>
</DOC>
