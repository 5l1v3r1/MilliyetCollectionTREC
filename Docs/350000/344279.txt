<DOC>
<DOCNO> 344279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy03.html </URL>
<DATE> 2005/05/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Çiller, Erdal İnönü hayranıymış 
</HEADLINE>
<TEXT>

     Eski Başbakan ve DYP Genel Başkanı Tansu Çiller’in siyasete atılmadan önceki dönemde, sıkı bir Erdal İnönü hayranı olduğu ortaya çıktı. 
     Çiller’in siyasete atılmasında etkili olan işadamı ve eski Galatasaray Futbolcusu Samim Uygun, "Çiller, Öğretim üyeliği yakınlaşmasından mı bilmem, Prof. Dr. Erdal İnönü’ye kimsenin farkedemediği siyasi bir yakınlık duyuyordu" dedi. 
     9’uncu Cumhurbaşkanı Süleyman Demirel’in uzun yıllar 
     danışmanlığını yapan Turgut Yılmaz Güven, "Demirel’li Yıllar-Demokrasinin Mahzeninden Atatürk’ün Mekanına 1987- 1993 " adlı anı kitabında, ilginç olaylara yer verdi. Turgut Yılmaz Güven anılarında, eski Başbakan ve DYP Genel Başkanı Tansu Çiller’in bilinmeyen bir yönüne değindi. 
     
     "ÇİLLER’İN DYP’Lİ OLDUĞUNU SÖYLEMEK MÜMKÜN DEĞİLDİ" 
     Güven, Demirel’le tanıştırdığı Çiller’in siyasete girmesinde etkili olan Samim Uygun’un kendisine aktardıklarına da yer verdiği anılarında, Uygun’un kendisine şunları söylediğini ifade etti 
     "Tuzla 1984 toplantısında Tansu Çiller’in ’herşey yapılabilir, yeter ki kaynak sorunu çözülsün’ görüşü, Sayın Demirel’in ’bu kızın ayakları yere basıyor’ değerlendirmesinde odaklaşmış, böylece Demirel-Çiller yakınlaşmasının tohumları atılmıştı. Ama Çiller’in DYP’li olduğunu söylemek mümkün değildi. Nitekim 1986 ara seçimlerine kadar Tansu Çiller’in siyasi yönünü belirtmemekle beraber, öğretim üyeliği yakınlaşmasından mı bilmem, Prof. Dr. Erdal İnönü’ye kimsenin farkedemediği siyasi bir yakınlık duyduğunu sezer gibi olmuştum. Nitekim, 1986 ara seçimlerinden bir gün önce balık yemeğe gittiğimiz 
     bir restoranda Çiller’in, SHP’nin birinci parti çıkacağını ısrarla savunduğunu bugün gibi anımsıyorum." 
     
</TEXT>
</DOC>
