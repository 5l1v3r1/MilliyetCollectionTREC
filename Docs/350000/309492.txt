<DOC>
<DOCNO> 309492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun45.html </URL>
<DATE> 2005/01/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Yunanistan Türkiye gümrük birliğine erken imza atarsa iyi olur 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, ''Türkiye'nin, gümrük birliği anlaşmasının 10 yeni AB üyesini kapsamasını sağlayacak protokolü ne kadar erken imzalarsa o kadar iyi olacağını'' söyledi. 
     Kumuçakos, yaptığı basın toplantısında, AB kurumlarının yaklaşımının da söz konusu protokolün mümkün olduğunca erken bir tarihte imzalanması yönünde olduğunu savundu. 
     Sorular üzerine Kıbrıs konusuna da değinen Kumuçakos, bu aşamada Kıbrıs'a ilişkin yeni bir girişim bulunduğunu sanmadığını belirtti. 
     Bu arada, Yunanistan Hükümet Sözcü Yardımcısı Evangelos Andonaros, yaptığı basın toplantısında sorular üzerine gümrük birliği konusuna değindi. 
     Başbakan Kostas Karamanlis ile Kıbrıs Rum Kesimi lideri Tasos Papadopulos'un dün yaptığı görüşmede, bu konunun ele alındığını kaydeden Andonaros, ''Türkiye'nin bu konudaki tavrı yalnızca Atina ve Lefkoşa Rum değil, tüm AB üyeleri tarafından yakından izleniyor'' dedi. 
     Türkiye'nin savaş uçaklarını modernize edeceğine ilişkin haberlere dikkati çeken soruları da ısrarla tekrarlanmaları üzerine yanıtlayan Andonaros, ''Felaket tellallığı yapmaya gerek yok. Yunan Silahlı Kuvvetleri, her türlü olasılığa karşı hazırlıklıdır'' diye konuştu. 
     
</TEXT>
</DOC>
