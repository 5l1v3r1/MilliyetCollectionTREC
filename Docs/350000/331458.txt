<DOC>
<DOCNO> 331458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko54.html </URL>
<DATE> 2005/04/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Dizüstü bilgisayar kampanyası.. 4 günde 600 öğretmene kredi kullandırıldı 
</HEADLINE>
<TEXT>

     Vakıfbank'ın ''her öğretmene dizüstü bilgisayar kampanyası'' çerçevesinde, 4 günde Türkiye genelinde bin 600 öğretmene kredi kullandırdığı bildirildi. 
     Vakıfbank Adana Bölge Müdürü Abdullah Demir, AA muhabirine yaptığı açıklamada, MEB ile ortaklaşa düzenlediği kampanya çerçevesinde, MEB'e bağlı öğretmenler, emekli öğretmenler, üniversitelerdeki öğretim görevlileri ve özel öğretim kurumlarındaki tüm öğretmenlere, azami 48 ay vadeli, aylık 1.60 faiz oranıyla dizüstü bilgisayar karşılığı tüketici ihtiyaç kredisinden bugüne kadar bin 600 öğretmenin yararlandığını söyledi. 
     
     ŞUBELER HAFTA SONU DA AÇIK 

     Kampanya kapsamında Adana'da 70 öğretmenin kredi kullandığını anlatan Demir, gelen talepleri değerlendirmek için Türkiye genelindeki banka şubelerinin, hafta sonu da 10.00-16.00 saatleri arasında açık olacağını kaydetti. 
     
     KONSORSİYUMA KATILAN FİRMALAR, FİYATI DEĞİŞTİRMEDEN ÜRÜNÜ BİR ÜST KONFİGÜRASYONA ÇIKARDILAR 

     Öğretmenlere yönelik kampanyada dizüstü bilgisayarların bir bölümünü karşılayacak konsorsiyuma katılan firmaların, ihale şartnamesi ile taahhüt ettikleri konfigürasyonu yeterli bulmayarak, fiyatı değiştirmeden ürünü bir üst konfigürasyona çıkardıkları bildirildi. 
     Casper'dan yapılan açıklamaya göre, ''Dünya Öğretmenin Parmakları Ucunda Kampanyası'', Casper, Exper, KRN ve Vakıfbank işbirliğiyle Milli Eğitim Bakanlığı tarafından tüm Türkiye'de aynı anda başladı. 
     Öğretmenler, en uygun fiyat ve ödeme koşulları ile bilgisayar edinebilme fırsatı sağlayan kampanya ile uygun fiyat ve taksitlerle dizüstü bilgisayar sahibi olabilecekler. 
     Kampanya kapsamında öğretmenlere sunulan dizüstü bilgisayarların bir bölümü, Casper, Exper ve KRN markalarının oluşturduğu konsorsiyum tarafından sunulacak. 
     Açıklamada, konsorsiyuma katılan firmaların, ihale şartnamesi ile taahhüt ettikleri konfigürasyonu yeterli bulmayarak, fiyatı değiştirmeden ürünü en son teknolojiye ve bir üst konfigürasyona çıkarmayı başardıkları bildirildi. Söz konusu değişikliğin normal koşullarda 100 dolarlık ek bir maliyet getirmesine rağmen bunun gerçekleştirildiği kaydedildi. 
     Konsorsiyum adına ortak açıklama yapan Datateknik Genel Müdürü Nazım Özdemir, Casper Genel Müdürü Altan Aras Fakılı ve Sentim Genel Müdürü Mustafa Kuralkan, konfigürasyonun artırımı ve ürünün son teknolojiye yükseltilmesinden dolayı mutlu olduklarını belirttiler. 
     Açıklamaya göre, şartnamede 14 inç olan ekran büyüklüğü 15 inçe, 1.3 Celeron M olan işlemci 1.5'e, 20 GB olan HDD 40 GB'ya, CD-ROM olan optik sürücü DVD-CD-RW Combo'ya, 852 olan chipset 855 GME'ye yükseltildi. Ayrıca Memory kart okuyucu eklendi. 
     Bu sayede ürünün, tüm intel mobil platformlarını Celeron ve Centrino destekler hale getirildiği kaydedildi. 
     
</TEXT>
</DOC>
