<DOC>
<DOCNO> 305561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur36.html </URL>
<DATE> 2005/01/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
ISAF'ta komutayı devralacak Türk birliğine uğurlama... 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, Afganistan'da en büyük tehdidin terörizm olduğunu belirterek, ''NATO'nun Afganistan'daki harekatta başarılı olmaktan başka seçeneği yoktur'' dedi. 
     Afganistan'da görev yapan Uluslararası Güvenlik ve Yardım Kuvveti ISAF Harekatı 7. Dönem Faaliyetleri'ni 11 Şubat 2005 tarihinden itibaren 6 ay süreyle sevk ve idare edecek olan 3. Kolordu Komutanlığı'na bağlı 1600 askeri personel için, uğurlama töreni düzenlendi. 
     Maslak'taki 3. Kolordu Komutanlığı'nda yapılan ''ISAF VII Uğurlama'' töreninde konuşan Orgeneral Büyükanıt, NATO Süratli Reaksiyon Kuvveti olan 3. Kolordu Karargahı'nın, Afganistan Uluslararası Güvenlik ve Yardım Kuvveti Harekatı'nı 11 Şubat 2005 tarihinden itibaren 6 ay süreyle sevk ve idare edeceğini hatırlattı. 
     Orgeneral Büyükanıt, Türkiye ile beraber toplam 33 ülkenin katıldığı bu tarihi görevin, NATO tarafından 3. Kolordu Komutanlığı'na tevdi edilen ilk operasyonel görev olduğunu vurgulayarak, bu nedenle görevin ayrı bir önem taşıdığını kaydetti. 
     Bir silahlı kuvvetlerin ülkesinden binlerce kilometre uzakta görev yapmasının hiç de kolay olmadığına dikkat çeken Orgeneral Büyükanıt, sözlerini şöyle sürdürdü 
     ''Türk askeri, yakın geçmişten itibaren başta Kore, Afganistan, Bosna-Hersek, Arnavutluk, Kosova ve Somali olmak üzere dünyanın çeşitli bölgelerinde dünya barışı ve güvenliğine katkıda bulunmaktadır. Savaşçılığı yanında barış ve yardımseverliği ile daima önde olan Mehmetçik, Türk milletinin özünde barındırdığı insani duygularla dost ve kardeş Afgan halkına her konuda yardım etmeye devam etmektedir. 
     Daha önce Türkiye'nin uluslararası güvenlik ve yardım kuvveti ikinci dönem komutasını icra ederken uyguladığı harekat prensipleri, o dönemdeki başarımızın temel nedeni olmuştur. Bu prensipler, mahalli halka karşı her zaman nazik ve anlayışlı davranmak, bütün gruplara eşit mesafede olmak, iç politikaya müdahil olmamak, halkın geleneklerine ve kültürel değerlerine saygılı davranmak, yerel otoriteler, BM'nin ve hükümet dışı organizasyonların temsilcileri ile yakın danışma ve koordinasyon halinde çalışmaktır. 
     Yeni dönemde görev alacak sizlerin de, bu prensipler doğrultusunda hareket ederek başarılarımızı daha üst noktalara taşıyacağınıza olan inancım tamdır.'' 
     
     ''TERÖR, KÜRESEL BARIŞ İÇİN TEHDİT'' 
     Kara Kuvvetleri Komutanı Orgeneral Büyükanıt, son yıllarda terörizmin sadece belirli ülkeler için değil, küresel barış için de önemli bir tehdit olarak ortaya çıktığını ifade ederek, ''Dolayısıyla Afganistan'da en büyük tehdit terörizmdir'' dedi. 
     Bu görevin, terörden yıllarca çeken bir ulusun teröre karşı yeni başlatılan küresel mücadeledeki kararlılığının ve samimiyetinin bir göstergesi olduğunu dile getiren Büyükanıt, şunları kaydetti 
     ''NATO'nun Afganistan'da devam eden harekatı, ulusların terörizme karşı duyarlılığının gittikçe arttığının bir göstergesidir. Ancak NATO'nun Afganistan'daki harekatta başarılı olmaktan başka seçeneği yoktur. Bu da, harekatı destekleyen ulusların yalnızca Afganistan'da değil, uluslararası ortamda da terörizme karşı aynı azim ve kararlılıkla mücadele etmesine bağlıdır. Ancak bazı hesaplarla terörle mücadelede çifte standart uygulamak, genel anlamda terörü beslemekten başka bir sonuç da doğurmaz.'' 
     
     BÜYÜKANIT'TAN AİLELER İLE TÜRK ASKERİ PERSONELİNE... 
     Afganistan'da görev yapacak olan askeri personelin ailelerine de seslenen Orgeneral Yaşar Büyükanıt, asker ailesi olmanın zor olduğunun herkes tarafından bilindiğini söyledi. 
     Orgeneral Büyükanıt, ''Çocuğunuzun, eşinizin, sevdiğinizin, gelecek nesillerine daha güvenli bir ortam bırakmak için daha çok insani duyguların ağır bastığı Afganistan'daki bu harekatta görev almasından ne kadar gurur duysanız azdır'' dedi. 
     Kara Kuvvetleri Komutanı Orgeneral Büyükanıt, Afganistan'a gidecek Türk askeri personele de şöyle hitap etti 
     ''Değerli silah arkadaşlarım, sizlerin, Türk ulusunun ve harekata katılan diğer ulusların desteğiyle, size verilen bu önemli ve zorlu görevi yüksek disiplin anlayışınız, engin vazife ve vatanseverlik duygularınız ile yerine getireceğinizden ve başarılı olacağınızdan hiç kimsenin şüphesi olmasın. Sizlere bu tarihi görevde başarılar diliyor, hepinizi gözlerinden öpüyorum. Yolunuz ve bahtınız açık olsun.'' 
     
</TEXT>
</DOC>
