<DOC>
<DOCNO> 327851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy28.html </URL>
<DATE> 2005/03/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Çiçek Endüstri Holding ile ilgili araştırma önergesi yarın görüşülecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, yurt içinden ve yurt dışından topladığı paraları zimmetine geçirdiği yönünde basına veya mahkemelere yansıyan holding faaliyetleriyle ilgili bir araştırma önergesini benimsediklerini belirterek, önergenin yarın TBMM'de görüşüleceğini söyledi. 
     Çiçek, Bakanlar Kurulu'nun ardından, toplantının gündemine ilişkin açıklamalarda bulundu. 
     Cemil Çiçek, Bakanlar Kurulu'nda iki önergenin ele alındığını, bunlardan birinin, tasarruf sahiplerinin mağduriyetine yol açan holdinglerin faaliyetlerinin araştırılmasıyla ilgili meclis araştırma önergesi olduğunu bildirdi. 
     Yurt içinden ve yurt dışından topladığı paraları zimmetine geçirdiği yönünde basına veya mahkemelere yansıyan holding faaliyetleriyle ilgili bir araştırma önergesini benimsediklerini vurgulayan Çiçek, böyle bir meclis araştırması yapılmasında yarar gördüklerini anlattı. Çiçek, önergenin yarın TBMM'de görüşüleceğini ifade ederek, bir araştırma komisyonu kurularak konun geniş bir şekilde Meclis tarafından araştırılmasını umduklarını söyledi. 
     Sokak çocuklarıyla ilgili diğer önergeyi de önemsediklerini belirten Çiçek, sokağa itilen ve suç örgütleri tarafından kullanılan çocuklar olduğuna işaret etti. Çiçek, bu kesimin sorunlarıyla ilgili araştırmanın, yasal çalışmalar ve idari tedbirler açısından önem taşıdığını söyledi. 
     
     ACİL EYLEM PLANI 

     Hükümetin Acil Eylem Planı'nı da detaylı şekilde ele aldıklarını anlatan Çiçek, hükümet programlarının siyasetin niyetiyle ilgili olduğunu belirtti. 
     Acil Eylem Planı'nın, niyet beyanlarının içinin doldurulmasıyla ilgili bir kısım faaliyetlerin, daha somut şekilde takvime bağlı olarak kamuoyuna duyurulması olduğunu kaydeden Çiçek, Acil Eylem Planı'nda, 205 faaliyet bulunduğunu hatırlattı. 
     Acil Eylem Planı tespit edilirken, 3 önemli konunun dikkate alındığını belirten Çiçek, kendilerinden önceki hükümetlerin taahhüt altına aldığı bir kısım yükümlülükleri olduğunu kaydetti. 
     Bunların başında IMF ve Dünya Bankası ile ilgili yürütülen İstikrar Programı'nın geldiğini ifade eden Çiçek, AB ile ilgili taahhütler ve parti programı ile seçim beyannamesinin de bu programda yer aldığını anlattı. 
     Acil Eylem Planı'ndaki 205 faaliyetin 150'sinin tamamlandığını bildiren Çiçek, ''Geriye 55 faaliyet alanı kalıyor. Bunlarla ilgili olarak da bir kısım çalışmalar yapılmıştır. Ancak birbiriyle bağlantılı konular olması nedeniyle bunlarla ilgili yasal düzenlemeler henüz gerçekleştirilememiştir. Bunların başında Kamu Yönetimi Reformu gelmektedir'' diye konuştu. 
     Hükümet Sözcüsü ve Adalet Bakanı Cemil Çiçek, Bankacılık Yasa tasarısının Bakanlar Kurulu'nda imzaya açıldığını belirterek, bankacılık konusunun sistematik bir yapıya kavuşturulması, sektörün uluslararası standartlara uyumunun sağlanmasını amaçladıklarını söyledi. 
     Çiçek, Bakanlar Kurulu'nun ardından yaptığı açıklamada, ekonomik istikrar programıyla ilgili yakından bağlantılı olan Gelir İdaresi Kanunu, Sosyal Güvenlik Reformu ve Bankacılık Yasası'nın ele alındığını anlattı. 
     Alt komisyonda görüşülen Gelir İdaresi Yasası'nın, bu hafta esas komisyonda görüşülmesinde yarar gördüklerini ifade eden Çiçek, Sosyal Güvenlik Kanunu tasarısının, imzalarının tamamlanmak üzere olduğunu belirtti. 
     Bankacılık Yasa tasarısının bugün imzaya açıldığını ifade eden Çiçek, bankacılık konusunun sistematik bir yapıya kavuşturulması, sektörün uluslararası standartlara uyumunun sağlanmasını amaçladıklarını kaydetti. 
     Çiçek, tasarı ile ayrıca bankacılık sektörünün, ortaya çıkan ihtiyaçları süratle cevaplayabilecek denetim sistemine kavuşturmayı, şeffalığı artırmayı, denetim sonucu alınacak önlemleri geliştirmeyi hedeflediklerini ifade etti. 
     Çiçek, söz konusu tasarıların TBMM'ye sevk edilmesiyle ekonomi piyasasının beklentilerin karşılanmış olacağını dile getirdi. 
     
     BAŞBAKAN'DAN FORMULA-1 TALİMATI 

     Cemil Çiçek, Emniyet Teşkilat Kanunu'nun, devlet memuru olmadan önce veya polis meruru rütbesindeyken yapılan askerlik hizmetinin kıdeme sayılıp sayılmıyacağıyla ilgili 55. maddesinin, Anayasa Mahkemesi'nce iptal edilmesiyle ilgili konuyu da bugün ele aldıklarını söyledi. 
     Çiçek, toplantıda ayrıca, Özel İdare Yasası ile vali yardımcılarının özlük haklarında ortaya çıkan farklı durumların giderilmesiyle ilgili kanun tasarısını da imzaya açtıklarını bildirdi. 
     Başbakan Recep Tayyip Erdoğan'ın geçen hafta Formula-1 yarışlarının yapılacağı alanda incelemelerde bulunduğunu anımsatan Çiçek, bu projeyi önemsediklerini dile getirdi. 
     Çiçek, Erdoğan'ın, projenin aksatılmadan yürütülmesi, yapılacak gümrük işlemlerinin hızla gerçekleştirilmesi, gelecek araçların akaryakıt ihtiyaçları da dahil tüm eksikliklerin kısa sürede tamamlanması talimatı verdiğini ifade etti. 
     
     ACİL EYLEM PLANI 

     Hükümetin Acil Eylem Planı'ndaki 205 faaliyetin 150'sinin tamamlandığına işaret eden Çiçek, bu konuda Devlet Bakanı ve Başbakan Yardımcısı Abdüllatif Şener'in detaylı bilgi verdiğini kaydetti. 
     Geriye kalan 55 faaliyet alanının birbirleriyle bağlantılı olduğunu, bazılarının Anayasa değişikliği gerektirdiğini söyleyen Çiçek, bu yapılamadığı için yasaların çıkarılamadığını ifade etti. 
     Çiçek, ''205 maddenin 150'sinin gerçekleşmiş olması aslında hükümet ve Parlamento'nun çok önemli adımları attığını açık olarak ortaya koymaktadır'' dedi. 
     Çiçek, yasal düzenleme yapılmasının ve bu yasaların uygulamaya konmasının önemine işaret ederek, ''Bu andan itibaren üzerinde durulması gereken konu, 150 faaliyet alanının yasal düzenlemelerinin tamamlandığına göre, uygulamadaki sonuçlarını daha sıkı takip etmemiz gerekmektedir'' diye konuştu. 
     Cemil Çiçek, toplantıda ayrıca, Dışişleri Bakanı ve Başbakan Yardımcısı Abdullah Gül'ün, Kırgızistan'da meydana gelen gelişmeler hakkında Bakanlar Kurulu üyelerine bilgi verdiğini bildirdi. 
     
</TEXT>
</DOC>
