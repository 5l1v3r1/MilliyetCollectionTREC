<DOC>
<DOCNO> 307684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/siyaset/axsiy02.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Takılar iade edildi 
</HEADLINE>
<TEXT>


Başbakan Erdoğan, eşine Moskova ziyaretinde armağan edilen gerdanlık ve broşu, "değeri hediye ölçülerini aştığı" gerekçesiyle geri verdi. Halı ise envantere kaydedildi 

Abdullah Karakuş - Ankara 


Başbakan Recep Tayyip Erdoğan, Rusya gezisi sırasında eşine hediye edilen gerdanlık ve broşu 1 hafta sonra, "değeri ölçüleri aştığı" gerekçesiyle iade etti. Erdoğan'ın kurmayları "mücevherden demirbaş olmaz" sözleriyle kararda etkili olurken, hediyeyi veren Storks Mücevherat Yönetim Kurulu Başkanı Muammer Alkım, böyle bir şeyi beklemediğini söyledi. 
Rusya gezisi sonrası Sinop'ta medyayı suçlayan ve mücevherlerin "Başbakanlık demirbaşına kaydedileceği" mesajı veren Erdoğan, kurmayları ve eşiyle yaptığı son değerlendirmenin ardından kararını yazılı olarak dün akşam açıkladı. 

Halıya '001' numarası 
Başbakanlık'tan yapılan açıklamada, 12 Ocak Moskova Türk Ticaret Merkezi'nin açılış töreninde hediye edilen kolye ve broşun, "değerinin hediye ölçülerini aştığının anlaşılması" nedeniyle, dün bir tutanak karşılığında Storks Mücevherat'ın Ankara'daki şubesi Hürer Kuyumculuk'tan bir yetkiliye iade edildiği ifade edildi. Açıklamada, yine Moskova ziyareti sırasında 11 Ocak'ta Büşra Halı Mağazası'nın "Başbakanlık makamı"na hediye ettiği 95 x 104 cm ebadında 5000 dolar olarak açıklanan, ancak Başbakanlık duyurusunda 1500 dolar olarak gösterilen Türk halısının ise Erdoğan'ın talimatıyla dün "001" numaralı ayniyat girişiyle Başbakanlık envanterine kaydedildiği belirtildi. '001' numarasının verilmesinin nedeni olarak da, "Her yılbaşında kayıtlar sıfırdan başlar" ifadesi kullanıldı. 
Hediyelerin önceki gece yapılan AKP Merkez Yürütme Kurulu'nda MYK tartışılması üzerine Erdoğan, "Medya sabırsız davrandı. Biraz bekleselerdi daha iyi olurdu" dedi. Kurmaylarının "değeri çok yüksek" sözleri üzerine de Erdoğan, eşini de haberdar ederek iade kararı verdi. 

'Çok üzüldüm' 
Alkım da hediyesinin iade edilmesinden üzüntü duyduğunu belirtti. Dün öğleden sonra Başbakanlık Özel Kalemi'nden aranıp hediyeyi iade edeceklerini söylediklerini belirten Alkım, "Bunu beklemiyordum. Türkiye'deki satış bedeli olan 10 bin 600 doları, başbakanımız da uygun görürse Eğitim Gönüllüleri Vakfı'na bağışlamak istiyorum. Bunu Özel Kalem'e de bildirdim. Verilen hediyeyi geri almak gurur açısından kolay değil" diye konuştu. 


</TEXT>
</DOC>
