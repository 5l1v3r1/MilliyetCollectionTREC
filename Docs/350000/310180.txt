<DOC>
<DOCNO> 310180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun20.html </URL>
<DATE> 2005/01/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'a dışarıdan oy verme işlemi başladı 
</HEADLINE>
<TEXT>

     Hollanda ve İngiltere'de yaşayan Iraklılar da, ülkelerindeki seçimler için oy kullanmaya başladı. 
     Hollanda'da açılan seçim bürolarında kaydını yaptıran 14 bin 700 dolayındaki seçmen, Amsterdam, Zwolle ve Rotterdam'da sıkı güvenlik önlemlerinin alındığı birer sandıkta oy kullanıyor. Oyların sayımı, Zeist kentindeki eski Amerikan askeri üssünde yapılacak. Sonuçların 10 Şubat'ta Bağdat'a iletilmesi bekleniyor. 
     İngiltere'de kayıt yaptıran 31 bin seçmen de Glasgow, Manchester ve Londra'daki merkezlerde oy kullanmaya başladı. 
     Irak Toplum Birliği'nden yapılan açıklamada, sadece üç kentte kayıt ve seçim merkezi belirlenmesinin, kayıt yaptıran seçmen sayısını etkilediği belirtildi. 
     Birlik sözcüsü Cabbar Hasan, ''En azından 50 bin kişinin kayıt yaptırmasını bekliyorduk. Ama iş kayıt yaptırmakla bitmiyor. Kayıt yaptıranların bir de oy kullanmak için bu merkezlere seyahat etmek zorunda olması talebi düşürdü'' dedi. 
     Bu konuda Uluslararası Göç Örgütü'nü IOM eleştiren Hasan, ''Daha fazla oylama ve kayıt merkezi belirlenebilirdi'' diye konuştu. 
     Örgütün açıklamasında ise, bu kadar kısa sürede, ancak bu kadar kayıt ve seçim merkezi hazırlanabildiği belirtildi. 
     
     FRANSA-ALMANYA-İSVEÇ-DANİMARKA 

     Fransa, Almanya, İsveç ve Danimarka'da yaşayan Iraklılar da, Irak'ta 30 Ocak'ta yapılacak seçimler için sandık başına gitmeye başladılar. 
     Seçimlerin düzenlenmesinden sorumlu Uluslararası Göç Örgütü yetkilileri, Fransa'da oy verme işleminin sükunet içinde sürdüğünü, seçim bürolarının öğleden sonra yoğunlaşmasını beklediklerini belirttiler. 
     10 bin ila 20 bin Iraklının yaşadığı tahmin edilen Fransa'da sadece 1041 Iraklı oy vermek için kayıt yaptırdı. 
     Seçim büroları kurulmayan İsviçre, Belçika, İspanya ve İtalya'dan da seçimler için kayıt yaptıran Iraklılar bulunuyor. 
     İsveç'in yanı sıra Iraklı seçmenlerin oy verebileceği Danimarka'da görülmemiş güvenlik önlemleri alındı. 
     Seçim bürolarının girişleri dev beton bloklarla kapatılırken otomatik silahlı polisler oy verme merkezlerinin civarında sürekli devriye geziyorlar. 
     26 bin 416 Iraklının kayıt yaptırdığı Almanya'da ise 4 kentte oy verme işleminin sakin şekilde sürdüğü haber veriliyor. 
     Irak dışındaki Iraklı seçmenlerin oy kullanabileceği 14 ülkede sandıklar, saat 07.00 ile 17.00 arasında Pazar akşamına dek açık kalacak. 
     
     SURİYE 

     Suriye'deki Iraklı seçmenler, Irak'ta pazar günü yapılacak seçimler için oy vermeye başladı. 
     Uluslararası Göç Örgütü yetkilileri, Irak dışında Iraklı seçmenlerin oy verebileceği 14 ülkeden biri olan Suriye'nin başkenti Şam'da açılan 10 seçim bürosunda yerel saatle 07.00'de TSİ 05.30 oy verme işleminin başladığını belirttiler. 
     Suriye, 16 bin 581 Iraklının oy kullanmak için kayıt yaptırdığı kaydedildi. 
     
     -IRAK'TA SALDIRILAR SÜRÜYOR 

     Öte yandan, Irak'ın Kerkük kentinde dün geceden bu yana 6 seçim bürosuna düzenlenen saldırılarda bir Iraklı polis öldü, iki sivil yaralandı. 
     Musul Valiliği de seçim sırasında saldırıları önlemek için dört gün süreyle sokağa çıkma yasağı ilan etti. 
     Kentte bu süre zarfında yalnızca yaya seçmenler ile gazeteciler ve güvenlik güçlerinden izin alacak ambulanslar dışarıda olabilecek. 
     
</TEXT>
</DOC>
