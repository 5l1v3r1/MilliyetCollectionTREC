<DOC>
<DOCNO> 321608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur32.html </URL>
<DATE> 2005/03/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Borudan akan su evin duvarını yıktı .. 
</HEADLINE>
<TEXT>

     Konya'nın Akşehir İlçesi'nde bir kerpiç evin duvarı, tesisattan sızan suyun etkisiyle yıkıldı. 
     Edinilen bilgiye göre, Durali Kılıç 35 , Anıt Mahallesi Mahmutoğlu Sokak'ta, eşiyle birlikte oturduğu kerpiç evde, arızalanan su tesisatından sızan suların duvardan akmaya başladığını fark etti. 
     Duvarın yıkılabileceğini düşünerek evi terk eden Kılıç ve eşi, birkaç gün komşularında kaldı. Kılıç tadilat için inşaat ustalarının gelmesini beklerken, su alan, mutfak ve oturma odasının bağlantılı olduğu duvar çöktü. 
     Olayda, ev boş olduğu için yaralanan ya da ölen olmadı. Ahşap direkler üzerine oturan evin tamamen yıkılması ihtimaline karşı, MEDAŞ ekipleri, eve gelen elektriği kesti. Emniyet güçleri ise evin çevresine güvenlik şeridi çekti. 
     Diyabet hastası olduğu öğrenilen Durali Kılıç, duvarın çökmesi üzerine fenalaştı. Kılıç, Akşehir Devlet Hastanesi'ne kaldırıldı. 
     
</TEXT>
</DOC>
