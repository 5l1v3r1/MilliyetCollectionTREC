<DOC>
<DOCNO> 300492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun26.html </URL>
<DATE> 2004/12/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İran, 2004'te PKK'yı terör örgütü ilan etti 
</HEADLINE>
<TEXT>

     Selahattin Oğuz bildiriyor 

Türkiye ile İran arasında, 2004 yılında siyasi ve ekonomik alanlarda önemli gelişmeler kaydedilirken, iki ülke ticaretinde Türkiye aleyhine olan durum bu yıl da sürdü. İran yönetimi, PKK Kongra-Gel'i resmen terör örgütü olarak ilan etti ve bu örgüte yönelik operasyonlar düzenledi. 
     İki ülke arasındaki ekonomik ilişkiler gelişirken, İran meclisinin iki Türk şirketi TAV ve Turkcell ile ilgili çıkardığı yasa ekonomik ilişkilere gölge düşürdü. 
     
     SİYASİ İLİŞKİLER 
     Türkiye ve İran arasındaki siyasi ilişkilerdeki iyileşme bu yıl da devam etti. 
     Siyasi ilişkiler alanında yılın en önemli gelişmesi, Başbakan Recep Tayyip Erdoğan'ın İran'ın başkenti Tahran'a yaptığı ziyaretti. 
     Başbakan Erdoğan'ın ziyareti sırasında, Irak ve bölgedeki gelişmelerin yanı sıra iki ülke arasındaki siyasi, güvenlik, ekonomik ve ticari ilişkiler değerlendirildi. 
     Erdoğan'ın ziyaretinde Türkiye açısından en önemli gelişme, İran'ın PKK Kongra-Gel'i resmen terör örgütü olarak tanımasıydı. 
     Erdoğan'ın ziyareti İran'da geniş yankı uyandırırken, iki ülke arasında her alanda son yıllarda gelişmekte olan ilişkilerin ileride artarak devam edeceğinin göstergesi olarak da yorumlandı. 
     Ancak İran Cumhurbaşkanı Muhammed Hatemi'nin, İran meclisinin TAV ve Turkcell hakkında çıkardığı yasa nedeniyle Türkiye ziyaretini ertelemesi yılın siyasi alandaki olumsuz gelişmesiydi. 
     
     EKONOMİK İLİŞKİLER 
     Türkiye ve İran arasında bu yıl ekonomik ve ticari ilişkilerdeki gelişme artarak sürdü. Devlet Bakanı Kürşad Tüzmen 4. Uluslararası Tahran Sanayi Fuarı'na 220'yi aşkın Türk firması ve 500'e yakın işadamıyla katılarak İran'a çıkarma yaptı. 
     İki ülke arasındaki ticaret hacmi 2.5 milyar dolara ulaşırken, İran-Türkiye sınırında bazı bölgelerde kurulan sınır ticaret merkezleri fiilen faaliyete geçti. 
     Ayrıca, Türkiye İran'a yabancı sermaye yatırımı bakımından üçüncü ülke konumuna ulaştı. İran'da tekstil, mobilya, inşaat ve diğer alanlarda Türk şirketleri her geçen gün faaliyetlerini artırmaya başladı. 
     Her ne kadar iki ülke arasındaki ekonomik ilişkilerde ilerleme kaydedilse de İran'dan ithal ettiği doğal gaz ve petrol nedeniyle iki ülke arasındaki ticarette Türkiye aleyhine olan durum bu yıl da sürdü. Ayrıca, Türkiye'nin İran'dan aldığı doğal gaz fiyatını indirme ve İran'ın doğal gazını Türkiye üzerinden Avrupa'ya ihraç etme çabaları sonuçsuz kaldı. 
     İmam Humeyni Havaalanı ihalesini kazanan TAV'ın çalışmalarının durdurulması, meclisin TAV ve Turkcell ile ilgili çıkardığı yasa iki ülke arasındaki ekonomik ilişkiler bakımından olumsuz bir gelişmeydi. 
     
     GÜVENLİK 
     Türkiye ve İran arasında güvenlik alanında bu yılki en önemli gelişme, Başbakan Erdoğan'ın İran ziyaretinde Tahran yönetiminin, PKK Kongra-Gel'i resmen terör örgütü olarak tanımasıydı. 
     İran yönetimi, bu gelişmeyle birlikte terör örgütü ve bu örgütün İran'daki uzantısı olarak bilinen Pejak'a karşı operasyonlarını sıklaştırdı. 
     Bu operasyonlarda, her iki taraf da kayıplar verdi. Tahran yönetimi ayrıca, tutukladığı terör örgütü üyelerini Türkiye'ye teslim etti. 
     
     TURİZM, KÜLTÜR VE SPOR 
     İran'dan bu yıl Türkiye'ye giden turist sayısı 400 bine yaklaşırken, turistik amaçlarla İran'ı ziyaret eden Türk sayısı kayda değer değildi. 
     Tahran Büyükelçiliği'nde, geçen yıl Aralık ayında büyük bir depremle yerle bir olan tarihi Bem kentindeki depremzedeler için bir konser düzenlenirken, ilk defa bir Türk hakemi İran'da futbol maçı yönetti. 
     Türk hakemi Mustafa Çulcu'nun yönettiği derbi maçında İran'ın iki büyük takımı İstiklal ve Persepolis takımları 1-1 berabere kaldı. 
     
     KARŞILIKLI ZİYARETLER 
     Türkiye'den Dışişleri Bakanı ve Başbakan Yardımcısı Abdullah Gül, Başbakan Yardımcısı ve Devlet Bakanı Abdüllatif Şener, Devlet Bakanı Kürşad Tüzmen, Sanayi ve Ticaret Bakanı Ali Coşkun, Enerji ve Tabii Kaynaklar Bakanı Hilmi Güler, İçişleri Bakanı Abdülkadir Aksu, Turizm Bakanı Erkan Mumcu ile Bayındırlık ve İskan Bakanı Zeki Ergezen çeşitli vesilelerle İran'ı ziyaret etti. 
     İranlı üst düzey yetkililer de Türkiye'de temaslarda bulundu. 
     
</TEXT>
</DOC>
