<DOC>
<DOCNO> 309528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko16.html </URL>
<DATE> 2005/01/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bozukluklar için umut, havaların ısınmasında... 
</HEADLINE>
<TEXT>

     Hazine Müsteşarlığı Darphane ve Damga Matbaası Genel Müdürü Ahmet Büyükkaymaz, havaların ısınması ile birlikte, yeni madeni para kullanımında artış beklediklerini söyledi. 
     Büyükkaymaz, ''çünkü çocuklar sokağa çıkacak. Hafta sonlarında, piknik alanlarına gidilecek. Orada ufak paralar ile alışverişler yapılacak. Dolayısıyla bir canlanma bekliyoruz. Yani Mart-Nisan ayı başından itibaren, madeni para kullanımı konusunda bir canlanmanın olmasını bekliyoruz'' dedi. 
     Büyükkaymaz, Anadolu Ajansı muhabirinin ''piyasada yeterince yeni madeni para olmadığı ve yeni kuruşların dolaşıma daha hızla nasıl çıkabileceğine'' ilişkin sorularını yanıtladı. 
     Madeni para kullanım alışkanlığının yeniden kazanılması için, yeni kuruşlara sahip çıkılması gerektiğini her fırsatta ifade ettiklerini anlatan Büyükkaymaz, ''vatandaşlarımızdan özellikle şunu istiyoruz. Alışverişlerde mutlaka paranızın üstünü alın, isteyin. Bunu alın ki kullanıma alışkanlığı yeniden kazanılsın'' dedi. 
     Büyükkaymaz, yeni madeni paraların piyasaya daha hızlı sürülebilmesi için, halkın yeni kuruşları talep etmesi gerektiğini belirtti, ''bu talebin canlandırılması için de, kamuoyununun, medyanın ve basının, bu yönde teşvikleri olursa faydalı olur diye düşünüyoruz'' şeklinde konuştu. 
     
     SİVİL TOPLUM KURULUŞLARINA DESTEK ÇAĞRISI 
     Ayrıca aralarında Türkiye Odalar ve Borsalar Birliği TOBB , ticaret ve sanayi odaları, Türkiye Esnaf ve Sanatkarları Konfederasyonu TESK , Türkiye Bankalar Birliği'nin de olduğu çok üyeli sivil toplum kuruluşlarının üyelerine, yeni madeni para kullanımının hızlandırılması ve depolardan çekilmesi yönünde telkinde bulunmalarının, yeni kuruşlarının dağıtımı ve kullanımını hızlandıracağını belirten Büyükkaymaz, ''bunları kendilerinden bekliyoruz. Bu yönde Hazine Müsteşarlığımızın, bu kuruluşlara bayram öncesinde yaptığı yazılı duyuruları var. Onlar da bunu kendi üyelerine iletiyorlar. Bu yönde çalışmalar devam ediyor. İlgi bekliyoruz'' şeklinde konuştu. 
     
     ''TALEP OLACAK Kİ, ONLAR DA VEREBİLSİNLER'' 
     Hala piyasada yeteri kadar kuruş bulunmadığının hatırlatılması üzerine Büyükkaymaz, Darphane'nin mevcut programına göre üretimi ve dağıtımı tamamladıklarını, dağıtım kanallarının Merkez Bankası ve Ziraat Bankası şubeleri olduğunu söyledi. Büyükkaymaz, şöyle devam etti 
     ''Onlar, stoklama kapasiteleri ölçüsünde 2004 yılı sonuna kadar, alabilecekleri kadarını bizden alarak depoladılar ve yılbaşından itibaren de piyasaya vermeye başladılar. Talep olacak ki onlar da verebilsinler. Zorlama suretiyle piyasaya vermek mümkün değil. Karşılıklı arz taleple ve yönlendirmeyle olabilecek bir olay. Şu anda bize gelen duyumlar da, aynı sizlerden gelen ve bizlere aktarılan duyumlar da, piyasada yeterli miktarda bulunmadığı yönünde.'' 2004 yılı sonu itibarıyla öngörülen 1 milyar 200 milyon adet yeni madeni para basımının tamamlandığını ve şu anda Darphane stoklarında 400 milyon adetin üzerinde madeni paranın mevcut olduğunu belirten Büyükkaymaz, madeni para konusunda mesai saatlari dahilinde kim gelirse talebi hemen karşıladıklarını belirtti. 
     Hali hazırda yeni madeni paranın dönüşüm oranı hakkında bilgi vermenin mümkün olmadığını ifade eden Büyükkaymaz, dönüşümü sağlanan madeni paraların ilk partilerinin gelmeye başladığı söyledi. Büyükkaymaz, şöyle konuştu 
     ''Bayram öncesinde 80 milyar TL tutarında madeni para bize geldi ve karşılığında yeni kuruş olarak alıp götürdüler. Piyasada hali hazırda 1 milyar 237 milyon adet madeni paramız vardı. Bu gelenleri, çekilenleri düşecek olursak. 1 milyar 200 milyon adet halihazırda paramız var demektir.'' Büyükkaymaz, yeni kuruşlara olan talebi, Merkez Bankası, Ziraat Bankası ve diğer bankaların karşılama durumunda olduğunu anlatırken, ''onların ellerinde yeterli para stokları olduğunu düşünüyoruz'' dedi. 
     
     FİYATLARIN YUKARI DOĞRU YUVARLANMASI 
     ''Bozuk para olmadığı için, alışverişlerde fiyatlarda yukarı doğru yuvarlama olabildiğine'' dönük görüşlerin hatırlatılması üzerine Büyükkaymaz, geçmişte yüksek enflasyonun yaşandığı dönemlerde, madeni para kullanım alışkanlığı giderek azaldığı hatırlatarak, şunları söyledi 
     ''Yüksek enflasyonun yaşandığı dönemlerde, para üstü istememek gibi bir bonkörlük yerleşti. Ama şimdi madeni para kullanım alışkanlığının yeniden kazanılması için, kuruşlarımıza sahip çıkmamız gerektiğini her fırsatta ifade ediyoruz. Vatandaşlarımızdan özellikle istiyoruz. Özellikle istirham ediyoruz. Mutlaka paranızın üstünü alın, isteyin. Bağış yapacaksanız bağışınızı bilahere yapın. Ama mutlaka para üstü olarak bunu alın ki kullanma alışkanlığı yeniden kazanılsın. Bu yönde telkinlerimiz, isteklerimiz devam ediyor''. 
     
     ANADOLU'DA KURUŞ TALEBİ 
     ''Büyükşehirler dışında, yeni madeni para kullanımının ne yönde olduğunun'' sorulması üzerine Büyükkaymaz, Anadolu'da yeni kuruş kullanımının İstanbul, Ankara'dan farklı olmadığını söyledi. 
     Büyükkaymaz, ''Siz, Ankara'da çıktığınız zaman marketlerde, süper marketlerin kasalarında ne görüyorsanız. Anadolu'da da pek farklı bir durum yok'' dedi. 
     
     KAMPANYA HAZIRLIĞI 
     Büyükkaymaz, ''Yeni kuruş kullanımının artırılmasına dönük bir kampanya düzenlenip düzenlenmeyeceğine'' ilişkin soru üzerine, Hazine Müsteşarlığı'nın bu yönde bir çalışma başlattığını belirtti. 
     Büyükkaymaz, ''İşte o çalışmanın sonucuna göre gereken ne ise yapılması ve dönüşümü hızlandırmak için elimizden geleni yapacağız'' dedi. 
     Yılbaşından önce Ziraat Bankası şubelerine, yeteri kadar yeni madeni para gönderildiğini ifade eden Büyükkaymaz, yılbaşından sonra Ziraat Bankası şubelerinden yeni kuruş talebi oldukça bunu karşıladıklarını söyledi. 
     Büyükkaymaz, yeni kuruşlarının basımının bitip bitmediği şeklindeki soruya, yıllık basım programları çerçevesinde üretime devam ettiklerini söyledi. 
     
     UMUT, HAVALARIN ISINMASINDA... 
     ''Ne kadar süre sonra kuruş kullanım alışkanlığı ağırlık kazanacak, öngörünüz nedir'' şeklindeki soru üzerine Büyükkaymaz, havaların ısınması ile birlikte madeni para kullanımının artmasını öngördüklerini belirtirken, şunları kaydetti 
     ''Çünkü çocuklar sokağa çıkacak. Hafta sonlarında, piknik alanlarına gidilecek. Orada ufak paralar ile alışverişler yapılacak. Dolayısıyla bir canlanma bekliyoruz. Yani Mart-Nisan ayı başından itibaren, madeni para kullanımı konusunda bir canlanmanın olmasını bekliyoruz.'' 
     
</TEXT>
</DOC>
