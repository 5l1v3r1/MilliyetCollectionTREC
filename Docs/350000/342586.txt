<DOC>
<DOCNO> 342586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sontur07.html </URL>
<DATE> 2005/05/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Tanımadığı kadını kurtarmak için kendini alevlerin içine attı 
</HEADLINE>
<TEXT>

     Ufuk AKTUĞ İSKENDERUN Hatay , DHA 

      HATAY’ın İskenderun İlçesi’nde, bir genç, önünden geçtiği yanan evde ayağı kırık bir kadının bulunduğunu öğrenince kendini alevlerin içine atarak, 70 yaşındaki Sultan Göçer’i ölümden kurtardı. 
     Sakarya Mahallesi’ndeki Emek Apartmanı’nın 2’nci katındaki Hacı Göçer’e ait evde elektrik kontağından yangın çıktı. Kısa sürede alevler içinde kalan evde, ayağı kırık olan Sultan Göçer’in kaldığı haberi vatandaşlar arasında paniğe neden oldu. Bu sırada evin önünden geçen ve ismi öğrenilemeyen 30 yaşlarındaki bir genç, yanan evde bir kişinin mahsur kaldığını duyunca daireye çıkarak kendini alevler içine attı. Alevlere aldırmayan genç, oturma odasında mahsur kalan Sultan Göçer’i kucaklayarak dışarı çıkarttı. Korkuyla büyük şoka giren Göçer, Evde birinin olduğunu duyunca kendimi içeri atıp kadını kurtardımö diyen gencin elini öpmeye çalışarak teşekkür etti. 
     Bu arada olay yerine ulaşan itfaiye ekipleri de yangını kısa sürede kontrol altına aldı. Yangın haberi üzerine panik içinde evine gelen Hacı Göçer de, ayağı kırık olan annesinin kurtarıldığını öğrenince rahat bir nefes aldı. 
     
</TEXT>
</DOC>
