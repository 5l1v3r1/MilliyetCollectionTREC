<DOC>
<DOCNO> 303550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/spor/spo04.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş 'Saidou' dedi 
</HEADLINE>
<TEXT>


ERHAN TELLİ 


GÖREVE geldikten sonra kolları sıvayan Trabzonspor Teknik Direktörü Şenol Güneş'in, Bordo - Mavili yönetimden Saidou'yu istediği öğrenildi. Güneş'in, Galatasaray ile yollarını ayırmak üzere olan Kamerunlu oyuncunun kendilerine faydalı olacağına inandığını söylediği ifade edilirken, Trabzonsporlu idarecilerin, yıldız oyuncu ve menajeriyle temasa geçtikleri bildirildi. 
SAİDOU'NUN Menajeri Abdullah Kılınç ile önceki akşam görüşen Karadeniz ekibinin yöneticilerinin, bonservis bedeli olmaması durumunda transferin gerçekleştirilebileceğini söyledikleri öğrenildi. Menajer Kılınç, Trabzonspor'un teklifini doğrularken, Fransa'dan Nantes kulübünün de bu oyuncuyu renklerine bağlayabilmek için yoğun çaba sarfettiği vurgulandı. 

'Mutlaka Avrupa' 

ŞENOL Güneş, Trabzonspor'un uzun ince bir yolda olduğunu söyledi, "Şampiyon olursak yolculuğun sadece bir adımını tamamlarız" diye konuştu. Tartışarak doğruyu bulacaklarını, ancak kavga etmeyeceklerini belirten Güneş, "Başarı için senaryo çizeceğiz. Senaryonun içinde herkes olacak" dedi. Şenol Güneş şampiyonluk hedeflediklerini, fakat Avrupa'da olmaları gerektiğini de vurguladı. 


</TEXT>
</DOC>
