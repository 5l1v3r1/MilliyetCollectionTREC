<DOC>
<DOCNO> 343356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo12.html </URL>
<DATE> 2005/05/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Vahşi'' gol sevinci Aris'i ikinci lige düşürdü .. 
</HEADLINE>
<TEXT>

     SOFIA ANGELİDİS Atina DHA 

YUNANİSTAN’da her ikisi de Selanik takımı olan Aris ve Iraklis arasında dün oynanan maçta Aris taraftarlarının taşkınlığı, maçın hakem tarafından ilk yarıda bitirilmesine ve Aris’in küme düşmesine neden oldu. İlk 45 dakika içinde, önce kalelerinde gördükleri 2 golün öfkesi, ardından da attıkları 1 golün sevinciyle sahaya inen Aris taraftarları 2 Iraklis oyuncusunu da hastanelik etti. 
     
     DAHA MAÇ BAŞLAMADAN 4 KİŞİ TUTUKLANDI 

     Aris ve Iraklis arasındaki maç, kaybetmesi durumunda Aris’in 2’nci kümeye düşmesine neden olacağı için büyük önem taşıyordu. Bu nedenle daha karşılaşma başlamadan Selanik’te tansiyon yükseldi ve ilk düdükten önce Aris taraftarları ve polis arasında çıkan çatışmalarda 4 kişi tutuklandı. 
     Maç başlar başlamaz Iraklis oyuncuları, Aris fanatikleri tarafından taş, şişe ve maytap yağmuruna tutuldu. Rakip takımın 2-0 öne geçmesi ise tribünlerdeki Arislileri adeta çileden çıkardı. Yenik durumdaki takımın taraftarları bunun üzerine bir anda sahaya daldı, ancak hakem olaylar yatıştıktan sonra maçı devam ettirdi. 
     
     YUMRUK VE KAFA DARBELERİYLE HASTANELİK OLDULAR 

     Karşılaşmanın 42’nci dakikasında Aris’in beklediği gol geldi skor 2-1 oldu. Bu kez de sevinçten ’çılgına dönen’ Aris taraftarları tekrar sahaya indi. Sahadaki taraftarların bir kısmı Arisli futbolcuları kucaklarken, bazıları da Iraklis oyuncularını tartaklamaya başladı. Olaylar sırasında Iraklisli savunma oyuncusu Tasos Katsabis, Arisli bir taraftarın kafa darbesiyle takımın kalecisi Yorgos Abaris de başına yediği yumruk nedeniyle hastanelik oldu. 
     Olayların çığrından çıkması üzerine hakem sinirlenip maçı bitirdi. Polis "Maç seyircisiz devam edebilir" dediyse de karşılaşmayı tekrar başlatmayan hakem, raporunda "Maçın güvenli bir şekilde devamını garantileyecek sayıda polis yoktu" dedi. 

     
</TEXT>
</DOC>
