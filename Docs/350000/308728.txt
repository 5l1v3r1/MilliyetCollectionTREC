<DOC>
<DOCNO> 308728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonyas15.html </URL>
<DATE> 2005/01/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Mustafa Sandal Kadınsız bir hayatın benim için anlamı olmazdı 
</HEADLINE>
<TEXT>

     Pop şarkıcısı Mustafa Sandal, ''kadınsız bir hayatın kendisi için anlamı olmayacağını'' söyledi. 
     Sandal, Alman Bild gazetesine verdiği demeçte, kadınlarla ilgili bir soruya karşılık, ''Saatlerce, günlerce ve yıllarca kadınlar hakkında konuşabilirim. Kadınsız bir hayatın benim için anlamı olmazdı'' dedi. Aşkı da ''insanı ısıtan bir cüppeye'' benzeten Sandal, seksle ilgili bir soruyu da esprili şekilde, ''Bunun için altın madalya almam lazımdı. Hayır, aslında bu konuya daha fazla girmek istemiyorum. Sadece seviyorum'' diye cevapladı. 
     Mustafa Sandal, dini inanç ve kaderle ilgili sorulara da şu karşılığı verdi 
     ''Evrenin mekanizmalarının nasıl işlediğine baktığınız zaman, enerjinin daha yüksek bir şekli olduğunu görürsünüz. Benim için Allah, her nefeste, her varlıkta ve her harekette var. Ben kadere de inanıyorum, ancak her şeyin önceden belirlendiğine inanmıyorum. Herkesin bir şeyleri değiştirme imkanı var.'' Kendini ''büyük bir çocuk'' olarak nitelendiren Sandal, ''Buna karşı bir şey yapamıyorum, ancak içimdeki çocuk beni hayata bağlıyor, beni güldürüyor ve beni olumlu bir insan yapıyor. Biz bireyler olarak mutluluğumuzun süresini uzatma yeteneğine sahibiz'' dedi. 
     Sandal, hayattaki amacının ne olduğunun sorulmasına karşılık da, ''Ben hayatın akışından zevk alıyorum. Bir kapı kapandığı zaman, diğer bir kapı açılıyor. Ben evrenin işine mümkün olduğu kadar müdahale etmemeye çalışıyorum. Benim şahsi hedefim, günün birinde baba olmak'' diye konuştu. 
     
</TEXT>
</DOC>
