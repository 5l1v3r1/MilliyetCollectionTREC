<DOC>
<DOCNO> 339218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko43.html </URL>
<DATE> 2005/05/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
AKB Başkanı Kuroda Türkiye, bize örnek teşkil edebilir 
</HEADLINE>
<TEXT>

     Asya Kalkınma Bankası Başkanı Haruhiko Kuroda, Asya Kalkınma Bankası’nın AKB bölgesel ekonomik kalkınma ve entegrasyon konusunda katalizör rolü oynaması gerektiğini söyledi. 
     Asya Kalkınma Bankası’nın 38. Guvernörler Kurulu Toplantısı öncesi basın mensupları ile bir araya gelen Kuroda, burada yaptığı konuşmada, Asya’da bölgesel entegrasyonun şu anda bir çok alanda gerçekleştiğini söyledi. 
     Kuroda, "Asya Kalkınma Bankası bölgesel ekonomik kalkınma ve entegrasyon konusunda katalizör rolü oynamalı" dedi. 
     Bölgesel entegrasyonun Asya’nın geleceği açısından çok önemli bir gelişme olacağını vurgulayan Kuroda, "Çünkü entegrasyon büyümeyi hızlandırıyor ve karşıtlıkları azaltıyor. Asya Kalkınma Bankası entegrasyonun hızlandırılması için çalışmaya devam edecektir" diye konuştu. 
     Türkiye’nin entegrasyon için örnek teşkil edebileceğini ifade eden Kuroda, Avrupa Birliği’nin de ekonomik işbirliği ve entegrasyon açısından en iyi örnek olduğunu söyledi. 
     Kuroda, "Bence Türkiye’nin gerçekleştirdiği reformlar ve AB ile entegrasyon sürecinde elde ettiği başarılar bize örnek teşkil edebilir" diye konuştu. 
     Son 2.5 yılda Türkiye ekonomisinde çok önemli sonuçlar alındığını da vurgulayan Kuroda, bunun da Asya ülkeleri için iyi bir ders niteliğinde olabileceğine dikkat çekti. 
     
     ÇİN-JAPON GERGİNLİĞİ 
     Kuroda, Çin ile Japonya arasındaki gerginliğe ilişkin bir soru üzerine de şunları kaydetti 
     "Çin ile Japonya arasındaki gerginlik hoş bir şey değil. Bu gerginlik devam ederse bölgedeki entegrasyon çabaları kısa süreli zarar görebilir. Ancak Çin ve Japonya arasında çok büyük bir ticaret hacmi var. Bu iki ülke Asya’nın en çok ticaret yapan iki ülkesidir. Bu ticari ilişki karşılıklı bağımlılık oluşturuyor. Bu çok iyi bir şey. 
     Ben uzun dönemli olarak Asya’daki entegrasyonun bu tür gerilimden tam anlamıyla zarar göreceğini ve entegrasyon sürecinin sona ereceğini düşünmüyorum." Kuroda, "Türk Lirası cinsinden tahvil emisyon edecek misiniz " sorusuna karşılık da, Türk ekonomisindeki gelişmelerin çok etkileyici olduğunu, Türk Lirası’nın sürekli istikrara kavuştuğunu, ancak şu anda böyle bir hazırlıklarının olmadığını söyledi. 
     
</TEXT>
</DOC>
