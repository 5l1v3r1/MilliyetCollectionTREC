<DOC>
<DOCNO> 313553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur06.html </URL>
<DATE> 2005/02/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fuhuş yaptığını iddia ettiği eşini öldürdü 
</HEADLINE>
<TEXT>

     
     Ahmet ERTAN - Emrah ERDOĞAN EDREMİT Balıkesir , DHA 
     

BALIKESİR'in Edremit İlçesi'nde, cinayet suçundan girdiği cezaevinden afla çıkan 48 yaşındaki Fahri Turunç, kendisini terkedip fuhuş yaptığı gerekçesiyle eşi 27 yaşındaki Özlem Tunuç'u bıçaklayarak öldürdü. Turunç, çıkarıldığı mahkemece tutuklanarak cezaevine gönderildi. 
     Dün saat 17.00 sıralarında 155 Polis İmdat' telefonunu arayan bir kişi, Edremit Otogarı önünde cinayet işlendiğini ihbar etti. Olay yerine giden polis ekipleri, Otogar önünde, çevre düzenlemesi devam eden parkta bir kadının kanlar içinde yattığını gördü. Göğsünden iki bıçak darbesi aldığı belirlenen kadının olay yerinde yaşamını yitirdiği anlaşıldı. 
     Araştırma başlatan polis, öldürülen kadının, Özlem Turunç olduğunu belirledi. Özlem Turunç'un cesedi, Edremit Devlet Hastanesi Morgu'na götürüldü. Görgü tanıklarının anlatımından yola çıkan polis, Fahri Turunç'u olayın zanlısı olarak yakalayıp gözaltına aldı. 
     Fahri Turunç'un Emniyet Müdürlüğü'ndeki ifadesinde, sekiz aydır ayrı yaşadığı eşinin, başka erkeklerle para karşılığı ilişkiye girdiğini iddia ettiği belirtildi. Boşanmak için dava açtığı eşiyle geçimsizlik yüzünden ayrı yaşadığı dile getirilen Turunç'un, "Karımın fuhuş yaptığını öğrendim. Kendisini arıyordum fakat bulamıyordum. Olay günü otogarın önünde tesadüfen karşılaştık. Kendisine, benim soyadımı kullanmamasını ve Edremit'i terk etmesini istedim. Tartıştık, kendimi kaybetmişim. Namusumu temizledim'' dediği öğrenildi. 
     Daha önce de cinayet' suçundan hüküm giyen katil zanlısı Turunç'un, aftan yararlanarak üç yıl önce cezaevinden çıktığı belirtildi. Fahri Turunç, sorgusunun ardından sevk edildiği Adliye'de bugün çıkarıldığı mahkemece tutuklanarak cezaevine gönderildi. 
     
</TEXT>
</DOC>
