<DOC>
<DOCNO> 334909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur20.html </URL>
<DATE> 2005/04/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Işıklar Askeri Lisesi, 11 Genelkurmay Başkanı yetiştirdi 
</HEADLINE>
<TEXT>

     Türkiye'deki 4 askeri liseden biri olan Bursa Işıklar Askeri Lisesi, 160 yıllık eğitim-öğretim yaşamında Türk Silahlı Kuvvetleri'ne TSK 11 genelkurmay başkanı, çok sayıda kuvvet ve ordu komutanı yetiştirmenin gururunu taşıyor. 
     AA muhabirinin, okul arşivinden yararlanarak derlediği bilgilere göre, 1845 yılında ''Mektebi Fünunu İdadi'' adıyla kurulan, 1893'de ''Işıklar'' adını alan ve 160'ıncı kuruluş yıldönümünü 29 Mayıs'ta törenle kutlayacak olan askeri lise, ilk mezunlarını verdiği 18 yılından bugüne kadar, Gazi Ahmet Muhtar Paşa'dan halen görevde olan Genelkurmay Başkanı Orgeneral Hilmi Özkök'e kadar çok sayıda komutanın askeri eğitime başladığı ilk okul oldu. 
     Redif Ahmet Paşa, Esat Paşa, Harbiye Nazırı Abdullah Paşa, Ömer Rüştü Mekkevi Paşa, Mehmet Saadettin Paşa gibi mareşal Müşir rütbesine kadar yükselen ve o dönemde ''Serasker'' sıfatıyla genelkurmay başkanlığı yapan subayların mezun olduğu okul, ''93 Harbi''nin başarılı komutanı Gazi Ahmet Muhtar Paşa'nın da ilk ''İrfan yuvası'' oldu. 
     Gazi Ahmet Muhtar Paşa'nın yanı sıra okuldan çeşitli tarihlerde mezun olan Orgeneral Cemal Tural, Orgeneral Nurettin Ersin, Orgeneral Necdet Üruğ, Orgeneral Hüseyin Kıvrıkoğlu da TSK'nın en üst kademesi olan genelkurmay başkanlığına kadar yükseldi. 
     Mezunlardan Refik Yılmaz, Eşref Akıncı, Ali Keskiner, Namık Kemal Ersun, Necdet Öztorun, Kemal Yamak ve Hikmet Köksal orgeneral rütbesiyle çeşitli dönemlerde Kara Kuvvetleri Komutanlığı görevinde bulundu. 
     Hava Kuvvetleri Komutanlığı ise yine bu okulun mezunları arasında olan Orgeneral Muzaffer Ergüder, Tahsin Şahinkaya, Halil Sözer, Siyami Taştan ve Ahmet Çörekçi'ye teslim edildi. 
     Jandarma Genel Komutanlığı yapmış olan Orgeneral Haydar Sükan, Orhan Yiğit, Fikret Oktay, Burhanettin Bigalı da askerlik eğitimlerine Işıklar Askeri Lisesi'nde başlayan komutanlar arasında yer alıyor. 
     Askeri lise, 1. Ordu Komutanlığı'na Faik Türün, Adnan Ersöz ve Çevik Bir, 21. Ordu Komutanlığı'na Vecihi Akın, İsmail Hakkı Akansel, Kemal Yavuz, 3. Ordu Komutanlığı'na da Sabri Yirmişeoğlu, Nezihi Çakar, Orhan Yöney gibi orgeneralleri kazandırdı. 
     
     HİLMİ ÖZKÖK DE IŞIKLAR MEZUNU 
     TSK'nın bugünkü komuta kademesinin en üst seviyesinde yer alan Generkurmay Başkanı Orgeneral Hilmi Özkök de Işıklar Askeri Lisesi'nin 1957 mezunları arasında bulunuyor. 
     Oldukça başarılı bir öğrenim hayatı olan ve askeri liseyi 2'ncilikle bitiren Orgeneral Özkök'ün karnesi de bu başarıyı ortaya koyuyor. Askerlik, astronomi, felsefe, müzik, yabancı dil İngilizce ve tabiat bilgisi dersleri 10 pekiyi olan Özkök'ün, ayrıca ek dil olarak Rusça eğitimi aldığı öğrenildi. 
     Işıklar'dan mezun olan çok sayıda subay ise halen TSK bünyesinde korgeneral, tümgeneral ve tuğgeneral rütbesiyle görev yapıyor. Öğrencilerini ''Yağdıkça bu irfan ocağından bize nurlar... İman taşıyan kalplerimiz azimle çarpar. Ati için her sinede bir şanlı emel var. Feyziyle bütün ülkeye şan verdi Işıklar. Hepimizde vatan sevgisi, yurt sevgisi vardır. Her geçtiğimiz yolda terakki izi vardır'' marşıyla bağrına basan Işıklar Askeri Lisesi, halen bin dolayında subay adayını geleceğe hazırlıyor. 
     
</TEXT>
</DOC>
