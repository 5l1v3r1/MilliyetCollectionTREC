<DOC>
<DOCNO> 344484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo10.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
I love this game 
</HEADLINE>
<TEXT>


NBA'deki temsilcilerimiz Hidayet Türkoğlu ile Mehmet Okur, Fenerbahçe'nin Galatasaray'ı yeneceğine inandıklarını söylediler, "Kadıköy'de birlikteyiz. Şampiyonluğu kutlamaya gidiyoruz" diye konuştular 

ÖZEL RÖPORTAJ GÖKHAN TÜRE 


Türk basketbolundan birçok yıldız geldi geçti ama tarih "onlar" gibisini görmedi... 
NBA'deki iki gururumuz Hidayet Türkoğlu ve Mehmet Okur, artık "gediklisi" oldukları Dünya'nın en büyük liginin "kalburüstü" oyuncuları arasına girdiler, çaylaklıktan "ağabeyliğe" terfi ettiler... 
Mehmet, Detroit Pistons'ta daha ikinci sezonunda şampiyonluk yüzüğünü parmağına geçirdi ve Amerikalı birçok yıldız oyuncunun bile erişemeyeceği bir başarıya ulaştı. Bu sene ise Utah Jazz'da 22 double - double'a imza atarak yeni kıtaya gittiğinden beri en iyi sezonunu geçirdi. NBA'de dördü Sacramento Kings, biri Orlando Magic olmak üzere beş yılı geride bırakan ve artık üst düzey oyuncular arasındaki yerini alan Hidayet ise bu sene Orlando'da sakatlığına ve coachla yaşadığı sıkıntılara rağmen başarılı bir sezon çıkardı. Hido ve Memo, hafta sonu oynanacak Fenerbahçe-Galatasaray derbisi, geleceğe yönelik planlarını, NBA hayaliyle yaşayan genç Türk oyunculara tavsiyelerini, 2005 Avrupa Şampiyonası'ndaki hedeflerini bir bir anlattılar. İşte keyifli sohbetten çıkan ilginç detaylar 

Karşı karşıya oynadığınızda maçlarda aranızda ne gibi diyaloglar geçiyor 
MEMO "Genelde birbirimize takılıyoruz. Örneğin birimiz faul atarken diğeri, tam atış sırasında 'kaçıracaksın' diyor. Sonrasında da 'ne oldu, kaçırdın işte ' ya da 'hani kaçıyordu ' gibi konuşmalar geçiyor." 
HİDO "Bir keresinde de Memo ribaundu aldı, tam sayı yapacakken baltayı indirdim koluna vurarak sert faul yaptım . Memo da iki faul kullandı, ikisini de sokunca dönüp bana 'sağol, sayende sayı atıyorum' dedi." 
Fenerbahçe - Galatasaray derbisine gidecek misiniz Kim kazanır Fenerbahçe hiç derbi kazanamadan şampiyon olursa bu sizi üzer mi 
MEMO "Kaçar mı Görünen köy kılavuz istemez. 30 - 40 bin seyircinin önünde oynayacağız. Dört puan da öndeyiz. Bu yüzden bence şampiyonluğu kaptırmamız gibi bir durum söz konusu değil. Ayrıca berabere kalsak ya da yenilsek de şampiyonluk şampiyonluktur. Derbi kazanamadan şampiyon olsak da tabii ki sevineceğiz." 
HİDO "Kaybetmeyeceğimiz için kutlamalara hemen orada başlayacağız. Kazanacağımızdan o kadar eminim. Maçta da tribünde olacağım. Fenerbahçe bu sene de tarihe geçebilir. Ayrıca derbilerin hepsini kazanıp şampiyon olamadığı seneler de oldu. O yüzden böyle takıntılarımız yok." 
Peki artık Türkiye'de adaptasyon problemi yaşıyor musunuz 

MEMO "'Evet, trafiği görünce tamam, artık İstanbul'dayım diyorsun. Burada hayatı trafiğe göre ayarlıyorsun. Şu saatte şurada olmam lazım, o yüzden bu saatte çıkmalıyım diyorsun. Amerika'da ise trafik derdi yok, gideceğin yere on dakika erken çıkman yetiyor. Tabii yine de insanın kendi ülkesi gibi yok. Hele orası Türkiye gibi olağanüstü güzel bir ülke ise. Arkadaşlarım, ailem, yemekler. Bunların hepsi burnumda tütüyor." 
HİDO "Sonuçta biz Türküz. İstediğimiz kadar gidip kalalım, sonunda dönüp geleceğimiz yer burası. Türkiye tek kelimeyle bir cennet. İstanbul gibi bir şehrin yeryüzünde benzeri bile yoktur. Tek problemimiz orada ülkemizi özlüyoruz. Maçlar da çok çabuk geçiyor ve sonuçta vatanımıza geri dönüyoruz. Oraya gitmeden önce de trafik vardı. Ama oradaki rahatlığa alışınca bu trafik insana zor geliyor tabii. Tek sıkıntımız bu." 
Türkiye'de basketbol doğru yolda mı 
MEMO "Efes'in, Ülker'in, Tofaş'ın Avrupa'daki başarılarından sonra duraklama dönemine girmiştik. Ama bu sene bu takımlara diğerleri de katıldı. Fenerbahçe, Beşiktaş ve birkaç kulüp daha yarışa girince bence bu sene lig en iyi zamanlarından birini yaşıyor. Dolayısıyla ligin giderek daha kaliteli bir konuma geldiğini düşünüyorum." 
HİDO "Basketbolda bu sezon yaşanan patlama Fenerbahçe ve Beşiktaş gibi kulüplerin atağa kalkmasından kaynaklandı. Bu da çekişmeyi artırdı. Şimdi baktığınız zaman artık dört - beş takım kafaya oynuyor. Bu da yatırımlarla paralel. Fenerbahçe ve Beşiktaş'ın yanında birkaç kulüp daha yatırımı artırırsa rekabet ve kalite de aynı oranda artacaktır. Bu sene Galatasaray'ın başına gelen de iyi bir tecrübe olmuştur. Artık onların da yatırım yapması kaçınılmaz bence. Çünkü Galatasaray gibi bir kulübün de bu yarışın dışında kalması düşünülmez." 
2005 Avrupa Şampiyonası'nda Türk Milli Takımı'yla hedefiniz ne 
MEMO "Genç ama tecrübeli bir kadroya sahibiz. Gençlerin enerjisi, bizim tecrübelerimizle birleşince iyi sonuç vereceğini umuyorum. İyi bir kamp dönemi sonrası hedefimiz madalya kazanmak olacak. Biz de inşallah bunu gerçekleştireceğiz. Geçen seneki Avrupa Şampiyonası'nda doğru dürüst oynadık diyemeyiz. Bu sene bunu telafi edeceğiz." 
HİDO "Biz artık madalya almadığımız taktirde bu başarısızlık sayılmalı. NBA'e gideli dört sene geçti ve çok dakika alan oyuncular olarak tecrübelendik. Artık Milli Takım'ı nasıl daha iyi yerlere getireceğimizi biliyoruz. Coach Tanjevic gerçekten çok tecrübeli ve işini iyi yapan bir insan. Genç oyuncular, ligde yine fazla süre alamadılar. Ancak onların bizimle antrenman yapmalarının, normal ligi oynamasından çok daha fazla tecrübe katacağına inanıyorum. İki NBA, 4 - 5 Avrupa'da oynayan oyuncuların olduğu bir kadromuz var. Türkiye Ligi'ndekiler de çok kaliteli isimler. Dolayısıyla ben bu kez hedefe ulaşacağımıza yürekten inanıyorum." 
NBA'e gitmek isteyen oyuncular nasıl bir yol izlemeliler 
MEMO "NBA'e ilk gittiğimizde ben de Hidayet de ilk başlarda oynamadık. Ama ikimiz de hiçbir zaman moralimizi bozmadık, hep oynamak için mücüadele verdik. Oraya gidecek genç arkadaşlarımız öncelikle sabırlı olmalılar, hiçbir zaman biz bu işi yapamayacağız psikolojisine kapılmamalılar." 
HİDO "Öncelikle genç arkadaşlarımız oraya gitmeden önce kendilerini tartmalılar. Ben ve Mehmet de oraya oynayabileceğimizi bildiğimiz için gittik. Biz kafa ve fizik olarak hazırdık. Sadece adaptasyon problemimiz oldu ki, bunu herkes yaşıyor. Tabii önce Avrupa vitrininde de görülmeliler. Oyuncularımızın bu tip şeylere önem vermesi gerekiyor. Biz ikimiz de NBA'de kalıcıyız." 


</TEXT>
</DOC>
