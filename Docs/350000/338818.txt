<DOC>
<DOCNO> 338818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun19.html </URL>
<DATE> 2005/05/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İngiltere'de yaşayan Müslümanlar kime oy verecek 
</HEADLINE>
<TEXT>

     İngiltere’deki Müslüman toplumun, perşembe günü yapılacak genel seçimlerde kullanacağı oyun, seçim sonuçlarına önemli bir etkisi olacak. 
     2001’de yapılan seçimlerde Tony Blair’in İşçi Partisi’ne oy veren 
     Müslümanların büyük bölümünün, 11 Eylül saldırılarından sonra kendilerine yönelik önyargı ve tutumla İngiltere’nin Irak savaşına dahil olması nedeniyle aynı desteği Perşembe günkü seçimde oy pusulalarına yansıtması beklenmiyor. 
     Çoğunlukla Bangladeş kökenli Müslümanların yaşadığı Londra’nın "East End" bölgesinde yaşayan Muhammed Miah’ın, "Blair, Irak’ta birçok masum kişinin ölümüne sebep oldu. Bence hapse atılmalı. 
     Blair’in İşçi Partisi’ne oy vereceğime, bu partiden ihraç edilen George Galloway’e oy veririm" şeklindeki açıklaması, 1.6 milyon nüfusu olan Müslümanların büyük bir kısmının fikrini yansıtıyor. 
     İngiltere Müslümanlar Konseyi’nden İnayet Bunglawala da, "Müslümanlar burada kendilerini toplumdan soyutlanmış hissediyor" diyerek tepkisini dile getiriyor. 
     İşçi Partisi’nden, Irak savaşını protesto ettiği ve Blair ile ABD Başkanı George Bush’u eleştirdiği gerekçesiyle ihraç edilen Galloway’in yeni partisinin, İşçi Partisi’ne gidecek Müslüman oylarının bir kısmını kendisine çekmesi bekleniyor. 
     Blair’e yönelik hoşnutsuzluk sadece Londra ile sınırlı kalmıyor. 
     Ülke genelindeki Müslümanlar, 2001’deki seçimlerde destek verdikleri Blair’e, Irak politikasından sonra aynı gözlükle bakmıyor. 
     İngiltere Müslümanlar Konseyi, bir araştırmaya dayanarak verdiği bilgide, Blair’i 2001’de destekleyen yüzde 75’lik Müslüman toplumun ancak yarısının İşçi Partisi’ne oy vereceğini belirtti. 
     Bir başka Müslüman derneğiyse Müslümanlara, kamu hizmetlerini, terörizmle mücadele yasalarını, Irak, Filistin ve Keşmir politikasını, din ayrımcılığına ilişkin yasaları ve Müslümanlara yönelik şiddeti göz önünde bulundurarak oy kullanmaları çağrısında bulundu. 
     İngiltere Müslümanlar Birliği, Müslüman toplumunun, 40’tan fazla bölgede sonuçları etkileyecek güç potansiyeline sahip olduğunu belirterek, oylarının kilit önemi bulunduğunu kaydetti. 
     Müslüman seçmenlerin bir bölümüyse seçimlere en büyük üçüncü parti olarak giren Liberal Demokratları destekliyor. Liberal Demokratları, Blair’in İşçi Partisi’nden "daha sol görüşlü" olarak gören Müslümanlar, Irak savaşına karşı çıkması nedeniyle bu partiyle sıcak bakıyor. 
     
</TEXT>
</DOC>
