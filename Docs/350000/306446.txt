<DOC>
<DOCNO> 306446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko23.html </URL>
<DATE> 2005/01/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ankara şehiriçi toplu taşıma zammı mahkemede... 
</HEADLINE>
<TEXT>

     Tüketici Hakları Derneği, Ankara Büyükşehir Belediyesi ve EGO Genel Müdürlüğü'ne, Ankara şehiriçi zam kararının iptali ve yürütmenin durdurulması için dava açtı. 
     Bugün konuyla ilgili dava dilekçesini Ankara Nöbetçi İdare Mahkemesi'ne veren Tüketici Hakları Derneği Başkanı Turhan Çakar, çıkışta gazetecilere yaptığı açıklamada, 2004 yılı enflasyonunun tüketici fiyatlarında yüzde 9.32 olmasına karşın, Ankara Büyükşehir Belediyesi'nin 1 Ocak 2005 tarihinden geçerli olmak üzere şehiriçi toplu taşım ücretlerine yaklaşık yüzde 33 zam yaptığını belirterek, böylece Anakara şehiriçi ulaşımına 3.5 kattan daha fazla zam yapılmış olduğunu söyledi. 
     Bu yıl için ücretlilere yapılan zam oranının ise yüzde 10 civarında bulunduğunu kaydeden Çakar, şöyle konuştu 
     ''Ankara'da 2004 yılında net 318 milyon lira asgari ücret alan bir kişi 22 iş günü içerisinde aylık gelirinin yüzde 12'sini ulaşıma ayırırken, 2005 yılı içerisinde bu kişinin asgari ücreti net 350 milyon liraya yükseldiği halde, Ankara şehiriçi ulaşımına yapılan zam nedeniyle aylık gelirinin yüzde 15'i ulaşıma gitmektedir. Asgari ücretli aileyi 4 kişi olarak düşünürsek, aylık gelirin yarısı yol harcamalarına gidecektir.'' Toplu taşımanın kamusal bir hizmet olduğunu ve bunun kar amacı güdülmeden yapılması gerektiğini ifade eden Çakar, ''Ankara Büyükşehir Belediyesi yönetimi ve Melih Gökçek'e Ankaralılar adına sesleniyoruz. Yaptığınız bu yüksek zammı geri alınız. Ankaralı tüketicilere de derneğimizin verdiği mücadeleye destek vermeleri ve bu yüksek zamma karşı seslerini yükseltmeleri çağrısında bulunuyoruz'' diye konuştu. 
     Gazetecilerin ''Mahkeme ne kadar zamanda kararını açıklar '' şeklindeki soruları üzerine Çakar, ''Bu zam bir öğrenci ve memur kenti olan Ankara'da insanları mağdur etmiş ve giderlerini artırmıştır. Mahkeme ne karar verir, nasıl verir, o konuda hüküm yürütmek zor. Fakat en kısa zamanda karar vermesi gerekir diye düşünüyorum'' dedi. 
     
</TEXT>
</DOC>
