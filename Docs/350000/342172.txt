<DOC>
<DOCNO> 342172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko03.html </URL>
<DATE> 2005/05/13/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Societe Generale, Türkiye'de oto kiralama işinde... 
</HEADLINE>
<TEXT>

     Avrupa’nın en büyük finansal gruplarından Societe Generale şirketlerinden ALD Automotive, Türk Alfa Oto Filo Kiralama’ya ortak oldu. 
     Societe Generale bünyesinde operasyonel leasing yoluyla oto kiralama hizmeti veren ALD Automotive ile Alfa Oto Filo Kiralama arasındaki ortaklık anlaşması İstanbul’da imzalandı. 
     İmza töreninde konuşan ALD Automotive Üst Yöneticisi Jean-Claude Renaud, 1 yıl önce başladıkları müzakereler sonucunda imzaladıkları anlaşmanın uzun vadeli bir ortaklık taahhüdünü içerdiğini söyledi. 
     Renaud, Societe Generale olarak uzun dönem araç kiralama ve filo işini önemli bir iş alanı olarak gördüklerini, bu nedenle Alfa Oto’nun kendileri için en iyi seçim olduğunu ve ortaklık sonrasında Alfa Oto’nun yönetiminde de bir değişiklik yapılmayacağını bildirdi. 
     Türkiye pazarında büyük bir potansiyel olduğunu ve burada gelecek vaat eden bir işe el attıklarına inandıklarını ifade eden Renaud, "Türkiye’de yatırım yaparken Avrupa’daki yapılanmamızı tamamladığımıza inanıyorum. Buradaki iş ve faaliyetlerimizin hızla büyüyüp gelişeceğine inanıyoruz" diye konuştu. 
     Alfa Oto Filo Kiralama Yönetim Kurulu Başkanı Ali Özhamurkar da ortaklık sonrası çok daha güçlü bir yapı ile işlerine devam edeceklerini belirterek, oto kiralamanın son yıllarda önemli bir konu haline geldiğini söyledi. 
     Özhamurkar, Türkiye’de orta vadede bu ortaklıkla 100 bin araçlık bir filo kurmayı hedeflediklerini, pazarın yüzde 20’sini kontrol etmeyi ön hedef olarak belirlediklerini kaydetti. 
     Müşterilerin alıştıkları hizmet kalitesini sunmaya devam edeceklerini, ALD’nin uluslararası birikiminden de yararlanacaklarını dile getiren Özhamurkar, Alfa Oto’nun bundan sonra faaliyetlerine ALD Automotive olarak devam edeceğini duyurdu. 
     
</TEXT>
</DOC>
