<DOC>
<DOCNO> 348230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko38.html </URL>
<DATE> 2005/06/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bu yıl toplam 150.6 milyar YTL iç borç ödemesi gerçekleştirilecek 
</HEADLINE>
<TEXT>

     Hazine Müsteşarlığı, bu yıl Mayıs ayı itibarıyla, Nisan 2005-Mart 2006 döneminde, mevcut borç stoku üzerinden, toplam 150.6 milyar YTL tutarında kesinleşmiş iç borç ödemesi gerçekleştirecek. 
     Hazine'nin bu yılın Ocak-Mart dönemine ilişkin, Kamu Borç Yönetimi 2005 Mayıs Ayı Raporu yayınlandı. 
     Rapora göre, söz konusu iç borç ödemesinin 115.6 milyar YTL'sını ana para, 35 milyar YTL'sini ise faiz oluşturuyor. 
     Kesinleşmiş iç borç ödemeleri içinde YTL cinsinden senetlerin itfa payı yüzde 85.2, döviz cinsi ve dövize endeksli senetlerin itfa payı ise yüzde 14.8 düzeyinde bulunuyor. 
     
     DIŞ BORÇ GERİ ÖDEMESİ 
     Hazine, bu yılın Mart sonuna göre, 2005 Nisan-Aralık döneminde toplam 17.3 milyar YTL dış borç geri ödemesi yapmayı öngörüyor. 
     Bu ödemelerin 12.5 milyar YTL'sı ana para ve 4.8 milyar YTL'sini de faiz, genel gider ve iskonto ödemelerinden oluşuyor. 
     Ayrıca, aynı dönemde dış borç servisinin 12.5 milyar YTL'sı dolar ve 4.8 milyar YTL'si tahvil geri ödemesi olarak öngörülüyor. 
     Bu arada, konsolide bütçe dış borç geri ödemeleri kapsamında, 2006-2010 yılları arasında toplam 52.3 milyar dolar tutarında borç servisi yapılması planlanıyor. Bu ödemelerin 38.8 milyar doları ana para, 13.5 milyar doları ise faiz ödemelerinden oluşacak. 
     
     2005 YILI İLK ÜÇ AYLIK VERİLER 
     Bu yılın ilk üç aylık döneminde, 7.6 milyar YTL'si net iç borçlanma, 1.6 milyar YTL'sı da net dış borçlanma olmak üzere toplam 9.2 milyar YTL tutarında net borçlanma yapıldı. 
     Aynı dönemde 36.5 milyar YTL'si ihale ve doğrudan satış yoluyla olmak üzere, toplam 36.6 milyar YTL iç borçlanma yapıldı. 
     Ocak-Mart döneminde finansman amaçlı olarak ihale ve doğrudan satış yöntemleriyle yüzde 78.1 oranında sabit faizli, yüzde 28.2 oranında da değişken faizli borçlanma gerçekleştirildi. Bu tutarın yüzde 5.9'unu döviz, yüzde 94.1'ini ise YTL cinsi borçlanmalar oluşturdu. 
     
     VADE UZADI, MALİYET AZALDI 
     Bu yıl Mart ayı itibarıyla nakit iç borçlanmanın kümülatif ortalama vadesi 26.2 ay seviyesine yükseldi. Geçen yıl sonu itibarıyla bu oran 14.7 ay idi. 
     Bu yılın Ocak-Mart döneminde iç borçlanma maliyetleri de 2004 yılı sonuna göre 6.3 puan azaldı. Piyasalardan yapılan borçlanmanın büyük bölümü oluşturulan iskontolu YTL cinsi senetlerin ortalama ihraç maliyeti, 2004 yılı sonunda yüzde 24.7 iken 2005'in bu döneminde ortalama olarak yüzde 18.4 oldu. 
     
     DIŞ BORÇ PİYASALARINDAKİ GELİŞMELER 
     Bu yılın ilk çeyreğinde konsolide bütçe kapsamında, dış piyasalardan tahvil ihracı yoluyla toplam 3.3 milyar dolar program finansmanı ve 454 milyon dolar proje finansmanı kullanımı yapıldı. 
     Bu arada, yılın ilk çeyreğinde Türkiye'nin benzer kredi notuna sahip ve piyasalardan benzer sıklıkla borçlanan ülkelerle karşılaştırıldığında daha uygun koşullarla borçlandığı görülüyor. 
     Ocak-Mart döneminde IMF'den herhangi bir kredi kullanımı yapılmazken, aynı dönemde Hazine tarafından IMF'ye yapılan borç servisi toplam 1.1 milyar dolar oldu. 
     2005 yılının 3 aylık döneminde toplam 4.9 milyar YTL 3.6 milyar dolar dış borç geri ödemesi yapıldı. 
     Bu arada, konsolide bütçe borç stoku da bu yıl Mart ayı sonu itibarıyla 326.5 milyar YTL oldu. Bu dönemde konsolide bütçe iç borç stoku 232.5 milyar YTL, konsolide bütçe dış borç stoku da 94 milyar YTL olarak hesaplandı. 
     
     HAZİNE'NİN ALACAK STOKU 
     Hazine'nin alacak stoku bu yılın Mart ayı sonu itibarıyla 71.4 milyar YTL oldu. 
     Bu artışın yüzde 89.5'i TMSF'nin, Hazine'ye olan borçlarından kaynaklandı. 
     Yerel yönetimler ve KİT'lerin Hazine'nin alacak stokundaki payları sırasıyla yüzde 21.3 ve yüzde 8.2 olarak gerçekleşti. 
     Hazine'ye borcu olan kurumların sıralamasında, Mart ayı itibarıyla toplam içinde yüzde 66.6'lık pay ile TMSF ilk sırada, İzmit Büyükşehir Belediyesi de yüzde 6.6'lık payla ikinci sırada yer aldı. 
     Bu arada, Hazine bu yılın ilk çeyreğinde alacaklarından 273 milyon YTL tutarında tahsilat gerçekleştirdi. 
     Hazine'nin 2005 yılı Ocak-Mart döneminde vadesi gelecek alacak stoku ise 37.9 milyar YTL'ye, vadesi geçmiş alacak stoku da 33.5 milyar YTL'ye yükseldi. Vadesi geçmiş alacak stokundaki bu artışın yüzde 72'si TMSF'nin Hazine'ye olan vadesi geçmiş borcundaki artış ile İzmit Büyükşehir Belediyesi'nin vadesi geçmiş borçlarındaki 227.7 milyon YTL'lik artıştan kaynaklandı. 
     Öte yandan, raporda kamu net borç stokunun 2004 yılı sonu itibarıyla bir önceki yıl sonuna göre yüzde 8.4 artışla 272.3 milyar YTL'ye ulaştığı da yer aldı. 
     
</TEXT>
</DOC>
