<DOC>
<DOCNO> 322658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas01.html </URL>
<DATE> 2005/03/10/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Michael Jackson'ın tacizine uğradığı iddia edilen çocuk ifade verdi 
</HEADLINE>
<TEXT>

     Michael Jackson hakkında, ''küçük yaştaki çocuklara cinsel tacizde bulunduğu'' iddiasıyla devam eden davada, ünlü şarkıcının taciz ettiği iddia edilen çocuk, mahkemede ifade verdi. 
     California'daki Santa Maria mahkemesinde görülen davada, Savcı Tom Sneddon'un sanığı teşhis etmesini istemesi üzerine 15 yaşındaki çocuk, ''Evet, bu Michael Jackson'' dedi. 
     Çocuğun, mahkemede açık ve net biçimde konuştuğu ve ''meydan okuyan bakışlarını Jackson'ın üzerine doğrulttuğu'' belirtildi. 
     Tacize uğradığı iddia edilen çocuk, ailesiyle birlikte Neverland'e ilk kez 2000 yılında gittiklerini, Jackson'ın kardeşini ve kendisini uyumak için odasına davet ettiğini ve ünlü şarkıcının bir yardımcısıyla birlikte kendilerine internetten pornografik siteler gösterdiklerini öne sürdü. 
     Çocuğun, kardeşinin ifadesinden farklı olarak, Jackson'ın internet sitelerindeki fotoğraflara bakarken çeşitli yorumlar yaptığını söylediği belirtildi. 
     Taciz edildiğini iddia eden çocuğun 14 yaşındaki kardeşi, Michael Jackson'ı, Neverland'deki çiftliğinde iki kez kardeşine sarkıntılık ederken gördüğünü söylemişti. 
     Suçlamaları kesin biçimde reddeden Michael Jackson, suçlu bulunması halinde 21 yıla kadar hapis cezasına çarptırılabilecek. 
     
</TEXT>
</DOC>
