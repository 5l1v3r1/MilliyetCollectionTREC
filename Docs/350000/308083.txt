<DOC>
<DOCNO> 308083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur10.html </URL>
<DATE> 2005/01/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak seçimleri için Türkiye'den 2 günde bin kişi kayıt yaptırdı 
</HEADLINE>
<TEXT>

     Irak'taki seçimlerde oy kullanmak isteyenlerin kayıtlarını yaptırabilmeleri için gün içinde tanınan süre 2 saat uzatıldı. 
     Irak Yurtdışı Oylama Programı yetkililerinden edinilen bilgiye göre, toplam 14 ülkede 74 merkezde devam eden kayıt işlemleri, gün içinde sabah 08.00 ile akşam 19.00 saatleri arasında yapılacak. 
     Daha önce akşam 17.00'de sona eren kayıt işlemleri, daha çok seçmen kaydedebilmek amacıyla iki saat uzatıldı. 
     Türkiye'de de 3 merkezde devam eden ve 23 Ocak Pazar günü bitecek kayıt işlemleri 17 Ocak'ta başlamıştı. 
     Irak'ta 30 Ocak'ta yapılması planlanan Irak Ulusal Meclisi seçimi için oylarını Türkiye'de kullanacak olanlar, Ankara'da Anıttepe Lisesi, İstanbul'da da Oruç Gazi Lisesi ve İstanbul İlköğretim Okulu'nda kayıtlarını yaptırabiliyor. 
     Edinilen bilgiye göre, ilk iki günün 17 ve 18 Ocak rakamlarına göre, Türkiye'de toplam 1034 kişi kaydını yaptırdı. 
     Ankara'da 1. gün 169, 2. gün 189 İstanbul'da ise 1. gün 226, 2. gün 450 kişi kaydını yaptırdı. 
     Seçimlerde şu şartlara uyan Iraklılar Türkiye'de oy kullanabilecek 
     ''-Geçerli pasaport ve Türkiye vizesi sahibi olan turistler, -İkamet tezkeresi sahibi olarak Türkiye'de ikamet edenler, Birleşmiş Milletler Mülteciler Yüksek Komiserliği'nin yanı sıra İçişleri Bakanlığı'na kaydını yaptırmış mülteciler, -Herhangi bir Irak belgesi sahibi olmamakla beraber, Türk makamlarınca verilmiş belgelerde Irak vatandaşı da oldukları veya doğum yerlerinin Irak olduğu görülen TC vatandaşlarıyla bu kişilerin çocukları olduklarını belgeleyebilen kişiler.'' Kayıt işlemleri akabinde hazırlanacak listeler 2 gün askıda kalacak ve oy kullanma işlemi 28-29-30 Ocak 2005 tarihlerinde yapılacak. 
     
</TEXT>
</DOC>
