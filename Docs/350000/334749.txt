<DOC>
<DOCNO> 334749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun40.html </URL>
<DATE> 2005/04/19/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Boston Globe Türkiye-Ermenistan arasında umut dolu işaretler 
</HEADLINE>
<TEXT>

     Council of Foreign Relations CFR adlı düşünce kuruluşunun uzmanlarından David Phillips, ''ABD'nin, Ermenistan'ı Türkiye ile uzlaşmaya cesaretlendirmesi, Türkiye'yi de Ermenistan ile iyi komşuluk ilişkilerinin AB sürecini kuvvetlendireceğine ikna etmesi gerektiğini'' savundu. 
     Phillips'in, ''Türkiye ile Ermenistan için umut dolu işaretler'' başlığını taşıyan makalesi, Boston Globe gazetesinde yayımlandı. 
     ''Geçmişin sessizliğini kaldırmak İki yollu diplomasi ve Türk-Ermeni Uzlaşması'' adlı bir kitabı da bulunan Phillips, ''Ermeniler bu hafta bütün dünyada Ermeni soykırımının 90'ıncı yıldönümünü anmak üzere toplanırken, Türk-Ermeni uzlaşmasını tartışıyorlar. Milliyetçi Ermeniler, Türkiye soykırımı reddetmekten vazgeçinceye, tazminat ödeyinceye ve toprak geri verinceye kadar hiçbir temas olmaması gerektiğine inanıyor. Pek çok Ermeni ise Ermenistan'ın tecridinin durması ve sınırın açılması için diyalog ve işbirliğini destekliyor'' ifadesini kullandı. 
     Phillips makalesinde, ''2001 yılında Türk-Ermeni Uzlaşma Komitesi'nin çabalarının kahramanca olduğunu belirterek, bu komitenin çabalarının tıkandığı noktada Türkiye ve Ermenistan'ın, tartışmayı genişletmesini önerdi. 
     Phillips, ''Ermenistan hükümeti, 1921 Kars Anlaşması'na bağlı olduğunu teyit ederek, Türkiye'nin sınırı açmasını sağlayıcı koşullar yaratabilir. Türk yetkililer ise sınırı açmaktan korkacak bir şey olmadığını, aksine çok şey kazanılacağını takdir etmeliler. Normal seyahat ve ticaret, Ermenistan sınırındaki kentlere büyük ekonomik katkıda bulunacaktır ve Türk mallarının Orta Asya ve ötesine taşınmasının bedelini düşürecektir'' görüşünü dile getirdi. 
     Phillips, ABD Başkanı George W. Bush yönetiminin, Türk-Ermeni meselesini 11 Eylül ve Irak Savaşı'yla ihmal ettiğini savundu ve ABD'nin, küçümsenemeyecek bir rolü bulunduğunu kaydetti. 
     Phillips, ''ABD, Ermenistan'ı Türkiye'ye ulaşmaya cesaretlendirmeli, Türkiye'ye de iyi komşuluk ilişkilerinin, AB'ye katılma olasılığını kuvvetlendireceğine işaret etmeli'' ifadesini kullandı. 
     
</TEXT>
</DOC>
