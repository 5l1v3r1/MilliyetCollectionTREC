<DOC>
<DOCNO> 348367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas08.html </URL>
<DATE> 2005/06/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Napolyon'un ölüm nedeni yine değişti 
</HEADLINE>
<TEXT>

     Napolyon Bonaparte'ın saçlarında, halk arasında "fare zehiri" olarak bilinen "mineral arsenik"e rastlandığı açıklandı. 
     Uluslararası Napolyon Örgütü, Uluslararası Adli Tıp Zehirbilim Birliği Başkanı Dr. Pascal Kintz'in yürüttüğü çalışma sonucu, ünlü Fransız devlet adamının saçlarında, 2001'de de öne sürüldüğü gibi yüksek oranda mineral arsenike rastlandığını duyurdu. 
     Çalışmanın sunumunun Fransa'nın Strasbourg kentinde Perşembe günü yapılacağı belirtildi. 
     Uluslararası Napolyon Örgütü temsilcisi Jean-Claude Damamme, bulunan arseniğin, en zehirlisi olan ve halk arasında fare zehiri olarak bilinen mineral arsenik olduğunu belirtirken, Napolyon'un saç tellerinin tek tek derinlemesine ilk defa incelendiğini kaydetti. 
     Damamme, "Bir insana bu kadar zehir verilirse, elbette ki bu onun hayatını uzatmak için değildir. Arsenik beynin omuriliğine ulaşmış, bu da onun kan dolaşımına yediği yemeklerden bulaşmış olduğunu gösteriyor" dedi. 
     İsviçreli bilim adamları, geçen ay, Napolyon'un zehirlenme sonucu değil, mide kanserinden öldüğü sonucuna varmışlardı. 
     Bilim adamları, zehirlenme tezinin kökeni olan, Fransız devlet adamının saçında arsenik izine rastlanmasını ise o dönemde şarap fıçılarının ve kaplarının arsenikle yıkanması geleneğiyle açıklamışlardı. 
     Damamme ise İsviçreli bilim adamlarının, şarap fıçılarının ve kaplarının hangi tür arsenikle yıkandığı konusunu açıklığa kavuşturmadıklarını, dahası Napolyon'un onların iddia ettiği gibi bir şarap meraklısı olmadığını, aksine günde bir bardak, o da sulandırılmış olarak şarap içtiğini öne sürdü. 
     Napolyon Bonaparte, 5 Mayıs 1821'de, 51 yaşında ölmüştü. Ölüm nedeni, o günden beri spekülasyon konusu yapılıyor. 
     
</TEXT>
</DOC>
