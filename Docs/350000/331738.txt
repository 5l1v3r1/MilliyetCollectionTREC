<DOC>
<DOCNO> 331738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko07.html </URL>
<DATE> 2005/04/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
"Kredi kartları yasa tasarısı ile kayıt dışılık savunulmaktadır" 
</HEADLINE>
<TEXT>

     Türkiye Tüketicileri Koruma ve Eğitim Vakfı Tüketici Vakfı Başkanı Bayram Kısıklı, kredi kartları yasa tasarısı ile kayıt dışılığın savunulduğu ve borç ödeme kültürünün yok edilmek istendiği görüşünü öne sürdü. 
     Kısıklı yaptığı yazılı açıklamada, kredi kartları yasa tasarısı ile vatandaşların tüketim güçlerinin azaltılmak istendiğini öne sürdü. Çağdaş hayat tarzının bir parçası haline gelen kredi kartı kullanımının iyice kısıtlanmasıyla, tüketim harcamalarının azabileceğine işaret eden Kısıklı, ''beklenen yatırımların hala gerçekleşmediği günümüzde, tüketim harcamalarının gerilemesi, Türkiye'nin büyümesini durdurabilir'' dedi. 
     Kredi kartlarının hükümet tarafından teşvik edilmesi gerekirken, adeta öldürülmek istenildiğini iddia eden Kısık, ayrı bir yasa olmadan tasarıdaki düzenlemelerin hemen hemen tamamının BDDK'nın bir yazısı veya Bankalar Birliği'nin kararlarıyla çözülebileceğini belirtti. 
     Kısıklı, öncelikli yapılması gerekeninin tüketicilerin kredi kartları kullanımı bilincini geliştirmek olduğunu vurguladı. 
     İleri ülkelerdeki gibi Türkiye'de tüm alışverişlerin kartla yapılması gerektiğini ifade eden Kısıklı, şunları kaydetti 
     ''Tasarı ile bilinçli tüketici, özgür birey değil, zavallı kurban kabul edilmektedir. Kredi kartlarının ekonomik görevlerine yönelik olumsuz değerlendirmeler ileri sürülmekte ve tüketicilere doğru mesajlar verilmemektedir. 
     Akıllı satın alma sanatını bilmeden kredi kartı kullanan tüketicilerin bilinçsizce yaşadıkları örneklerden yola çıkarak popülist hareket edilmekte, ekonomik krizin ezdiği dar gelirli kitlelere, geçici ve ansızın gelen finansal sıkışıklık dönemlerinde kredi kartlarının 10 kardeşe bedel olduğu görülmemektedir. Türkiye'de kayıt dışını indirecek tek ekonomik kaldıraç aleti olan kredi kartlarının görevlerini yapması önlenmekte adeta kayıt dışı savunulmakta ve borç ödeme kültürümüz yok edilmek istenmektedir.'' 
     
</TEXT>
</DOC>
