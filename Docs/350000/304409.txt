<DOC>
<DOCNO> 304409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo36.html </URL>
<DATE> 2005/01/07/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Çaykur Rizespor'da 3 Brezilyalı hakkında kararı Çalımbay verecek 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, takımla birlikte çalışmalara katılan 3 Brezilyalı futbolcu hakkındaki kararı teknik direktör Rıza Çalımbay'ın vereceğini söyledi. 
     Yılmaz Zehiroğlu, transferde genç oyunculara yöneldiklerini bildirdi. 
     Denenmek üzere Brezilya'dan gelen 3 futbolcunun takımın Antalya'daki kampına katıldığını ifade eden Zehiroğlu, ''Takımla birlikte çalışmalara katılan futbolcular hakkındaki kararı teknik direktör Rıza Çalımbay verecek. Futbolcuların beğenilmeleri durumunda, kendileriyle sözleşme imzalanacak'' dedi. 
     Hedeflerinin ikinci yarıda kendilerine daha iyi bir yer edinmek olduğunu kaydeden Zehiroğlu, ''İlk yarıda iyi bir grafik yakaladık. İkinci yarıda daha başarılı olmalıyız. Şimdiden gelecek yılın planlarını yapıyoruz. Hedefimiz gelecekte Çaykur Rizespor'un sağlam temeller üzerine oturmasını sağlamaktır'' diye konuştu. 
     Zehiroğlu, Antalya'daki kampta futbolcuların günde çift antrenman gerçekleştirdiklerini, 9 Ocak Pazar günü ise Yeni Kırşehirspor ile hazırlık maçı yapacaklarını söyledi. 
     
</TEXT>
</DOC>
