<DOC>
<DOCNO> 348843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/yazar/altan.html </URL>
<DATE> 2005/06/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kibrit alevleri ve görünmeyen volkanlar... 
</HEADLINE>
<TEXT>


Güncel konular ne kadar büyütülse de bir yıllık bir mesafeden bakıldığında birer kibrit alevi... Geçen yılın 4 Haziran'ındaki manşetleri kim hatırlıyor ki şimdi .. 
Maddi-manevi en büyük getiri, politik ve bürokratik payelerde olmasa kim ne kadar ilgilenir ki, kabinede 3 bakanın değiştirilmiş olmasıyla Açık deniz kaptanları arasında da, kim bilir ne değişiklikler oluyor hiçbirinin manşetleştiği var mı 
Politikada bir paye edinmek için yırtınıp uğraşmak mı yoksa açık deniz kaptanı olmak için çalışıp, gecesini gündüzüne katmak mı 
Yeterince gelişmemiş ülkelerde, hiçbir zaman ikincisi ağır basmaz birincisine... 

Bir de kadın dünyaları var ne politikada bir paye edinmek içir yırtınıp uğraşmak, ne de açık deniz kaptanı olmak için çalışıp, gecesini gündüzüne katmak... 
Hayata nasıl karşı koyacağını bilemeyen, 20-30 yaş arası kent kızları ve onların aşkları, hayalleri, açmazları... 
Kabinede 3 bakanın değiştirilmiş olması da, hiçbir artı getirmeyecek onların yaşamlarına... 
Ya kasaba kızlarıyla kadınları, ya köy kızlarıyla kadınları .. 
Bir toplumun gelişmesini sürekli depremleyen gizli volkanlar... 

Çalışma Bakanlığı ilk kez kurulduğunda, üst düzey bir tıp eğitimi almış ve genç yaşta profesör olmuş Dr. Sadi Irmak da, Çalışma Bakanlığı'na getirilmişti. 
O tarihlerde bakanlar, Ankara'dan trenle bir yerlere, daha çok da İstanbul'a giderlerken, yataklı ekspresine özel bir vagon eklenirdi. 
Genç bakanın özel vagonunda bendeniz de vardım bir seferinde... 
Özel ahbaplıklarında sade bir insan olan Dr. Sadi Irmak, soyunup dökünüp pijamalarını giymiş ve kompartımanının kanepesine bağdaş kurup, pencerenin yanına oturmuştu. Keyiften çıplak ayağının baş parmağı kıpırdıyor ve hafifçe mırıldanıyordu 
- Eee, bakan da olduk işte... 

Gerek hukuk, gerek tıp alanında profesör olmuş nice bakanlar tanıdım. Hepsi de, politikacılığı, bilimsel bir kariyere yeğlemiş kişilerdi. 
Bir bilim dalında profesör olmak mı, yoksa bakan olmak mı 
Bakan olmak ağır bastığında dogmatik tatavalar da, sırtını yere getirir bilimselliğin... 
Bilimselliğin sırtı yere geldiğinde sanatsal yaratıcılık da, politikacıların biçtiği kefenlere bürünür ve hayata nasıl karşı koyacağını bilemeden yaşlanan 20-30 yaş arası genç kızlarla kadınların görünmeyen volkanları da bir toplumun gelişmesini, depremlere uğratır sürekli... 

Hayata nasıl karşı koyacağını bilemeyen kızların, kadınların yetiştirdiği çocuklar... 
Politikacılığın, bilimsel kariyerlere bile ağır bastığı bir toplumda hangi üretim ve servis sektöründe, evrensel kalitede bir uzmanlığa doğru yönelebilir ki o çocuklar 
Ve güncel kibrit alevleri peş peşe söner gider ne yapacağını bilememenin açmazındaki gizli volkanların toplumsal depremleri de sürer gider... 

Burjuvalaşmaya çalışan bir Türkiye... 
Politikacılarla üst düzey bürokratlar bile Türk ozanlarıyla yazı adamlarının Türkçe diline kattıkları taze lezzetleri paylaşmaktan uzaksalar ve çoğu, kendi edebiyatının 10-15 doruğunun dahi ne adını, ne tadını biliyorsa böyle bir açık, kapanabilir mi, salt vatan, bayrak ve İslam sevgisiyle 
Burjuvalaşmaya çalışan Türkiye'de koltuk takımlarının fiyatı artsa bile... 

Güncel kibrit alevleriyle geçirilen zaman... Okul bahçesine bırakılan 10 günlük bebekler "evde resim bulunması meleklerin gelmesini engeller mi " anketleriyle, tatil kentlerinde aşk yaşamaya gidenler ve Diyarbakır'ın Özbek köyünde gençlerin birbirlerini kırbaçlama gösterilerinde çıkan kavgalar... 
Küresel saydamlaşma Türkiye'yi de büyüteci altına aldıkça, kim bilir daha ne şaşırtıcı yaşam gerçekleri çıkacak ortaya... 

Enseyi karartmayın... Koç Vakfı adına Mustafa Koç'un, sadece Türk şiirine değil, dünya şiirine de -her türlü şiir akımı dışında- değişik kandiller hediye etmiş olan, 91 yaşındaki Fazıl Hüsnü'ye bir "ödül" sunma duyarlılığını göstermesi, çok büyük bir aşama... 

Bir toplumun değişik alanlardaki gönder flamaları, ortak bir örgülenmenin sanat bahçelerinde buluşmaya başladıklarında görünmez volkanların da karşılarında yeni ufukların çözümleri boy atar ve toplumsal depremlere yatıştırıcı reçeteler yazılır... 
Burjuvalaşmaya çalışmanın evrensel markası da gösterişten değil, "var olma"nın tılsımını okşamaktan alır parıltısını... 

Politikanın güncel kibrit alevleri oyalaya dursun isteyenleri... 
Hayattan yararlanmaya uğraşanların yanında, hayatı hak etmenin yıldızlarını yeğleyenler açık deniz kaptanlığının hiç batmayan gemileriyle geçeceklerdir ömür denizlerinden... 



</TEXT>
</DOC>
