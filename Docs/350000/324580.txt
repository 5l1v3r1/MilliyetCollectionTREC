<DOC>
<DOCNO> 324580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas17.html </URL>
<DATE> 2005/03/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kadın görevliyle tokalaşmayan kişinin sosyal yardım ödeneği kesildi 
</HEADLINE>
<TEXT>

     Hollanda'nın Lahey kentinde, belediyede görevli bir kadınla tokalaşmayan Müslüman bir erkeğin, sosyal yardım ödeneğinin kesildiği belirtildi. 
     De Telegraaf gazetesine göre, ödeneği kesilen adam, avukata başvurarak, karara belediye meclisi nezdinde itiraz etti. 
     Şikayetçi adamın avukatı, müvekkilinin inançları gereği kadın belediye görevlisiyle el sıkışmadığını, yardım ödeneğinin önce yüzde 10'unun, sonra yüzde 20'sinin ve son olarak tümünün, bu gerekçeyle kesildiğini söyledi. 
     Belediyeden yapılan açıklamada ise şikayetin henüz ele alınmadığı, ancak sosyal hizmetler dairesinin, sosyal yardımın tamamen durdurulması kararı verme yetkisi bulunduğu kaydedildi. 
     Hollanda'da kısa süre önce, Faslı bir imamın, yabancılar politikasından sorumlu Devlet Bakanı Rita Verdonk ile el sıkışmaması tartışmalara neden olmuştu. 

     
</TEXT>
</DOC>
