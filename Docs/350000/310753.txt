<DOC>
<DOCNO> 310753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko06.html </URL>
<DATE> 2005/01/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Telekom'da "data room" süreci başlıyor... 
</HEADLINE>
<TEXT>

     Türk Telekom'un yüzde 55'lik bölümünün ''blok olarak'' özelleştirmesi için, ön yeterlilik alan firmalara yönelik ''data room'' bilgi odası süreci, Şubat ayı başında başlayacak. 
     A.A muhabirinin edindiği bilgiye göre, ücretsiz olacak bilgi odası süreci için firmaların yeniden başvuruları beklenecek. 
     Ön yeterlilik alan 13 firma arasında birleşmeler olabileceği hatırlatılırken, data room sürecine katılımın zorunlu olmadığına işaret ediliyor. 
     Bu arada, Özelleştirme İdaresi tarafından bilgi odası kuralları ön yeterlilik alan firmalara gönderilmeye başlanırken, Şubat'ın ilk ya da ikinci hafta açılması beklenen bilgi odası sürecinde Telekom'un mali tabloları ve sektöre ilişkin bilgiler verilecek, yatırımcılardan gelecek sorular cevaplanacak. 
     Bilgi odası süreci toplam 5 hafta olarak öngörülürken, bu sürenin uzatılabileceği, aynı zamanda 2-3 bilgi odasının açılmasının da söz konusu olabileceği ifade ediliyor. 
     
     ÖDEME NASIL OLACAK 
     Bu arada, Telekom ihalesi sonucunda alıcı satış bedelini, peşin ya da vadeli ödeyebilecek. 
     Vadeli seçenekte alıcıya, yüzde 20 peşin, libor 2.5 faizle, 5 eşit taksitte, 5 yıl vadeli ödeme imkanı tanınacak. 
     
     ÖN YETERLİLİK ALAN FİRMALAR 
     Türk Telekom özelleştirmesi için ön yeterlilik alan firma ve konsorsiyumlar şöyle 
     ''Belgacom SA de Droit Public, Doğan Şirketler Grubu Holding, Emirates Telecommunicatıons Corporation Etisalat -Cetel Çalık Enerji Sanayi ve Ticaret A.Ş.-Dubai İslamic Bank Ortak Girişimi, Koç Holding A.Ş.-Hacı Ömer Sabancı Holding A.Ş. Ortak Girişimi, Mapa İnşaat ve Ticaret A.Ş., Multi Global Link Sdn. Bhd., Ordu Yardımlaşma Kurumu OYAK , Saudi Oger Ltd., SK Telecom Co. Ltd., Telecom Italia Internatıonal N.V, Telefonica S.A, Turkish Privatization Investors S.ar.I ile Turktell Bilişim Servisleri A.Ş. liderliğinde 14 üyeli Ortak Girişim Grubu.'' 
     
</TEXT>
</DOC>
