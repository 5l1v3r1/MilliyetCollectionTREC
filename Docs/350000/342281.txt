<DOC>
<DOCNO> 342281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo40.html </URL>
<DATE> 2005/05/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Conceiçao Türkiye'de derbiler çok farklı... 
</HEADLINE>
<TEXT>

     Galatasaray’ın orta saha oyuncusu Flavio Conceiçao, Türkiye Kupası finalini çok önemli bir rakibe karşı kazandıklarını söyleyerek, yeni hedeflerinin şampiyonluk olduğunu kaydetti. 
     Brezilyalı oyuncu, Florya Metin Oktay Tesisleri’nde basın mensuplarıyla yaptığı sohbette, Türkiye Kupası finali konuşulurken, iki büyük ekibin ezeli rekabetinden bahsedildiğinin iyi anlaşılması gerektiğini dile getirerek, "Çok önemli bir rakibe karşı oynadık. Her şeyden önce kazanmış olmamız çok önemli. Bu bizim ligdeki iddiamızı da artıracak. Hepimiz mutluyuz. Saha içinde ortaya koyduğumuz oyunla bunu hak ettik" dedi. 
     Sezon başında eleştirilere uğramasına karşın, performansının giderek arttığının hatırlatılması üzerine Conceiçao, "Şimdi saha içindeki yerime daha iyi oturduğumu düşünüyorum ve ben de ilerleme gösterdiğimi hissediyorum. Tabii ki bizim amacımız şampiyonluğu yakalamak. Bir kupa kazandık. Şimdi lig şampiyonluğunu da istiyoruz. 
     Bunun başarmak için elimizden gelen tüm performansı sahaya yansıtacağız" diye konuştu. 
     Ligde kalan tüm maçlarını kazanmak zorunda olduklarını anlatan Brezilyalı oyuncu, tek ümitlerinin ise hafta sonu Fenerbahçe’nin puan kaybetmesi olduğunu dile getirdi. 
     
     "TÜRKİYE’DE DERBİLER ÇOK FARKLI" 

     Conceiçao, daha önce top koşturduğu ülkelerdeki derbiler ile Türkiye’deki derbi maçların kıyaslarken de, şöyle konuştu 
     "Ben heyecan açısından Türkiye’deki maçları tercih ederim. 
     Seyirci çok önemli bir etken ve burada oynadığım ilk derbi olan Beşiktaş-Galatasaray maçından itibaren gördüm ki, bu maçların ortamı çok farklı oluyor. Herkes maça kendisini çok daha fazla veriyor. İki takım taraftarlarının karşı karşıya bağırdığı bu ortam sizi de havaya sokuyor. Geçmişte başka ülkelerde oynadığım derbi maçlarda, taraftarların 90 dakika takımlarını destekleyecek güçten uzak olduğunu gördüm. Ama bu işin bir gösteri olarak algılanmasında taraftar çok önemli faktör." 
     
     "TÜRKİYE LİGİ ÇOK KALİTELİ" 

     Conceiçao, Türkiye Birinci Süper Futbol Ligi’ndeki rekabetçi yapının kendisini sezon başında çok şaşırttığını anlatarak, "Bana göre Türkiye Birinci Süper Ligi ile İspanya veya İtalya ligleri arsında fark yok. Oyuncuların, takımların, altyapıların kalitesi hep üst düzeyde. Burada olmaktan ötürü de kendimi çok mutlu hissediyorum" derken, Türkiye’deki hayatıyla ilgili olarak, şunları söyledi 
     "En zor şey benim için dil oldu. Bazen sokakta yürüyorum ve taraftarlar beni durdurup bir şeyler soruyor. Ben ise kafa sallıyorum sadece. Hakkımda kötü bir şey de söylense anlamıyorum. Ama onun dışında her şey çok güzel. İstanbul çok güzel bir şehir. Aradığım her şeyi buluyorum ve yemekler beni büyüledi diyebilirim. Kulüp ve camia ise bana çok iyi davrandı. Ben kendimi bura çok rahat hissediyorum. 
     Benim için ve takım arkadaşlarım için en büyük mutluluk ise sezonu şampiyon olarak bitirmek olacak." Brezilyalı oyuncu son olarak, Türkiye’den teklif alan vatandaşı futbolcuların kendisini arayarak bilgi almak istediklerini açıklarken, "Ben onlara yürekten, ’Hakkında kötü söyleyebileceğim hiçbir şey yok’ diyorum. Ligi çok rekabetçi olduğunu ifade ederek gelmeleri yönünde telkinde bulunuyorum. Tabii bu futbolcuların kim olduğunu söyleyemem" şeklinde konuştu. 
     
</TEXT>
</DOC>
