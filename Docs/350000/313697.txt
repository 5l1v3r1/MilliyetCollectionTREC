<DOC>
<DOCNO> 313697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/altan.html </URL>
<DATE> 2005/02/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kara kış, Hollywood ve kokainle eroinin tarihçesi... 
</HEADLINE>
<TEXT>


HER kış kar yağdığında yaşadığımız manzara, yine gelmiş oturmuş pencerelerin karşısına... Sıram sıram irili ufaklı apartmanların damları bembeyaz göründüğü kadarıyla park etmiş arabaların üstüyle, sokak araları da öyle... 
Yüzlerce yıldan bu yana, Türkiye'de kışın adı "kara kış"... Bilmiyorum başka dillerde de, bembeyaz kimliğiyle arzı endam eden kış aylarına çekilmiş ve çekilecek çilelerin kahırlı ve kaygılı damgasıyla "kara kış" dendiği var mı 

Siz, "Yer" küresi üstünde yaşayan 6.5 milyar insanın, 200 devlete bölünmüş olmasına bakmayın. Kuş bakışı bir değerlendirmeyle insanlar 2'ye ayrılıyor kışın kar yağdığında, zaten her türlü çaresizliğin tırpanıyla lime lime edilmiş hayatları, büsbütün kördüğüme dönenler ve böylesi iğneli bir fıçının dışında, hiçbir meslek sahibi de olmadan yaşayanlar... 

"Yer" küresi üstünde, kar ne kadar yağarsa yağsın şatafatlı yaşamları bozulmayanların berrak bir dökümü henüz tam yapılmadı. Üstelik hem yerel koşullanmalarla, hem belirli merkezlerce yüksek dozda enjekte edilen "beyinleri takozlaştırma tatavaları"yla, merak radarları kör edilmiş yığınların da küresel şatafat piyasalarını görebilme olanağı yok gibi... 

En şatafatlı küresel piyasalardan biri politika... O nedenle de dünya medyasının, üstüne ortaklaşa abandığı baş konu politika... 
Bir de politikanın gizli ikiz kardeşi silah endüstrisi var... Üretimi, dağılımı, kazancı ve kazancının bölüşümü bir türlü tam netleşemeyen silah endüstrisi... 
Bir başka küresel piyasa, ilaç endüstrisi... 
Buna, libido mıknatısının doğal uzantısı olan kozmetik endüstrisini de ekleyebilirsiniz... 
Bir de, uzay teknolojisinin uyduları sayesinde, küresel bir piyasayla bütünleşiveren futbol... 

Kar yağadursun. Dışarıda ısı "-4" olsa da, içerisi sıcaksa ve TV ekranlarında Beyaz Saray'ın denetleyemediği Hollywood yapımı polisiye bir aksiyon filmini izliyorsanız... 
Neden bu tür filmlerden birçoğunun, Güney Amerika ve özellikle de Meksika'yla ilişkili, kokain kaçakçılığı üstünde yoğunlaştığını düşünmeye başlıyorsunuz... 

Kokain, Peru ve Bolivya'da yabani olarak yetişen "koka" bitkisinin yapraklarından, tıbbi amaçlarla 1884'te üretilmiş önce... 1920'ye kadar da serbestçe kullanılmış... 
1920'de uluslararası bir anlaşmayla yasaklandıktan sonra olup bitenler Hollywood'un polisiye aksiyon filmlerine bol bol konu yaratmakta... 
Yasaklanır yasaklanmaz fiyatı artan kokain ve mafyanın güçlenen örgütüyle, uyuşturucu kaçakçılığının ahtapotlaşan kolları... 
Bazı politikacılar mı, mafya ile ilmikli mafya liderleri mi, bazı politikacılarla ilmikli orası oldukça flu... 
Ve aynı zamanda kaçak silahlara ödenen kokain gelirleri... 

Eroin ise haşhaştan üretiliyor. 1895'te büyük ilaç firmaları buluyor eroinin formülünü ve gazetelerde satışının reklamını yapmaya başlıyorlar... Eroin de, 1930'lara kadar serbest satılıyor... 
Sonra yasaklanınca, özellikle Afganistan kaynaklı hammaddesiyle, Ortadoğu'daki uyuşturucu trafiğinin baş malzemesi oluyor. 
Trafiğin içine giren bazı politikacılar -legal, illegal- silah alımlarına ödenen, uyuşturucu trafiğinden uzantılı milyarlarca dolar... 

Dışarıda kar yağadursun... Hollywood filmlerine bol bol konu olan uyuşturucu serüvenlerinin, gerçekte hangi piyasaları suladığını dünyanın irikıyım gizli servisleriyle, önde gelen bazı diplomatları ve militerleri bilmiyorlar mı acaba 
Bendeniz hiç sanmıyorum. 
Onların gerçek dantelleri, gittikleri ülkelerin politikacılarıyla el sıkışırken çektirdikleri fotoğraflardan mı ibaret sadece 
Hangi silahların, hangi kaynaklardan gelen paralarla alındığını da biliyorlar -kendilerininki de dahil- hangi ülke politikacılarının, kimlerle işbirliği yaptığını da... 

Bu arada bir yığın afsunlanmış insan gizli-açık birtakım küresel piyasalarda at koşturanların kurdukları senaryolardan habersiz ölüyor, öldürüyor, canlı bomba oluyor yerel politikaların kanlı kavgaları içinde eriyip gidiyorlar... 

Soru şu 
- Kara kışın karları, meslek dışı kadrolardan kimlerin kıçına yağmıyor 
Bir başka soru da 
- Kara kışların yarattığı işkencelerden kurtulmak için, yerel piyasalarla evrensel piyasaların saydam bir nik hı nasıl kıyılabilir 

Aileler, çocuklarının hayattaki iğneli fıçılar içinde çalkalanmaması özlemiyle, onları okullara gönderirlerken okullarda çocukların beyinlerini iğdiş etmek için özel hazırlanmış 190 ders kitabının, yeni yeni su yüzüne çıkmaya başlayan "düşman dünya, düşman komşular ve düşmanlardan öç alma" zembereğiyle, nasıl bir çağdışılık çarmıhına gerileceklerini bilmiyorlardı. 

21. yüzyılda, "Yer" küresi üstünde yasaklanmış uyuşturucu piyasasının da nerelere kaynak akıtmakta olduğunun haritası bir gün çıkacaktır. 
Çünkü bazen yasaklar, fiyatları artırmak için de konur. 
ABD'de 1919-1933 arasında içki yasağı, gizli satışlarla fiyat artışlarına çok yaradı. 
Nasıl ki, Türkiye'de de yabancı sigara ve içki yasağı, akla gelmedik avantalar yarattı. 
Yasağı kaldıran Turgut Özal'a sıkılan kurşun, neyse ki önündeki mikrofonun ayağına gelmişti. 

Dışarıda damlar bembeyaz... Belediyenin, yolları açmaya çalışan cefak r işçileri de habersiz dünyadaki katakullilerden yolları kapanmış köylerde yaşayanlar da... 



</TEXT>
</DOC>
