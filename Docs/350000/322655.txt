<DOC>
<DOCNO> 322655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur49.html </URL>
<DATE> 2005/03/10/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Orgeneral Özkök, yurda döndü 
</HEADLINE>
<TEXT>

     Genelkurmay Başkanı Orgeneral Hilmi Özkök, Pakistan ve Afganistan'a ziyaretlerini tamamlayarak, yurda döndü. 
     Orgeneral Özkök ve eşi Özenç Özkök, TSK'ya ait bir uçakla akşam saatlerinde Kabil'den Etimesgut Askeri Havaalanı'na geldi. 
     Pakistan'da 6-9 Mart tarihleri arasında resmi temaslarda bulunan Orgeneral Özkök, 7 Mart Pazartesi günü Ravalpindi'deki Genelkurmay Başkanlığı Karargahı'nı ziyaret etti. Orgeneral Özkök, 8 Mart Salı günü de Pakistanlı şair ve filozof Dr. Allama Muhammed Ikbal'in 1873-1938 Lahor'daki kabrini ziyaret ederek çelenk koydu. Orgeneral Özkök, Lahor'daki askeri karargahı da ziyaret ederek, Korgeneral Shahid Aziz ile görüştü. 
     Pakistan'dan Afganistan'ın Başkenti Kabil'e bugün erken saatlerde geçen Orgeneral Özkök, ilk olarak Afganistan Savunma Bakanlığı'nı ziyaret etti. Orgeneral Özkök, burada Genelkurmay Başkanı Orgeneral Bismillah Muhammedi tarafından törenle karşılandı. 
     Orgeneral Özkök'ün eşi Özenç Özkök de aynı saatlerde Kabil'deki Allahuddin Yetiştirme Yurdu'nu ziyaret ederek, buradaki çocuklara çeşitli armağanlar verdi ve bazı ev aletleri hediye etti. 
     Orgeneral Özkök, Uluslararası Güvenlik Yardım Kuvveti'ne UGYK-ISAF-VII komuta eden 3. Kolordu Komutanı Korgeneral Ethem Erdağı ile de görüştü. Orgeneral Özkök, Kabil Çok Uluslu Tugay KÇUT Komutanlığı ile Kabil Havaalanı'nın sorumluluğunu üstlenen Türk birliklerini de denetledi. 
     
</TEXT>
</DOC>
