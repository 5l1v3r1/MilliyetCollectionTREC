<DOC>
<DOCNO> 301997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur36.html </URL>
<DATE> 2004/12/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Başesgioğlu 'Emeklileri ezdirmemek için şartları zorladık' 
</HEADLINE>
<TEXT>

     SSK ve Bağkur emeklilerinin maaşları kademeli olarak arttırılacak. Ocak ve Temmuz aylarında, 200 milyonun altında aylık alanlara yüzde 8, 201 milyon-318 milyon lira arasında aylık alanlara yüzde 7, 318 milyonun üzerinde aylık alanlara da yüzde 6 oranında zam yapılacak. 
     ''Sosyal Sigortalar Yasası, Tarım İşçileri Sosyal Sigortalar Yasası, Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Yasası ile Tarımda Kendi Adına ve Hesabına Çalışanlar Sosyal Sigortalar Yasası Kapsamında Ödenen Gelir ve Aylıklarda 2005 Yılında Yapılacak Artışlar Hakkında Yasa Tasarısı'', TBMM Sağlık, Aile, Çalışma ve Sosyal İşler Komisyonu'nda, AK Parti Milletvekillerinin önergeleri doğrultusunda değiştirilerek kabul edildi. 
     Önerge ile tüm SSK ve Bağkur emeklileri için yüzde 6 olarak öngörülen zam oranı, düşük aylıklarda arttırıldı. Buna göre, Ocak ve Temmuz aylarında, 200 milyonun altında aylık alanlara yüzde 8, 201 milyon-318 milyon 233 bin 475 bin lira arasında aylık alanlara yüzde 7, 318 milyon 233 bin 475 lira ve üzerinde aylık alanlara da yüzde 6 oranında zam yapılacak. 
     Tasarı, Bağkur sigortalılarının 2005 yılında ödeyecekleri primlerin de yüzde 10 oranında artırılmasını öngörüyor. 
     CHP milletvekillerinin, SSK ve Bağkur emekli aylıklarına ''Enflasyondan doğan kaybı gidermek için'' 100 milyon lira seyyanen zam yapılması önerisi ise kabul edilmedi. 
     Çalışma ve Sosyal Güvenlik Bakanı Murat Başesgioğlu komisyonda yaptığı konuşmada, SSK ve Bağkur emeklilerine Ocak ayında zamlı aylık ödeyebilmek için tasarının bir an önce yasalaşmasını istediklerini bildirdi. 
     Başesgioğlu, enflasyona endeksli artış uygulamasının, düşük oranda zam yapılması sonucunu doğuracağı için değiştirildiğini söyledi. Tasarının tüm SSK ve Bağkur emeklileri için yüzde 6 oranında artış öngörmesinden de düşük aylıkların daha fazla artmasını sağlayabilmek amacıyla vazgeçtiklerini bildiren Başesgioğlu, bunu Başbakan Recep Tayyip Erdoğan ve Hükümet'in de benimsediğini belirtti. 
     Önceki hesaplama yöntemine göre Bağkur primlerinin yüzde 13.4 oranında arttırılması gerektiğini de ifade eden Başesgioğlu, tasarıda öngörülen yüzde 10'luk artışla Bağkur'luların toplam 122 trilyon daha az ödeme yapmasının sağlanacağını bildirdi. 
     Artış oranlarının satın alma gücü ile karşılaştırıldığında düşük kaldığı değerlendirmelerine de değinen Başesgioğlu, Hükümet'in üç yıldan bu yana emeklileri korumayı amaçlayan bir anlayışla hareket ettiğini kaydetti. Başesgioğlu, 'Emeklileri ezdirmemek için şartlar zorlanmıştır'' dedi. 
     
     ''İKİNCİ AYAK EMEKLİLİK SİSTEMİ'' 
     SSK ve Bağkur'un yanlış politikalar sonucu sigortacılıktan uzaklaşıp sosyal yardım kurumu haline getirildiğini ifade eden Başesgioğlu, bu anlayışı değiştirecek düzenlemeler hazırladıklarını bildirdi. Başesgioğlu, tek maaş almaları nedeniyle emeklilerin ücretlerinin yetersiz kaldığını belirterek, ''İkinci ayak emeklilik sistemi denilen sistemi getirerek emeklilerin tek bir maaşa kalmasını önlemeyi amaçlıyoruz'' diye konuştu. 
     
     SİVİL TOPLUM ÖRGÜTÜ TEMSİLCİLERİ 
     Toplantıda tasarı üzerindeki görüşlerini dile getiren Tüm İşçi Emeklileri Derneği İkinci Başkanı Satılmış Çalışkan, zam oranlarının kendilerini hayal kırıklığına uğrattığını söyledi. TİSK temsilcisi Hakkı Kızıloğlu, artış oranlarını olumlu karşıladıklarını ifade ederken, DİSK Genel Sekreter Yardımcısı Perihan Sarı, günlük artışın 800 bin lira dolayında olduğunu belirtti. 
     TESK Temsilcisi Nevin Dağ da yüzde 10'luk prim artışından memnun olduklarını söyledi. 
     
     TARTIŞMA 
     Komisyon Başkanı Cevdet Erdöl'ün kendisinin ve Bakan Başesgioğlu'nun açıklamalarından sonra kameramanları çıkartmak istemesine CHP Milletvekilleri tepki gösterdi. CHP Kocaeli Milletvekili İzzet Çetin, Başkan Erdöl'ü kameraları dışarı çıkartarak muhalefetin görüşlerinin yansımasını engellemeye çalıştığını söyledi. Çetin, Erdöl'ün ''Diktatör gibi davrandığını'' savunarak, bu tutum değişmezse komisyon toplantılarına katılıp katılmamayı değerlendireceklerini kaydetti. 
     CHP Ankara Milletvekili Bayram Meral de Bakan Başesgioğlu'na, ''Bu verdiğiniz zam sizi iktidara getirdikleri için fazla, geri alın bunu. Böyle halk mı olur '' dedi. 
     
</TEXT>
</DOC>
