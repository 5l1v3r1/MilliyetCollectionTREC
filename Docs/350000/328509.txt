<DOC>
<DOCNO> 328509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko16.html </URL>
<DATE> 2005/03/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Apartman altı benzin istasyonlarında sona yaklaşılıyor... 
</HEADLINE>
<TEXT>

     Avrupa Birliği'ne uyum sürecinde Enerji Piyasası Düzenleme Kurumu EPDK ve Emniyet Genel Müdürlüğü'nün akaryakıt istasyonları ve ana dağıtım şirketlerine sıkı denetimler getirdiği, bu sayede haksız rekabetin engelleneceği bildirildi. 
     Adana Akaryakıt Bayileri Derneği Başkanı Hasan Sevilir, AA muhabirine yaptığı açıklamada, özellikle Emniyet Genel Müdürlüğü'nün kaçak olarak yurda sokulan benzin ve mazotun önüne geçmeye çalıştığını, liman ve sınır kapılarının bulunduğu bölgelerde yoğun denetimler gerçekleştirildiğini vurguladı. 
     Sevilir, AB süreciyle son 2 yıldır akaryakıt piyasasında denetim mekanizmasının çok iyi toparlandığını belirterek, EPDK'nın bu konuda ciddi atılım yaptığını söyledi. 
     EPDK ve hükümetin son dönemde akaryakıtta kayıp kaçakların üzerine kararlı bir şekilde gittiğini anlatan Sevilir, yasalar ve yönetmeliklerde yapılan değişikle haksız rekabetin minimize edilmeye çalışıldığını belirtti. 
     Sevilir, ana dağıtım kuruluşlarına ve akaryakıt bayilerine faturasız mal satışı ve alımı konusunda standartlar getirildiğini, EPDK'nın 20 Mart tarihine kadar ilk etap lisanslı akaryakıt bayilerinin bir listesini hazırladığını kaydetti. 
     Ana dağıtım kuruluşlarının bundan sonra lisans listesinde bulunmayan akaryakıt bayilerine mal vermesinin mümkün olmayacağını anlatan Sevilir, aksi takdirde cezai uygulamanın söz konusu olacağını ve bunun ağır yaptırımlar getirdiğini vurguladı. 
     
     APARTMAN ALTI İSTASYON VE HAKSIZ REKABET 
     Sevilir, yıllardır haksız rekabetin çığ gibi büyüdüğünü, apartman altı akaryakıt istasyonlarının sayılarının artığını, ancak bu düzenlemeler sayesinde sorunun çözüme kavuşacağına inandıklarını bildirdi. 
     AB'nin her şeye standart, lisans ve uzmanlaşma zorunluluğu getirdiğinin altını çizen Sevilir, şunları kaydetti 
     ''Artık, Türkiye'de herkes dilediği işi basit bir şekilde yapamayacak. Biz akaryakıt bayileri olarak yapılan değişikliklerde bunu net bir şekilde görüyoruz. Çünkü, AB, her şeyin düzgün ve standartlara bağlı olmasını istiyor. Açıkçası bu işini düzgün yapan kişileri, bizleri sevindiriyor. 
     Artık, illegal uygulamaların önüne geçilecek. Ehliyet almadan araç kullanılamadığı gibi gerekli standartları yerine getirmeyen bayiler de satış yapamayacak. Bundan sonra hatır-gönül ilişkisiyle bayilik yapılamayacak. Kaçak ve korsan yollarla bu işleri yapanların bu saatten sonra çalışma şansı yok. Çünkü, kendisine mal verecek şirket bulamayacak. Böylece, yıllardır büyük bir yara olan haksız rekabet önlenecek.'' 
     
     TAŞLAR YERİNE OTURUYOR 
     Sevilir, yakında başlayacak yazarkasa uygulamasının da vergideki kayıp oranın en aza indirilmesini sağlayacağını, kademeli olarak bir kaç yıl sonra ''vergi kayıp oranı'' kavramının ortadan kalkacağını söyledi. 
     Şu anda Türkiye'nin bir geçiş noktasında bulunduğuna dikkat çeken Sevilir, şöyle devam etti 
     ''Zamanla taşlar yerine oturmaya başladı. Daha sonraki dönemlerde sorunlar en alt düzeye indirilecek. İllegal uygulamalar son bulacak. Bu düzenlemelerde şu anda o yöne doğru gidişin göstergesi durumunda. 
     Bu işi dürüst bir şekilde yapan akaryakıt bayileri de haksız rekabete neden olan kaçak ve standartlar dışı hizmet veren bayileri ilgili kurumlara şikayet etmeliler. Geçmişteki yöntemlerle zorunlulukları yerine getirmeyenler artık istedikleri gibi piyasada at koşturamayacak.'' 
     
</TEXT>
</DOC>
