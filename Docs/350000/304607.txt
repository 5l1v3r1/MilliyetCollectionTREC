<DOC>
<DOCNO> 304607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yazar/zbirand.html </URL>
<DATE> 2005/01/08/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Asker Şövalye'liğini kaybetmemelidir 
</HEADLINE>
<TEXT>


Genelde Subaylarımızın yetiştirilme yöntemi ve aldıkları eğitim sivillere oranla çok farklıdır. Birer Vatansever olarak yetiştirilirler. Vatan için hayatlarını vermeleri gerektiğini belirtirler. Aynı şekilde her birinin birer Şövalye, her birinin birer namus abidesi olduğu öğretilir. 
Doğrusunu söyleyelim, liseden Orgeneralliğe kadar giden yolda da, Subayımız bu ilkelere gerçekten inanır. Büyük bir çoğunluğu bu yoldan çıkmaz. Son derece dikkatlilerdir. En ufak bir kuşkulu hareketin, rütbelerinin yolunu keseceğini de çok iyi bilirler. 
Orta halli kesimlerden geldiklerinden dolayı savurgan değillerdir. Devletin parasını har vurup harman savurmazlar. Dikkatlilerdir. Dünyanın başka yerlerindeki askerler ne kadar savurgan ise, o kadar savurganlık yaparlar. Daha fazlasını değil... 
İşte bu yaklaşımlarından dolayı da, kendileriyle gurur duyarlar. Gurur duyduklarını da yüksek sesle söylerler ve sivillerin kafasına da çekinmeden vururlar. Oysa hesap edemedikleri, beş parmağın bir olmadığı, sivillerde olduğu gibi kendi içlerinde de çürük elmaların çıkabileceğidir. 
Nitekim çıkmaya başlamıştır da... Ben, Tuncer Kılınç paşa'nın bir yolsuzluk yapmış olabileceğine inanmıyorum. NATO yıllarından tanırım. Belki yaklaşımı yanlış olabilir, ancak hırsızlığı yakıştıramam 
Komutanlarımızdan bazıları yolsuzluğa karışmışlardır. Daha da kötüsü, bu fakir devletin parasını çar çur etmişlerdir. Komutanlık binasına yapılan harcama, Orduevleri ve diğer alış verişlerin üstünde bir kara bulut yerleşmiştir. Belki sayıları azdır, belki rakkamlar diğer devlet harcamaları yanından küçüktür, ancak "sinek küçüktür, miğde bulandırır." 
Genelkurmay Başkanlığının, Silahlı Kuvvetler içindeki yolsuzluk iddialarına yaklaşımı yerindedir, ancak yetmez. 
Atilla Kıyat Amiral'in bir önerisi vardı. Orgeneralliğe terfi edenlerin ve Kuvvet Komutanlarının ayrıntılı servet beyanında bulunmaları gerektiğini söylemişti. 
Ben biraz daha ileri gidiyorum. 
Generalliğe terfi eden her subayın servet beyanında bulunmasının ve TSK'nın daha da şeffaflaşması gerektiğini, denetime gerçekten açılması zamanının geldiğine inanıyorum. Buna ihtiyacımız var. Zira bundan sonra Silahlı Kuvvetlerimize çok daha fazla ihtiyacımız olacak. TSK' da yeni bir yaklaşım, yeni bir değişim, yeni bir görev nitelemesi gerekiyor. 
Özetle, Subayımız Şövalye ruhuna biran önce kavuşmalıdır. 



FUTBOLDA ŞİKE Fırtına durulacak gibi görünmüyor. 
Şike'nin belgesi olmadığından dolayı, kimse ispat edemiyor. Ancak kuşkular da kolay kolay giderilemiyor. 
FB Başkanı Aziz Yıldırım'ı dinledim. Söyledikleri beni tatmin etti. Buna rağmen, genelde öylesine bir kuşku havası var ki, seyircinin kuşkuları giderilemiyor. Küçük kulüpler, hakemler ve futbolcular zan altında kalıyorlar.Bunun önüne geçilmesi gerekiyor. Bu görev de Futbol Federasyonuna düşüyor. Federasyonun kendi içinde özel bir ekip oluşturması ve şüpheli her olayı izlemesinden başka bir çare yok. Bizlere düşen de, Federasyonun vereceği karara inanmaktır. 
Toplumumuzdaki en önemli hastalıklardan biri de, somut bir veri bulunmadan söylentilere inanmak. Böyle bir söylenti çıkınca da bir kıyamettir kopuyor. Bilen de bilmeyen de, sırf TV'de görünmek için konuşmaya başlıyor. Gereksiz şekilde insanlarımızı lekeliyoruz. Eğer toplumda, sıkı bir denetim yapıldığı izlenimi doğarsa, bu hastalıktan da bir miktar dahi olsa kurtulabiliriz sanıyorum. 



LÜBNAN ÇOK DEĞİŞMİŞ... Lübnan'a ilk 1960'ların ikinci yarısında gitmiştim. "Orta Doğu'nun İsviçre'si " diye nitelendirilirdi. Gerçektende öyle bir görünümü vardı. 
Her tarafından zenginlik akardı. 
Körfez ülkelerinin parası bu ülkenin bankalarını doldururdu ve petrol zengini Araplar da Lübnan'ı merkez konumuna getirmişlerdi. Hafta sonları kaçamak yapmak isteyenler otelleri doldururlardı. Beyrut Suudi Arabistan ve Irak başta olmak üzere bölgenin finans ve eğlence merkeziydi. 
O dönemlerde Beyrut köklü ailelerin de kentiydi. Fransızca konuşulur, Müslüman-Hristiyan karışımı bir kesim Casino de Liban'da kumar oynar, ünlü şarkıcılar sık sık konserler verirlerdi. 
Ardından iç savaş başladı. 
1970'lerin ikinci yarısından itibaren 92'ye kadar inanılmaz bir yıkım yaşandı. Lübnan'ı kontrolüne almak isteyen Suriye'nin bir yandan , İran ve İsrail'in de öte yandan başlattıkları büyük mücadele o güzelim ülkeyi yerle bir etti. 
1988'de tekrar gittiğimde Lübnan'ı tanıyamamıştım. Tam bir felaket ile karşı karşıya kalmıştım. 
Geçen haftasonu tekrar gittiğimde, yine şaşırdım. Ancak bu defaki şaşkınlığım farklıydı. Zira Lübnan yeniden dirilmeye başlamış. 
En yakın arkadaşlarımla birlikte gittik. 
Beyrut dirilmiş, ancak Lübnan değişmiş. Artık eski Lübnan yok. buna rağmen, inanılmaz bir yenilenme var. Eskiden delik deşik, yıkıntı halindeki binaların büyük bölümü tekrar dikilmiş. Ancak, dediğim gibi, ben eski Lübnan'ın tadını bulamadım. 
Yine de haftasonunu başka bir ülkede geçirmek isteyenler için nefib bir randevu merkezi. Kentin içindeki modern kafeleri, dükkanları, lüks otelleriyle pırıl pırıl bir yaşam veriyor. Ardından da, Beka vadisine geçip Balbeek'i görmek şart. Hele, ilkbahar veya sonbaharda giderseniz, harika bir iklim altında denize de girebilirsiniz. 
Kısa süreli olsa dahi, Lübnan ile yeniden karşılaşmak çok hoştu.... 



ERAM DESTEK BEKLİYOR ERAM, yani Özel Eğitime Muhtaç Çocuklara Yardım Derneği 1989 yılında kuruldu. Tek bir amacı var. O da zihin engelli çocukları eğiterek topluma kazandırmak. Hüseyin Derin Yarsuvat'ın çabaları ile yüzlerce engelli çocuğun yüzü güldü. 
Geçen yıl bir okul kurmak için kolları sıvadılar. İnşaat sürüyor. Burada anaokulu eğitimi yapılacak, iş atölyeleri kurulacak. Okul için çok para lazım. Bunun için de hayırseverlere ihtiyaç var. ERAM, kurban bağışlarını da kabul ediyor. Ne dersiniz İki kere sevap kazanmak için bu yıl bağışları ERAM'a gönderelim. 
ERAM, belediye kesim yerlerinden fiyat almış. Buna göre, küçükbaş kurbanlıkların fiyatı 250 ile 500 YTL arası, büyükbaş kurbanlıkların fiyatları ise, 2 bin ile 5 bin YTL arası... Hemen belirtelim. Bağışlanan kurbanlar dini vecibelere uygun olarak kesiliyor. ERAM Tel 0 212 531 47 82 533 10 09 www.eram.org.tr 

Banka Hesap numaraları 
İş Bankası Fatih Şubesi 12726553 TL 
İş Bankası Fatih Şubesi 639758 EURO 
Ziraat Bankası Karagümrük Şubesi 2187522-5002 TL 
Ziraat Bankası Fatih Şubesi 2109942-5001 TL 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
