<DOC>
<DOCNO> 321163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/aspo.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler yalan söylemez 1-0 
</HEADLINE>
<TEXT>


Galatasaray, Beşiktaş karşısında daha etkili oynadı, Hakan Şükür'ün ikinci yarıdaki tek golüyle önemli bir sınavı üç puanla atlattı. Kartal ise 26 dakika 10 kişi oynayan rakibini zorlayamadı 


90 dakika 

MEHMET DEMİRKOL 

Galatasaray'ın Beşiktaş'ı tek ayak üzerinde yakaladığı, savunmasını bozduğu ilk organize akın 29. dakikada. Bu pozisyonda Cihan ilk kez ileri çıkmıştı. Ortasını Necati, Conceiçao'nun önüne indirdi. Brezilyalı'nın şutu az farkla auta çıktı. Bundan sonraki organize gollük akın ise 42'de. Yine Cihan, ikinci çıkışında sağ korner noktasının yanında topla buluşup Ayhan'a kesiyor. Onun şutu Cordoba'da kalıyor. Bu organizasyonların neden bu kadar az yapıldığını Hagi'ye ve öğrencilerine sormalı. Çünkü karamboller ve tesadüfler hariç, Rıza Çalımbay'ın sahaya koyduğu kilidi açmanın başka yolu yoktu. Arkada Ronaldo ve ileride Pancu, Veysel ve Tümer dışında tüm oyuncularına tam saha adam adama savunma görevi vermişti. İbrahim Ribery'yi, Toraman Necati'yi, Çağdaş Hakan Şükür'ü vs. ve diğer herkes adamını her yerde kovalıyordu. Doğal olarak demin bahsi geçen iki pozisyonda olduğu gibi arta kalan Galatasaraylılar boşluğa kaçtıklarında markajsız kalıyorlardı. Bunlar ya gollük pozisyonlar yaratıyordu, ya da 21'de Ali Güneş - Ayhan mücadelesinde olduğu gibi kartlar. Rıza Çalımbay'ın stratejisi şöyleydi rakip oyuncuları durdur, nasıl olsa bir karambol bulursun. Bir tane buldular. 26'da Veysel'in direkten dönen şutuyla. Çalımbay'ın bu basit stratejisini Hagi devre arasına kadar çözemedi. 7'de bir kontratakta Necati'nin sürükleyip Hakan'a pasladığı, onun kendine has vuruşuyla Cordoba'ya nişanladığı pozisyona mı kandı, bilinmez. Bu net bir pozisyondu, ama bir tane bulunabildi. Bu illüzyon devrede bitti. 

Tek paslarla 
Rıza Çalımbay, Ahmet Dursun'u Veysel'in yerine oyuna sürüp tam kontratağa döndü. Hagi ise daha köklü bir işe girişti. Beklerini ileri çıkarmaya, kalabalık hücuma başladı. Beşiktaş savunmacılarının adamlarını kaçırmaları kaçınılmaz oldu. Galatasaraylılar oyunun yönünü tek paslarla hızla değiştiriyorlar, rakibin kafasını karıştırıyorlardı. Necati ve Hakan Şükür çok rahatladı, pozisyonlar ve çok geçmeden gol geldi. 52'de Hakan'ın kafası direğe vurdu, bir dakika sonra ise kaptan fileleri buldu. Golden sonra Hagi açılan ve adam adaması gevşeyen rakibini kontralarla vurmak için Sabri'yi oyuna sürdü. Ama sahanın en iyisini, Ayhan'ı çıkararak. Bu, takımını çok etkileyecekti. Belki 65'te Necati'nin kırmızı kartla oyun dışı kalışı belki ilk sarı kartı kırmızı olmalıydı ve beş dakika sonra Ribery'nin sakatlanıp çıkışından bile çok. Böylece rakibin sunduğu olanaklardan yararlanamaz oldular. Beşiktaş çok beceremediği basit kanat akınlarıyla hafifçe yüklenmeye başlayınca Hagi Hakan'ı çıkarıp Bülent'i oyuna aldı. Hasan Şaş'ı ileride bırakarak defansif 4 - 4 - 1'e döndü. Bütün başlarına gelenlere rağmen sahada daha çaresiz olan yine de Beşiktaş'tı. 91'de Ahmed Hassan'ın yan filelerde kalan şutu dışında hiçbir şey üretemediler. 

Tek Tanju kaldı 

LİGDE en çok gol atanlar klasmanında 219 golle Hami Mandıralı ile ikinciliği paylaşan Hakan Şükür, Beşiktaş derbisinde de fileleri havalandırarak, Trabzonspor'un sembol ismini geride bıraktı. 389. maçında 220. golünü atan yıldız oyuncu, gözünü 240 gollü lider Tanju Çolak'ın rekoruna dikti. 

Faulü mechul 

Ronaldo'nun darbesiyle yere yıkılan Ribery, "Gördüğüm en ağır fauldü. Bana neyin ve kimin çarptığını anlamadım" dedi 

HALİL ÖZER 

Şaşırdı kaldı 
RONALDO'NUN dirsek darbesiyle göğsünde ağrı hisseden Ribery'nin önemli bir durumunun olmadığı belirtildi. Tedbir amacıyla oyundan alınan Fransız yıldız, "Bana yapılan en sert fauldü. Hakemlerin bu tür olayları ele alması lazım. Kırmızı kart göstermeliydi. Bana neyin ve kimin çarptığını anlamadım. Yüzde 100'e yakın bir performansla oynadık" diye konuştu. 

Başkan merak etti 
STATTAN ayrılırken, basın mensuplarına açıklama yapan Beşiktaş Başkanı Yıldırım Demirören, demeci öncesinde Ribery'nin durumunu sordu. Sakatlığı sırasında ambülansın hazır beklemesi nedeniyle meraklanan Demirören, önemli bir durumu olmadını öğrenince sevindi. Cordoba da, "Ribery'nin herhangi bir sağlık sorununun olmamasına çok sevindim" dedi. 

NE DEDİLER 

Kıvanç Oktay 
Kötü oynadık ve kaybettik. Galatasaray bizden daha iyi mücadele etti ve kazandı. Bu derece kötü bir futbol beklemiyordum. Haftalardır alınan iyi sonuçların bizi Ali Sami Yen'de de sevindireceğini düşünmüştüm. Golle sonuçlanabilecek fırsatlar yakaladık ama değerlendiremedik. 

Orhan Ak 
Beşiktaş'a karşı ne olursa olsun oynamam gerekiyordu. Boynumdaki sorunlara karşın hızlı bir tedaviyle maça yetiştim. Son yarım saat içinde eksik oynamamıza karşın pozisyon vermedik. Böyle oynadığımız sürece bizi kimsenin yenebileceğini sanmıyorum. İddiamızı sürdürüyoruz. 

Cordoba 
Gol pozisyonu sırasında sol tarafta faul olmuştu. Top bana doğru gelirken, tehlikeyi kesebileceğimi hissettim ve müdahale ettim. Ancak benden sekip Hakan Şükür'ün önüne düştü. Sanırım biz oyun kurmaktan çok Galatasaray'ın oyun kurmamasını düşündük. Kontrollü bir topla Mondragon'a yaklaşamadık. 

Song 
Oynamamız gerektiği gibi oynadık. Samsun'da kaybetmiştik, Beşiktaş'ı yenerek telafi ettik. Saha içindeki sertlikler derbinin bir parçasıydı. Baştan sona kadar bir gerilim vardı. Ancak herşeyin güzel bitmesi sevindirici. Son dakikalarda eksik kalmamıza rağmen avantajımızı korumayı başardık. 

Sergen 
Genel olarak istediklerimizi sahaya yansıtamadık. Açıkcası iyi oynamadık. Sahaya defansif bir anlayışla çıkmamıştık. Ancak kontrolü bir türlü sağlayamadık. Artık kalan maçlarımıza bakmamız gerekiyor. Bütün maçlarımızı kazanıp, gidebileceğimiz en iyi noktaya kadar gideceğiz. 

Maçın hakemi 
Cesurdu 
FIRAT Aydınus maça biraz gergin başladı. Nitekim bir-iki faul düdüğünde hata yaptı. Ancak zaman geçtikçe ısındı ve iyi maç yönetti. Necati'ye gösterdiği iki sarı kart da doğruydu. Song'un pozisyon dışında Veysel'e vurduğu tekmeyi ise kaçırdı. Bu pozisyon kırmızı kartı gerektirirdi. Pozisyonları hep yakından izlemesinin yararını 90 dakika boyunca gördü. Diğer kartlarını da cesurca çıkardı. 

Maçtan notlar 
Tomas cezalı 
CİM-BOM'UN savunmadaki önemli isimlerinden Tomas, Beşiktaş maçında dördüncü sarı kartını görerek cezalı duruma düştü. Hırvat futbolcu, İstanbulspor maçında forma giyemeyecek. 

İlk kırmızı 
ASLAN bu sezonki ilk kırmızı kartını dünkü derbide gördü. Hakemin elinden pet şişeyi alarak ilk sarıyı gören Necati, 64. dakikada ikinci sarının ardından oyun dışı kaldı. 

Yer yetmedi 
FUTBOL Federasyonu Başkanı Levent Bıçakcı, dünkü maçı Galatasaray Başkanı Özhan Canaydın ile Beşiktaş Başkanı Yıldırım Demirören'in arasında seyretti. Şeref tribününde yine yer sorunu yaşandı, bu nedenle tartışmalar çıktı. 

Yakın takip 
TBMM Araştırma Komisyonu Başkanı Haluk İpek ve üyeler maç sırasında incelemelerde bulundu. Saha içinde gezen milletvekilleri, derbinin organizasyonu ve çalışmalar hakkında bilgi aldı. 

Alkol kontrolü 
KARŞILAŞMADA 3 bin polis görev yaparken, stada giren taraftarlar da didik didik arandı. Bileti olmayanlar stat çevresine yaklaşamazken, ayrıca seyirciler alkol kontrolünden geçirildi. 

Büyük ayıp 
ESKİ açık tribünü yenilenme çalışmalarında engelli futbolseverler maça alınmadı. Numaralı tribünün önüne gelen engelli taraftarlar, durumu protesto etti. 

Meşale ayakta 
ESKİ açık tribünün büyük bir bölümü yıkılırken, sadece skorboardun ve 100. Yıl Meşalesi'nin bulunduğu bölüm bırakıldı. Yıkılan kısım ise büyük bir reklam panosuyla kapatıldı. 

5 ay sonra 
BEŞİKTAŞ, 5 ay sonra mağlup oldu. Son olarak 3 Ekim 2004'te Trabzonspor deplasmanında 1-0 yenilen Siyah - Beyazlılar, bundan sonra oynadığı 12 karşılaşmada da yenilmemişti. 

Hasan'ın isyanı 
HASAN Şaş, maç çıkışında üst kattan bir Galatasaraylı'nın kendisine küfür etmesine isyan etti. Adeta çıldıran Sarı - Kırmızılı futbolcuyu, Teknik Direktör Hagi zor sakinleştirdi. 

Jübile hazırlığı 

Galatasaray İkinci Başkanı Ergun Gürsoy, bu dönem sonunda yöneticiliği bırakma kararı aldığını söyledi 

Son kez görevde 
SARI - Kırmızılı kulüpte yıllarca görev yapan ve büyük başarılara imza atan İkinci Başkanı Ergun Gürsoy, faal yöneticilik hayatına nokta koyma kararı aldığını dile getirdi. Gürsoy, Beşiktaş maçı öncesinde yaptığı açıklamada, "Son günlerimizde başarılı sonuçlar almak istiyoruz. Son günlerimiz diyorum çünkü bu dönem sonunda artık yöneticilik yapmayacağım" ifadelerini kullandı. 

'Bizi üzmesinler' 
GÜRSOY, taraftarlara seslenerek, Futbol Federasyonu'nun koyduğu kurallara karşı hassas olmalarını istedi. Galatasaray İkinci Başkanı, "Bizi üzmesinler. Başarılı bir sezon geçirdikten sonra görevi devretmek istiyorum" diye konuştu. Bu arada Gürsoy, Beşiktaş derbisini Şeref Tribünü yerine yedek kulübelerinin arkasında futbolcu eşleri için ayrılan bölümden izledi. 

Ceza kapıda 

ALİ Sami Yen Stadı'nda Beşiktaş ile karşılaşan Galatasaray, taraftarının hareketleri nedeniyle ceza tehlikesiyle karşı karşıya kaldı. Sahaya atılan cisimler ve kötü tezahüratın, hakem ve gözlemci raporlarına yansıması durumunda Sarı-Kırmızılılar PFDK'ye sevk edilecek. Bu arada Galatasaray taraftarının yarattığı olaylarda dikkatlerden kaçmadı. 

Genç Aslanlar güldü 3-2 

Hagi'den destek 
GALATASARAY, Beşiktaş'ı PAF'lar Ligi'nde yenerek, üç puanın sahibi oldu. Metin Oktay Tesisleri'nde oynanan kritik 90 dakikayı Teknik Direktör Hagi ve Sarı - Kırmızılı futbolcular da izledi. Galatasaray'ı galibiyete taşıyan golleri 28'de Beşiktaşlı İlker kendi kalesine, 72'de Cafercan ve 86'da Özgürcan attı. Kartal'ın sayıları ise 13'te Mehmet, 37'de de Rıza'dan geldi. 


</TEXT>
</DOC>
