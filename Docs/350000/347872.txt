<DOC>
<DOCNO> 347872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy23.html </URL>
<DATE> 2005/06/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Avukatlık ücret tarifesi belli oldu 
</HEADLINE>
<TEXT>

     Ceza Muhakemeleri Kanunu CMK 
     uyarınca belirlenen Avukatlık Ücret Tarifesi, Resmi Gazete’de yayımlanarak yürürlüğe girdi. Buna göre, soruşturma aşamasında takip edilen işler için 70, asliye ceza mahkemelerinde takip edilen davalar için 120, ağır ceza mahkemelerinde takip edilen davalar için 220 YTL ödenecek. CMK Gereğince Yapılacak Hukuki Yardımlar İçin 20 Sayılı Ceza Muhakemesi Kanununun Yürürlük ve Uygulama Şekli Hakkında Kanunun 13. Maddesi Uyarınca Hazırlanan Avukatlık Ücret Tarifesi’ne göre, CMK uyarınca baro tarafından müdafi, vekil ve uzlaştırıcı olarak tayin edilen avukatların yapacakları hukuki yardımlar için ekli ücret tarifesi uygulanacak. Soruşturma ve kavuşturma sırasında yapılacak hukuki yardım için tarifede gösterilen ücret ödenecek. CMK Avukatlık Ücret Tarifesi şöyle - Soruşturma aşamasında takip edilen işler için 70 YTL, - Sulh ceza mahkemelerinde takip edilen davalar için 100 YTL, - Asliye ceza mahkemelerinde takip edilen davalar için 120 YTL, - Ağır ceza mahkemelerinde takip edilen davalar için 220 YTL, - Çocuk mahkemelerinde takip edilen davalar için, suçun vasfına göre sulh, asliye, ağır ceza mahkemeleri için CMK ücret tarifesinde yazılı ücretler, - Kanun yollarında görülen davaların duruşmaları için 220 YTL, - CMK’nın 235. maddesi gereğince uzlaştırıcı olarak yapılan işler için 200 YTL. Müdafi ve vekil olarak görevlendirilen avukata, CMK ücret tarifesine göre makbuz karşılığı ödeme yapılacak. Soruşturma ve kovuşturmada, ayrı ücret ödenecek. Soruşturma veya kovuşturmada birden fazla kişi için, menfaat çatışması olmadığı sürece tek müdafi veya vekil görevlendirilebilecek. Müdafi veya vekil olarak görevlendirilen avukata her kişi için ayrı ücret ödenecek. Görevsizlik, yetkisizlik, davanın nakli veya başka nedenlerle müdafilik veya vekillik görevi sona ererse, tarifede yazılı ücret verilecek. İş sahibinin sonradan bir müdafi veya vekil seçmesi nedeniyle görevi sona eren müdafi veya vekile tarifede yazılı ücret ödemesi yapılacak. Davaların birleştirilmesi durumunda tek ücret ödenecek. Birden çok kişinin savunmasını üstlenen müdafi veya vekil menfaat çatışması nedeniyle görevinden bütünüyle çekilmek zorunda kalırsa yine ücreti verilecek. Müdafilik, vekillik, uzlaştırıcılık ücretinin takdirinde hukuki yardımın bittiği tarihte yürürlükte olan tarife esas alınacak. Yargılama giderleri ile mahkum olan sanıklardan veya suçtan zarar görenlerden, müdafie veya vekile ödenen ücreti ödeyebilecek durumda olanlara Türkiye Barolar Birliği rücu edebilecek. 4 Aralık 2004 tarihli Ceza Muhakemeleri Usulü Kanunu Gereğince Yapılacak Hukuki Yardımlar İçin Avukatlık Ücret Tarifesi yürürlükten kaldırıldı. 
     
</TEXT>
</DOC>
