<DOC>
<DOCNO> 316210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur46.html </URL>
<DATE> 2005/02/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Sınıfta kapkaç .. 
</HEADLINE>
<TEXT>

     Düzce'de bir ilköğretim okulunda, ziyaretçisi olduğu gerekçesiyle dışarı çağrılan kadın öğretmenin sınıfına giren kişi, öğretmenin çantasını alarak kaçtı. 
     AA muhabirinin aldığı bilgiye göre, Düzce merkezde bulunan Uzun Mustafa İlköğretim Okulu'na gelen kimliği henüz belirlenemeyen kişi, okulun nöbetçi öğrencisine, 1-A sınıfının öğretmeni Sema Yüksel ile görüşmek istediğini ve kendisinin idare kısmında öğretmeni beklediğini bildirdi. 
     Dersten çağrılan öğretmen Sema Yüksel, okulun idare kısmına gitmek üzere sınıfından ayrıldı. Bu sırada 1-A sınıfına giren bir başka kişi de öğretmenin masasının üzerinde bulunan çantasını öğrencilerin şaşkın bakışları arasında hızla alarak kaçtı. 
     İdare kısmında kimsenin kendisini beklemediğini gören öğretmen Yüksel, sınıfına döndüğü sırada çantasının bulunmadığını gördü. Çantasının, sınıfa giren bir kişi tarafından alındığını öğrencilerden dinleyen Öğretmen Yüksel, durumu Okul Müdürü Eyüp Şener ile polise bildirdi. 
     Okulda incelemelerde bulunan Düzce Emniyet Müdürlüğü Asayiş Şubesi ekipleri, olayın faillerinin yakalanması için başlatılan çalışmaların devam ettiğini kaydettiler. 
     Çantası çalınan öğretmen Sema Yüksel ise çantasında az miktarda para, kimlik ve banka kartlarının bulunduğunu kaydetti. 
     Okul Müdürü Eyüp Şener de böyle bir olayın yaşanmasından dolayı hem şaşkınlık, hem de büyük üzüntü duyduğunu söyledi. 
     
</TEXT>
</DOC>
