<DOC>
<DOCNO> 304767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/guncel/axgun01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'i savcı istedi 
</HEADLINE>
<TEXT>


İstanbul Savcısı, avukatların Murat Demirel'in tam donanımlı hastanede tutulması taleplerini reddetti 

ESRA ALUS, MUSA KESLER İstanbul 

Bulgaristan'dan Türkiye'ye sınır dışı edildikten sonra getirildiği İstanbul Adliyesi'nde aldığı bol miktarda ilaç nedeniyle önceki akşam hastaneye kaldırılan Egebank'ın eski sahibi Murat Demirel'in bilinci açıldı. Demirel dün gece de Bakırköy Ruh Sağlığı ve Sinir Hastalıkları Hastanesi'ne sevk edildi. 
Demirel, Haseki Eğitim ve Araştırma Hastanesi Yoğun Bakım Servisi'ndeki gecesini uyuyarak geçirdi. Eşi Ayşenur Esenler Demirel ve avukatı Emin Canacankatan da dün hastaneye gelerek, Demirel'in sağlık durumu hakkında bilgi aldı. 
Canacankatan, savcılığa verdikleri dilekçede, Demirel'in kendisine zarar verme eğiliminde bulunduğunu belirterek, halen bulunduğu hastanede ya da psikiyatri kliniği olan başka bir hastanede müşahede altına alınmasını talep ettiklerini kaydetti. 

'Uygun olunca gelsin' 
İstanbul Savcısı Erdal Bağcı ise bu talebi geri çevirdiğini belirterek, "Bulunduğu hastane tam donanımlı. Bilincinin açık olduğunu öğrendim. Durumu uygun olduğunda getirilmesini istedim" dedi. 


</TEXT>
</DOC>
