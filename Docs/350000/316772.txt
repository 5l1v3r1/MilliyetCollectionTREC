<DOC>
<DOCNO> 316772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur15.html </URL>
<DATE> 2005/02/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İlaça 3 ay daha zam yok 
</HEADLINE>
<TEXT>

     İlaç fiyatlarında üç ay boyunca değişiklik yapılmayacak. 
     İlaç Kararnamesi uyarınca Sağlık Bakanlığı bünyesinde oluşturulan İlaç Değerlendirme Komisyonu ilaç fiyatlarını belirlemek üzere toplandı. ANKA'nın edindiği bilgiye göre Komisyon, Kararname uyarınca yeni ilaç fiyatlarını belirlemek üzere son üç aylık doviz kurunda meydana gelen değişimleri gözden geçirdi. 
     
     DOVİZ KURUNDAKİ DEĞİŞİM YÜZDE 5'İ BULMADI 

     Kararnameye göre, Komisyon'un son üç ayda döviz kurunda yüzde 5'ten az ya da fazla artış meydana gelirse bunun ilaç fiyatlarına yansıtması gerekiyor. Komisyon ise yaptığı değerlendirmede son üç ayda döviz kurundaki düşüşün yüzde 5'i aşmadığını tespit ederek ilaca zam yapılmaması kararı aldı. 
     Komisyonunun bu kararı, şubat, mart, nisan aylarını kapsıyor. 
     Komisyon, üç ayın sonunda toplanarak döviz kurundaki değişimlere göre ilaç fiyatlarını yeniden masaya yatıracak. 
     Komisyon, kurda yüzde 5'i geçen artış veya azalış tespit ederse bunu ilaç fiyatlarına yansıtacak. 
     Sağlık Bakanlığı, ilaç fiyatlarını en son Kasım 2004'te değerlendirmiş ve kurda ilaç fiyatlarına yansıtılmasını gerektirecek bir değişim olmadığına karar vermişti. 
     Fiyat Değerlendirme Komisyonu, Sağlık Bakanlığı'nın eş güdümünde Maliye Bakanlığı ile Devlet Planlama Teşkilatı ve Hazine Müsteşarlıkları temsilcilerinin katılımıyla 3 ayda bir toplanıyor. Komisyon, ekonomik göstergelerdeki değişikliklere göre ürünlerin fiyatlarını değerlendirerek, Sağlık Bakanlığı'na tıbbi ürünlerin fiyatının artırılması, eksiltilmesi veya dondurulması önerisinde bulunuyor. Döviz kurunda en az 30 gün süreyle yüzde 5'i aşan değişiklik olması durumunda, Sağlık Bakanlığı'nın çağrısı üzerine Komisyon olağanüstü toplanarak ürünlerin fiyatlarını yeniden belirliyor. 
     

     
     ANKA 

     

     
</TEXT>
</DOC>
