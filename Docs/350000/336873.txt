<DOC>
<DOCNO> 336873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/spo04.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'un favorisi Fenerbahçe 
</HEADLINE>
<TEXT>


Trabzonspor Başkanı Atay Aktuğ, Şükrü Saracoğlu'nda son dönemlerde başarılı sonuçlar alamadıklarına dikkat çekti, "Bu kez yenmek için çok iyi hazırlanmalıyız. Rakibin kaybetme lüksü var, ama bizim yok" dedi 


Trabzonspor Kulübü Başkanı Atay Aktuğ, hafta sonu oynayacakları Fenerbahçe maçında rakiplerinin favori olduğunu söyledi. 
Aktuğ, "Rakibimizi son dönemlerde bir türlü yenemiyoruz. Bu kez yenmek için iyi hazırlanmalıyız. Onların kaybetme lüksü var ama bizim yok. Daha önce de dedik, Trabzonspor'un hedefi şampiyonluktur. Sonuna kadar da şampiyonluk mücadelemizi sürdüreceğiz" dedi. 
Bordo - Mavili taraftarların maçlara ilgi göstermemesi ile ilgili olarak ise Atay Aktuğ, "Maalesef son yıllarda böyle oluyor. Taraftarlarımız, galiba kesin yeneriz gözüyle bakıp, maça gelmiyorlar" yorumunu yaptı. Aktuğ, Gineli futbolcu Yattara'daki düşüşle ilgili olarak da, "Çok yetenekli bir oyuncu ama gamsız. İyi oynadığı maçlarda da bu yönü vardı" ifadelerini kullandı. 

Muhteşem karşılama 

Futbolda Dünya ikincisi olarak yurda dönen Trabzon Lisesi büyük coşkuyla karşılandı. Şehir turu atan Kırmızı - Beyazlı ekip, daha sonra lise bahçesine gelerek burada bekleyen yüzlerce kişilik öğrenci grubu, aileler ve öğretmenlerle kaynaştı. Finalde İran'a yenilmesi nedeniyle buruk sevinç yaşayan Kırmızı - Beyazlılar, horon oynayan arkadaşlarına katıldı. 

'Düğüm çözülür' 

Ankaragücü maçında attığı iki golle haftaya damgasını vuran Adem Koçak, Fenerbahçe sınavının final niteliği taşıdığını söyledi. Genç oyuncu, "Bu maç, bence şampiyonluk düğümünü çözecektir. Eğer sahadan galibiyetle ayrılırsak, hedefimiz doğrultusunda önümüz açılacak. Tüm takım olarak kenetlenip, rakibimizi yeneceğimize inanıyorum" dedi. 


</TEXT>
</DOC>
