<DOC>
<DOCNO> 334332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/spo06.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamza, 7. harika 
</HEADLINE>
<TEXT>


Avrupa Şampiyonası'nın son gününde Hamza Yerlikaya fırtınası esti. Rakiplerine şans tanımayan Asrın Güreşçisi, organizasyon boyunca ilk kez İstiklal Marşı'nı çaldırdı, yedinci kez de adını zirveye yazdırdı 

HAMİT TURHAN 


Bulgaristan'daki Avrupa Grekoromen Güreş Şampiyonası'nın son gününde mindere çıkan 'Asrın Güreşçisi' unvanlı sporcumuz Hamza Yerlikaya, rakiplerini bir bir dize getirerek, altın madalyayı boynuna taktı. 
Avrupa Şampiyonası'nın ilk gününden bu yana ilk defa İstiklal Marşı'nın çalındığı Varna'da Yerlikaya yedinci kez Avrupa'nın zirvesine çıktı. Estonyalı Karelson'u 2-0, çeyrek finalde Litvanyalı Ezerskis'i 2-1 mağlup ederek ilk dörde kalan milli sporcumuz, yarı finalde Çek Sveca'nın rakibi oldu. Sveca ile başa baş geçen mücadeleyi de 2-1 kazanan Yerlikaya, finale adını yazdırdı. Altın madalya mücadelesinde İsveçli Lidberg ile karşı karşıya gelen güreşçimiz, ilk devrenin uzatma bölümünde kura atışını kazanmasına rağmen iyi değerlendiremeyen rakibinden 1 puanı kaptı. İkinci periyotta da rakibini minder dışına iterek puanı alan Yerlikaya, birincilik kürsüsüne çıkmaya hak kazandı. 
Dün mindere çıkan 60 kiloda Mahmut Görez, ilk turda Azeri Vitaliy'e mağlup olmasına rağmen repesaj müsabakasına kaldı. Repesajdaki şansını iyi kullanamayan Görez, Çek Svehla'ya da yenildi. 74'te Şeref Tüfenk ise Fransız Hassli'yi 2-0 yenerek çeyrek finale çıktı. Ancak Yunan Spyridakis'e 2-1 mağlup olan Tüfenk turnuvadan elendi. 

'Hodri meydan' 

Final maçının ardından alışık olduğumuz taklasını atan Hamza Yerlikaya, yabancı sporcu transfer etme düşüncesine tepkisini tekrarladı. Usta güreşçi, "Ben buradayım. Kimi getireceklerse getirsinler, minderde boy ölçüşelim. Bu düşüncedeki herkese hodri meydan diyorum" diye konuştu. Final müsabakasından sonra Recai Ustaoğlu'nu arayan Başbakan Recep Tayyip Erdoğan, Hamza'ya tebrik mesajı gönderdi. Türkiye şampiyonayı takım sıralamasında üçüncü olarak tamamladı. 

Özbaş'tan savunma 

Güreş Federasyonu Başkanı Recai Ustaoğlu ile kavga eden, 84 kiloda şampiyon olan Ukraynalı serbest güreşçiye, finalde Serhat Balcı'ya yenilmesi için şike teklif ettiği ileri sürülen Fatih Özbaş kendisini savundu. Ustaoğlu'nun "O, radikal dinci. Ona milli takımda nasıl görev veririm" sözlerine Özbaş, "Hiçbir radikal akımla bağlantım yok. Bu bana atılmış bir iftiradır. Bulgaristan'a milli takımı desteklemek için geldim" diye konuştu. 


</TEXT>
</DOC>
