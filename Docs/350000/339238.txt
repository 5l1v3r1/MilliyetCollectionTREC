<DOC>
<DOCNO> 339238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy09.html </URL>
<DATE> 2005/05/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Özel Kuvvetler'de yolsuzluk davasında 4 komutana takipsizlik kararı... 
</HEADLINE>
<TEXT>

     Genelkurmay Askeri Başsavcısı Kıdemli Albay Saim Öztürk, Özel Kuvvetler Komutanlığı’ndaki yolsuzluk soruşturması kapsamında, dönemin Milli Savunma Bakanlığı Müsteşarı eski Jandarma Genel Komutanı emekli Orgeneral Şener Eruygur, Müsteşar Yardımcısı emekli Tümgeneral M. Kenzi Suner ve İnşaat Emlak Daire Başkanı emekli Tuğgeneral M. Yaşar Öney hakkında takipsizlik kararı verdi. 
     Özel Kuvvetler Komutanlığı inşaatında yolsuzluk yapıldığı iddiasıyla açılan davanın iddianamesinde, "inşaatın 3. ihalesinde bazı üst düzey görevlilerin yüzde 617’lik keşif artışını, dönemin Milli Savunma Bakanı Sabahattin Çakmakoğlu’nun onayına sunarak, görevlerini kötüye kullandıkları" ifadesine yer verilmesi üzerine, Genelkurmay Başkanı Orgeneral Hilmi Özkök’ün izniyle başlatılan soruşturma tamamlandı. 
     Askeri savcılıktan yapılan açıklamaya göre, soruşturmayla ilgisi görülen kamu görevlilerinin ifadelerine başvuruldu ve konuya ilişkin tüm bilgi ve belgeler incelendi. 
     Takipsizlik kararında, Genelkurmay Başkanlığı’nın 15 Mayıs 2000 tarihli direktifine göre, tüm inşaat projesinin tamamlanması için öngörülen yüzde 617’lik keşif artışının Kamu İhale Yasası hükümleri dışında alınacak bir onay ile müteahhide verilmesi mümkünken, bu yöntem yerine fiili durumun bedelinin yüzde 75.6 olarak ödendiği belirtildi. Bazı imalatların tenkis edilerek ve tasarruf sağlanarak yüzde 377.84’lük kısmı için yeni bir ihaleye çıkıldığı, bu suretle yüzde 12.5’lik kırım içeren 3. ihale yerine işin devamlılığını sağlamak suretiyle 4. ihalede yüzde 14.5’lik kırım elde edildiği anlatılan kararda, toplam 32 trilyon liraya yakın bir tasarrufla, ihalenin Hazine’nin en fazla yararına olacak yöntemle çözüme kavuşturulduğu kaydedildi. 
     
     "GÖREV SINIRLARI AŞILMADI" 
     Bu uygulamayla emekli Orgeneral Eruygur, emekli Tümgeneral Suner ve emekli Tuğgeneral Öney’in görev sınırlarını aşmadıkları, kendilerine veya bir başkasına çıkar sağlamaya yönelik davranış ve anlayışlarının bulunmadığı ifade edilen kararda, amaçlarının sözleşmenin devamlılığını sağlayarak, inşaat faaliyetlerini kesintiye uğratmadan Genelkurmay Başkanlığı’nın direktiflerini yerine getirmek olduğunun saptandığı belirtildi. 
     Milli Savunma Bakanı’na sunulan onayın, gerek içerik gerek şekil itibariyle gerçeğe aykırı bir rapor, layiha veya belge niteliğinde olmadığı, bu kasıtla düzenlenmediğine değinilen kararda, onayın hukuka aykırı bir işlem olarak değerlendirilmesinin mümkün olmadığı sonucuna varıldığı da kaydedildi. Kararda, söz konusu gerekçelerle emekli Orgeneral Eruygur, emekli Tümgeneral Suner ve emekli Tuğgeneral Öney hakkında kamu davası açılmasını gerektirecek suç teşkil eden yasaya aykırı bir eylem bulunmadığından kovuşturmaya yer olmadığına karar verildiği belirtildi. 
     Genelkurmay Başkanı Orgeneral Özkök’ün Askeri Başsavcı Albay Öztürk’ün takipsizlik kararına itiraz etmediği bildirildi. 
     
</TEXT>
</DOC>
