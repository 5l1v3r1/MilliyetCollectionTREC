<DOC>
<DOCNO> 333491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/ekonomi/eko06.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'1.5 milyar dolara gidiyoruz' 
</HEADLINE>
<TEXT>


EKONOMİ SERVİSİ 

İstikbal Grubu Yönetim Kurulu Başkan Vekili Mustafa Boydak, bu yıl 1.5 milyar dolar ciro hedeflediklerini bildirdi. Şirketin yeni projelerini açıklayan Boydak, ciroyu geçen yıla göre yüzde 25 artırmayı hedeflediklerini söyledi. Boydak geçen yıl 140 milyon dolar olan ihracatı bu yıl 200 milyon dolara çıkarmayı planladıklarını da açıkladı. 
Geçen yıl toplam 60 milyon dolarlık yatırım yaptıklarını anlatan Boydak, grubun bu yıl da yatırımlarına devam edeceğini ve çeşitli alanlarda toplam 80 milyon dolarlık ek yatırım yapacağını bildirdi. 
Boydak, "Kayseri Organize Sanayi Bölgesi'ne mobilya, halı, sandalye ve aksesuar üretim tesisleri kuracağız" dedi. Boydak, şu anda 11 bin 500 olan istihdamı, yeni yatırımlarla 15 bine çıkarmayı hedeflediklerini bildirdi. 
Boydak 2006'da Deco halı markası ile ihracat ağırlıklı üretime geçeceklerini, İstikbal Regina mutfak üretimini de büyütmeyi planladıklarını anlattı. Toplantıda İstikbal'in Viscolex teknolojisiyle ürettiği vücut ısısına duyarlı yataklar da tanıtıldı. 


</TEXT>
</DOC>
