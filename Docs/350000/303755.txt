<DOC>
<DOCNO> 303755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo32.html </URL>
<DATE> 2005/01/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çaykur Rizespor, Macar oyuncu Ferenczi ile 3 yıllık sözleşme imzaladı 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Macar futbolcu Istvan Ferenczi ile 3 yıllık sözleşme imzaladıklarını bildirdi. 
     Yılmaz Zehiroğlu, takımındaki alternatif golcü ihtiyacını gidermek için Istvan Ferenczi'yi kadrolarına kattıklarını söyledi. 
     Teknik heyetin uzun süredir izlediği Ferenczi ile anlaştıklarını ifade eden Zehiroğlu, ''Bu futbolcu, dün İstanbul'a gelerek kulübümüzle 3 yıllık sözleşme imzaladı. Ferenczi, bu akşam Antalya'ya giderek takımın kampına katılacak. Yeni golcümüzün takıma önemli katkılar yapacağına inanıyorum'' dedi. 
     Zehiroğlu, transfer arayışlarının sürdüğünü de kaydederek, ''Yine daha önceden izlediğimiz genç ve yetenekli bazı Brezilyalı futbolcuları kampa davet ettik. Onlar da takımla birlikte bir süre idmana çıkacaklar ve transferlerine o şekilde karar vereceğiz'' diye konuştu. 
     
</TEXT>
</DOC>
