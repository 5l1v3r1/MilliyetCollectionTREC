<DOC>
<DOCNO> 346000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun37.html </URL>
<DATE> 2005/05/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kızgızistan'da devlet başkanlığı seçimleri için 19 aday adayı... 
</HEADLINE>
<TEXT>

     Kırgızistan’da 10 Temmuz’da yapılacak devlet başkanlığı seçimleri için aday adayı olan 22 kişiden 3’ü başvurusunu geri çekti. 
     Başbakan ve geçici devlet başkanı Kurmanbek Bakiyev ile ortak hareket edeceği ve Bakiyev’in seçimi kazanması halinde Başbakan olarak atanacağı açıklanan, yarışın en şanslı iki isminden biri olan Feliks Kulov da başvurusunu geri çekmeyenler arasında bulunuyor. 
     Merkez Seçim Komisyonu MSK Basın Merkezi’nin açıklamasına göre devlet başkanlığı seçimleri için aday adaylığı başvuruları 25 Mayıs Çarşamba akşamı itibariyle sona erdi. 
     Başvuruları inceleyen MSK, aday adaylarından 3’ünün siyasi partiler tarafından, 10’unun çeşitli örgütler tarafından aday gösterildiğini açıklarken, 9 adayın da kişisel olarak başvurduğunu bildirdi. 
     Devlet başkanlığı seçimlerinde yarışmak isteyenler arasında üç de kadın bulunuyor. Bunlar, eski eğitim bakan yardımcısı Gayşa İbragimova, sivil toplum örgütü lideri Toktayım Ümütaliyeva ve Damira Ömürkulova. 
     Anayasa uyarınca devlet başkanlığı adaylarının devlet dili Kırgızca sınavını vermesi gerekiyor. Dil sınavına şimdiye kadar 5 kişi girerken, aralarında Başbakan ve geçici devlet başkanı Kurmanbek Bakiyev ile Ombudsman Tursunbay Bakiruulu’nun da bulunduğu 4 kişi sınavı geçti. 
     Aday adayları ayrıca, MSK’ya da 100 bin som yaklaşık 2500 dolar 
     teminat yatıracak. 
     Aday adaylarının belgelerini 6 Haziran’a kadar kabul edecek olan MSK, kesin aday listesini ise 13 Haziran’da açıklayacak. 14 Haziran’da başlayacak propaganda dönemi ise 9 Temmuz akşamı sona erecek. 
     
</TEXT>
</DOC>
