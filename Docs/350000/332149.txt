<DOC>
<DOCNO> 332149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun43.html </URL>
<DATE> 2005/04/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Talabani Irak, Ortadoğu'ya model olamaz... 
</HEADLINE>
<TEXT>

     Irak'ın yeni Devlet Başkanı Celal Talabani, ''Özgün bir tecrübeyle kurulan Irak'taki federal ve çok etnili demokrasi Ortadoğu için model olamaz'' dedi. 
     Talabani, ABD'de iş ve ekonomi çevrelerine hitap eden Wall Street Journal gazetesinde yayımlanan makalesinde, ''Ortadoğu'da istikrarsızlığa yol açacağı gerekçesiyle siyasi fikir ya da tecrübelerini bölgeye ihraç etme arayışında olmayacaklarını'' belirtti. 
     Talabani, ''bunun yerine Irak tecrübesinin özgünlüğünün kabul edilerek, son dönemde yeniden inşa edilen ülke egemenliğine saygı duyulmasını istediklerini'' kaydetti. 
     ''Kendi güvenlik güçlerini kurup geliştirmek ve harap olmuş ülkede sürdürülebilir kalkınmayı gerçekleştirmek için dış yardıma ihtiyaç duyduklarını'' belirten Talabani, bu bağlamda Birleşmiş Milletler'in sağlayacağı yardımların önemine dikkat çekti. 
     ''Uluslararası topluluğun daha büyük rol alarak ABD'nin Irak'taki yükünün bir kısmını omuzlarından kaldırmasını istediklerini'' belirten Talabani, ''Amerikan halkına olan minnettarlıklarının büyüklüğünü anlatamayacaklarını'' ifade etti. 
     Irak'taki rolünden dolayı ABD'yi öven Talabani, ''federal ve demokratik Irak'ın teröre karşı mücadelesinin daha geniş uluslararası desteği hak ettiğini'' belirterek, ''dünyanın geri kalan kısmının da destek vermesinin zamanının geldiğini'' kaydetti. 
     Talabani, ''Iraklılar olarak, komşu ülkelerle sınır güvenliğinin sağlanmasına yardımcı olmaları, teröristlere giden para yardımlarının önünün alınması ve Baasçı kaçakların iade edilmesi konusunda birlikte çalışma taleplerini tekrar dile getireceklerini'' ifade etti. Celal Talabani, ''Irak'ın bir terörist cenneti haline gelmemesi için komşu ülkelerle çalışmaya hazır olduklarını'' da belirtti. 
     Şiddeti kınayan ve ''demokrasi içinde kendine yer arayan herkese kapılarının açık olacağını'' ifade eden Talabani, bu yüzden devlet başkanı sıfatıyla yaptığı ilk konuşmada, herkes için af çıkarılmasını istediğini kaydetti. 
     ''Yeni Irak'ın herkese açık olmasına rağmen, terörizmi yok etme kararlılığının hafife alınmaması gerektiğini'' kaydeden Talabani, ''uzlaşmanın kapitülasyon ve dengesiz bir taviz olarak algılanmaması gerektiğini'' vurguladı. 
     ''Uzlaşma ve anlaşma yoluyla Irak'ta yaşayan bütün halklar için düzgün ve adil bir devlet kurmakta olduklarını'' ifade eden Talabani, ''diktatörlüklerin aksine demokrasilerin bağışlayıcı ve cömert olduğunu, ama mücadele vermeksizin ayakta kalmalarının da mümkün olmadığını'' kaydetti. 
     
</TEXT>
</DOC>
