<DOC>
<DOCNO> 313794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko17.html </URL>
<DATE> 2005/02/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Nema kredisi, kartlardaki tansiyonu düşürecek" 
</HEADLINE>
<TEXT>

     Ziraat Bankası Genel Müdürü Can Akın Çağlar, Banka tarafından başlatılan 'nema karşılığı kredi' uygulamasının, kredi kartlarından kaynaklanan tansiyonun düşürülmesine katkıda bulunacağını söyledi. 
     Nema kredisinde yüksek gelir gruplarından ziyade, alt ve orta gelir grubundan talep beklediklerini kaydeden Çağlar, nema kredisi kapsamında 1.5-2 katrilyon liralık kredi kullandırmayı planladıklarını söyledi. 
     
     Ortalama nema kredisi 1 milyar 150 milyon lira 
     Kişi başına düşen '3 ayda bir ödenen' nema ortalamasının 249 milyon lira olduğunu, bunun yaklaşık 1 milyar 150 milyon liralık nema karşılığı krediye denk geldiğini ifade eden Çağlar, kredi kartlarında ise ortalama bakiyenin 875 milyon lira civarında olduğunu hatırlattı. Çağlar, bu rakamlara bakıldığında, nema karşılığı kredinin, özellikle 'kredi kartlarındaki tansiyonu düşüreceğini' söyledi. 
     Kredi kullanımı için belirli bir zaman dilimi bulunmadığını vurgulayan Çağlar, hak sahiplerinin, banka limitleri dahilinde, dilediği zaman kredi kullanabileceklerini sözlerine ekledi. 
     
     Kredi kartı borçluları artıyor 
     Türkiye’de en çok şikayet edilen konuların başında gelen negatif nitelikli kredi kartları sayısı 2004 yılında, önceki yıla göre yüzde 92.5 artarak 62 bin 833'den 120 bin 989'a yükselirken, borcunu ödemeyenlerin sayısı 48 bin 997'den 97 bin 387'e, borcunu gecikmeli ödeyenlerin sayısı 13 bin 836'dan 23 bin 602'ye çıkmıştı. 
     Ankara Ticaret Odası da, geçen ay hazırladığı bir raporla, kredi kartı sayısının 26 milyonu aştığını, kredi kartı ile yapılan harcamaların 2004 yılında, önceki yıla göre yüzde 63 oranında arttığını ifade etmişti. ATO araştırmasında, ''kara listenin gittikçe büyüdüğü, kara listedekilerin toplam sayısının 500 bine, ödenemeyen kredi kartı borç rakamının ise 593 trilyon liraya ulaştığı'' vurgulamıştı. 
     
</TEXT>
</DOC>
