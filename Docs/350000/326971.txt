<DOC>
<DOCNO> 326971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun37.html </URL>
<DATE> 2005/03/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Almanya'daki Türkler İslami holdinglere en az 5 milyar euro kaptırdı 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM Vakfı Direktörü Faruk Şen, ''Türkiye'deki sözde İslami holdinglere para yatıran ve Almanya'da yaşayan Türklerin bugüne kadar en az 5 milyar avro kaybettiğini'' söyledi. 
     Şen, Essen kentinde yaptığı açıklamada, ''Almanya'da yaşayan Türkler, geçen yıllarda sözde İslami holdinglere en az 5 milyar avro para kaptırdılar. Bu miktar, ülkede yaşayan 2,6 milyon Türkün 2 yıllık tasarruflarına eşit'' dedi. 
     ''İslami holdinglerin faiz ödemediğine ve riskleri para yatıranlarla paylaştığına'' işaret eden Şen, ''Türkiye'de kendileri tarafından tespit edilen bu tür 52 holdingin çoğunun faaliyetlerini sona erdirdiğini ve bu holdinglere ulaşmanın artık mümkün olmadığını'' kaydetti. 
     Şen, ''bu tür sözde İslami holdinglerin Almanya'daki faaliyetleriyle ilgili bir araştırmanın sonuçlarını yaz mevsiminde açıklayacaklarını'' sözlerine ekledi. 
     
</TEXT>
</DOC>
