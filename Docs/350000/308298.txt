<DOC>
<DOCNO> 308298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur27.html </URL>
<DATE> 2005/01/21/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Kaymakam kızınca Yeşil kartları iptal etti 
</HEADLINE>
<TEXT>

     Zonguldak'ın Çaycuma İlçesi'nin Kaymakamı Musa Işın, Sosyal Riski Azaltma Projesi'ne katılması için 11 kişiyi bulamayınca, 500 köylünün yeşil kartını iptal etti. 
     Kaymakam Işın, yaptığı açıklamada, başlattıkları Sosyal Riski Azaltma Projesi kapsamında Kayıkçılar, Ahatlı, Geliş, Uluköy ve Dereköseler köylerindeki 50 köylüye 2 yıl ödemesiz, 3 yıl faizsiz ve eşit taksitlerle 2'şer inek dağıtmayı planladıklarını, ancak köylülerin buna ilgisiz kaldığını söyledi. 
     Projenin hayata geçirilmesi için 50 kişiye ihtiyaç duyulmasına rağmen 39 köylünün başvuru yaptığını belirten Işın, şöyle dedi 
     ''Muhtarlar aracılığıyla maddi durumu iyi olmayan köylülere çağrıda bulunduk. Fakat 39 kişi dışında kimse müracaat etmedi. Ben de bunun üzerine kayıtlardan, 5 köydeki yeşil kartlı sayısını araştırdım. Yardıma muhtaç olmadıkları gerekçesiyle de buralardaki 500 kişinin yeşil kartını iptal ettirdim. Sadece projeye katılanların sosyal hakkı devam ediyor.'' Işın, eksik 11 kişiyi de projeye katılan 39 köylünün yakın akrabalarından temin edeceklerini kaydetti. 
     
</TEXT>
</DOC>
