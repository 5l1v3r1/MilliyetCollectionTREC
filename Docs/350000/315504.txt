<DOC>
<DOCNO> 315504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur10.html </URL>
<DATE> 2005/02/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Kafasına sıkmadığıma dua etsin ' 
</HEADLINE>
<TEXT>

     Onur SAĞSÖZ DHA 

      ERZURUM'a izinli gelen piyade er 22 yaşındaki Serdar Angay, çıkan dedikodu yüzünden tartıştığı 7 aylık eşi 20 yaşındaki Nuray Angay'ı tabancayla bacaklarından vurarak yaraladı. Polise teslim olan Serdar Angay, adliyeye götürülürken gazetecilere, "Kafasına sıkmadığıma dua etsin'' diye bağırdı. 
     Olay, geçen cumartesi saat 17.00 sıralarında Mahallebaşı semtindeki Sıvırcık Sokak'taki Acar Apartmanın zemin katında meydana geldi. İstanbul'da vatani görevini yapan Serdar Angay, izinli geldiği memleketinde 7 ay önce evlendiği eşi Nuray Angay hakkında iddiaya göre çevreden kendisini aldattığı yönünde dedikodu duydu. 
     Dedikodulara ilişkin konuşurken çıkan tartışmada öfkesine engel olamayan Serdar Angay, ruhsatsız tabancasıyla eşi Nuray Angay'ın bacaklarına doğru üç dört el ateş etti. Her iki bacağından da vurulan Nuray Angay, silah seslerini duyan komşuları tarafından Numune Hastanesi'ne kaldırıldı. 
     Tedaviye alınan ve sağlık durumunun iyi olduğu belirtilen Nuray Angay, "Benim hiçbir suçum yok. Bunalıma girmiş'' dedi. Olaydan bir süre sonra polise teslim olan Serdar Angay, çıkarılan dedikodulardan rahatsız olduğunu belirtti. Bu yüzden yaşanan tartışmada sinirlendiği ve tabancayla ateş ettiğini söyleyen Serdar Angay, adliyeye sevk edilirken gazetecilere, "Kafasına sıkmadığıma dua etsin'' diye konuştu. 
     Soğukkanlı tavırlarıyla dikkat çeken Serdar Angay nöbetçi mahkeme tarafından tutuksuz yargılanmak üzere serbest bırakıldı, Merkez Komutanlığı'na teslim edildi. 
     
</TEXT>
</DOC>
