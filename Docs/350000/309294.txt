<DOC>
<DOCNO> 309294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur25.html </URL>
<DATE> 2005/01/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Pepe Çevrede AB uyumu için 30 milyar Euro yatırım gerekli 
</HEADLINE>
<TEXT>

     Çevre ve Orman Bakanı Osman Pepe, Türkiye'nin çevreyle ile ilgili yatırımlarını AB standartlarına uyumlu hale getirebilmek için, 8-10 yıl içinde 30 milyar euroluk yatırım yapması gerektiğini söyledi. 
     Trabzon ve Rize illerinin katı atık sorununun çözümü amacıyla geliştirilen projeyi istişare etmek üzere Trabzon Valiliği'nde yapılan toplantıya, Çevre ve Orman Bakanı Pepe, Trabzon Valisi Hüseyin Yavuzdemir, Rize Valisi Enver Salihoğlu, AK Parti Trabzon milletvekilleri Aydın Dumanoğlu, Mustafa Cumur, Trabzon Belediye Başkanı Volkan Canalioğlu, Rize Belediye Başkanı Halil Bakırcı, Trabzon ilçe belediye başkanları katıldı. 
     Bakan Pepe, toplantıda yaptığı konuşmada, sanayi ve evsel atıkların olumsuz etkilerini minilize etmek, bunları bertaraf etme noktasında dünyanın her tarafında ciddi sorunlar yaşandığını belirterek, şöyle dedi 
     ''Ama bizde öyle zannediyorum ki dünyanın pek çok yeriyle mukayese edildiği zaman, hiç kimsenin içine sinmeyen bir yöntem uygulanıyor. Bu yöntemlerin böyle sürüp gitmesi hem çevre sağlığı hem insan sağlığı açısından orta ve uzun vadede taşımış olduğu fevkalade riskler sebebiyle kabul edilebilir, tahammül edilebilir değildir.'' Türkiye'nin dört bir tarafında çöpleri denize, göllere, nehirlere ya da dağın başında ormanların içine döküldüğünü ifade eden Bakan Pepe, şöyle konuştu 
     ''Geçen gün bir yere gidiyorduk, çöplerin içinde yayılan inekleri gördük. O inekler süt veriyor. O sütleri çocuklar içiyor. O çocukların ne kadar sağlıklı olabileceğini, o sütlerden yapılan süt ürünleri yiyen insanların da ne kadar sağlıklı olabileceğini düşünebiliyor musunuz Biz Trabzon, Giresun, Ordu, Samsun, Rize, Zonguldak'ın sahiline, denizine dökülen çöpün belki sadece kokusundan rahatsızlık duyuyoruz ya da görüntüsü hoşumuza gitmiyor. Yüzümüzü buruşturup geçiyoruz, sonra da geçip gidiyoruz. Ama burada görmediğimiz riskler, orada görüp bizi rahatsız eden tablonun çok daha ötesinde, çok daha ağırdır.'' Bakan Pepe, ortak bir çöp depolama alanı tanzim edilerek Trabzon ve Rize'nin bu sorununun en kısa sürede çözümü için, Alman KFW Finans Kurumu tarafından temin edilen 500 bin euroluk hibe kredi ile fizibilite çalışması başlatıldığını belirterek, ''Bu çalışmada sona gelindi. Bitme noktasında. Tabi fizibilite bittikten sonra inşa ve imalat projesi yapılması, bunun ardından da ihalesinin yapılarak işin bir an önce bitirilmesi gerekiyor'' diye konuştu. 
     Bunu sadece Trabzon ve Rize için değil diğer bölgeler için de düşündüklerini Bakan Pepe, şunları söyledi 
     ''Belediyelerimizi önce bu tür projeler ürkütüyor, korkutuyor. Biz bunun altından nasıl kalkarız diye düşünüyorlar. Ekonomik tablomuz çok iyi değil. Böyle 10-20 milyon dolar ya da euroluk bir yükün üstesinden gelemeyiz diye düşünüyorlar. Fakat bakanlık olarak yapmış olduğumuz özel çalışmalarla bu işi 2 şekilde yapmanın mümkün olduğunu gördük. Bu imalatlardan çok para kazanarak bu ihale ve inşaatları yapmak mümkündür ya da bu işleri az para kazanarak yapmak mümkündür. Çok para kazanırken rakamlar belediyeleri korkutacak noktaya geliyor. Belediyeler, şu andaki mali tablolarıyla bunun altından kalkamazlar. Ama bizim müteahhitlik mühendislik hizmetlerimizin devreye girmesiyle rakamlar tolere edilebilir, altında kalkılabilir noktaya gelebilir.'' Pepe, AB sürecindeki Türkiye'nin, bundan sonra denize, dereye, göle çöp dökmemesi gerektiği söyledi. 
     Bakan Pepe, Trabzon ve Rize illerinin katı atık sorununun çözümü amacıyla geliştirilen projeyi istişare etmek üzere Trabzon Valiliği'nde yapılan toplantıda, Türkiye'nin 3 Ekim'de AB ile tam üyelik müzakerelerini başlatacağını anımsattı. 
     Bazı belediyelerde yanlış bir kanaat olduğunu ifade eden Bakan Pepe, ''Zannediyorlar ki AB yukarıdan dut silkeler gibi silkeleyecek biz de aşağıdan toplayacağız. Böyle birşey yok. Herkes elini taşın altına koyacak, biraz canınız yanacak'' dedi. 
     Türkiye'de belediyelerin atık su bedellerini alıp personel ödemesi yapma devrini geride bırakması gerektiğini belirten Bakan Pepe, şöyle devam etti 
     ''Çevre Temizlik Vergisi'ni tahsil eden belediyenin, bununla birlikte düzenli depolama tesisine finansman ayırması lazım. Bunlarla alakalı yasalarda düzenleme yapacağız. Bazı belediyeler festivallere ayırmış oldukları parayla bu işe ciddi çözümler getirebilirler. Seçim öncesi tretuvarların bir baştan bir başa sökülüp yapılmaması lazım. '' Türkiye'nin kaynaklarının belli olduğunu, bunları herkesin çok iyi yönetmesi gerektiğini kaydeden Bakan Pepe, ''Ortada bir cenaze var. Bunu beraber kaldırmamız lazım. Biz bir tarafından iki elimizle kaldırıyoruz. Siz de geçin karşımıza tutun, birlikte kaldıralım, yoksa kalkmaz. Herşeyi Ankara'dan beklemeyelim'' dedi. 
     -BELEDİYELER BUNDAN SONRA DENİZE, DEREYE, GÖLE ÇÖP DÖKEMEZ''- Çevre ve Orman Bakanı Pepe, AB sürecindeki bir ülkenin belediyelerinin bundan sonra denize, dereye, göle çöp dökemeyeceklerini, dökmemeleri gerektiğini vurgulayarak, şunları söyledi 
     ''Burada bize şok tedavi, şok çözümler lazım. Denize çöp dökmek, rüzgara karşı tükürmek demektir. Deniz dökülen çöpü geri vermektedir. Bunun örnekleri Zonguldak'ta ve Akçaabat'ta yaşanmıştır.'' 
     
     YAYLALARDAKİ ÇARPIK YAPILAŞMA 

     Bakan Osman Osman Pepe, yaylalardaki çarpık yapılaşmayla ilgili bir soruyu şöyle yanıtladı 
     ''Yaylalarda yapılan evlere müsaade etmeyin ve yıkın. Babamın evi olsa bile yıkın. Ben o yaylalardaki vatandaşlara da söylüyorum. Eciş bücüş binalarla Allah'ın bu müstesna güzelliklerini kirletmeye hakkınız yok. Bu yaylalar sadece birkaç kişinin değil, 70 milyonun malıdır. Bunun için de tek çözüm yıkımdır. Yaylanın tepesine adam 3 katlı betonarme ev yapıyor, bu ne saygısızlıktır. Vatandaş koruma alanı içinde olan yere ne yaptığına dikkat edecek, etmiyorsa bedelini ödesin, ne yapayım.'' Bakan Pepe, toplantının ardından yaptığı açıklamada, toplantıda Rize ve Trabzon'u şimdiye kadar yapılan katı atık ve bertaraf tesisleriyle ilgili çalışmaları gözden geçirdiklerini belirterek, sözlerini şöyle sürdürdü 
     ''2006'dan itibaren Karadeniz'e çöp dökülmesini istemiyoruz. Bununla ilgili 2 ilin valileri ve belediye başkanlarının yapmış oldukları çalışmaları, şimdiye kadar verdikleri ve verecekleri destekleri müzakere ettik. İller Bankası Genel Müdürlüğü ile telefon görüşmesi yaptık. Projeye verecekleri destekleri görüştük. Bizim hedefimiz, 2005 yılı içinde düzenli depolama tesisi inşaatına başlamak.'' Tıbbı atıkların da evsel atıklar gibi denize döküldüğüne dikkati çeken Bakan Pepe, ''Tıbbı atıkları yakacak bir fırın alınmasına karar verdik. Bakanlık olarak buna destek vereceğiz ve birkaç ay içinde çözülmüş olacak'' dedi. 
     Bakan Pepe, küresel ısınma hakkındaki bir soru üzerine de şunları söyledi 
     ''Kyoto Sözleşmesi'ne taraf olmak ilave mali sorumluluk getiriyor. Şu andaki şartlarda Türkiye'nin Kyoto Sözleşmesi'ne taraf olmasının finansman zorluklarının altından Türkiye ekonomisi kalkamaz. Ancak Türkiye iklim değişikliği sözleşmesine taraf olmuştur. Ülkemizin sorumluluklarının olduğunun farkındayız. Ancak esas atmosferi kirleten Avrupa, Amerika, Çin, Rusya gibi gelişmiş ülkelerdir. Bana Türkiye Kyoto sözleşmesine ne zaman imza atacak diye sordular. Ben de Türkiye, İngiltere, Fransa, Almanya kadar ürettiği zaman Kyoto sözleşmesine taraf olacaktır dedim.'' 
     
</TEXT>
</DOC>
