<DOC>
<DOCNO> 336754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur11.html </URL>
<DATE> 2005/04/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çamaşırhane çalışanı, tatil köyü müdürünü karnından bıçaklandı 
</HEADLINE>
<TEXT>

     İZMİR, DHA 

      İZMİR'in Seferihisar ilçesi'ndeki Teos Tatil Köyü Müdürü 46 yaşındaki Bülent Büyükyiğit, çamaşırhane çalışanı 19 yaşındaki Cengiz Şimşek tarafından karnından bıçaklandı. Gözaltına alınan Şimşek, Büyükyiğit'i babasını öldüren katil zanlısına benzediği için bıçakladığını söyledi. 
     Olay, bugün saat 16.00 sıralarında Sığacık Mahallesi'ndeki Teos Tatil Köyü'nde meydana geldi. Bir süredir bunalımda olduğu öğrenilen Teos Tatil Köyü çamaşırhanesi çalışanlarından Cengiz Şimşek, Tatil Köyü Müdürü Bülent Büyükyiğit'i karnından bıçakladı. Ağır yaralanan Büyükyiğit, çağrılan ambulansla götürüldüğü Seferihisar'da yapılan ilk müdahalenin ardından Dokuz Eylül Üniversitesi Tıp Fakültesi Hastanesi'ne kaldırıldı. Ameliyata alınan Bülent Büyükyiğit'in sağlık durumunun iyiye gittiği bildirildi. Olaydan sonra polis tarafından gözaltına alınan Cengiz Şimşek'in, Büyükyiğit'i babasını öldüren katil zanlısına benzediği için bıçakladığını söylediği öğrenildi. Olayla ilgili polis soruşturma başlattı. 
     
</TEXT>
</DOC>
