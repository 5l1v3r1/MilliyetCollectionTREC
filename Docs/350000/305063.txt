<DOC>
<DOCNO> 305063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun31.html </URL>
<DATE> 2005/01/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
719 Alman, 268 İtalyan ve 85 Belçikalı h l kayıp 
</HEADLINE>
<TEXT>

     Güney Asya'da 26 Aralık'ta meydana gelen deprem ve tsunami felaketinde kaybolan Alman vatandaşlarının sayısının 719 olduğu açıklandı. 
     Alman Dışişleri Bakanlığı, 719 Alman vatandaşının kayıp olduğunun belirlendiğini, kayıtlara geçmeyen kayıp vatandaş sayısının ise bu sayının çok üstünde olduğunu tahmin ettiklerini belirtti. 
     Öte yandan Alman hükümeti, felaket bölgesinde özellikle çocukların maruz kaldığı kötü şartlardan dolayı UNICEF'e 4,2 milyon euro'luk acil yardımda bulundu. Yardımın Endonezya ve Sri Lanka'ya gönderileceği bildirildi. 
     
     İTALYA 

     Güney Asya'da 26 Aralık'ta meydana gelen deprem ve tsunami felaketinde 20 İtalyan vatandaşının hayatını kaybettiği, 268'inin ise kayıp olduğu açıklandı. 
     İtalya Dışişleri Bakanlığı ve İçişleri Bakanlığı tarafından bugün yapılan ortak yazılı açıklamada, İtalyan vatandaşlarından 246'sının Tayland'da, 22'sinin ise Sri Lanka'da kayıp durumda olduğu belirtildi. Açıklamada, ''Depremden etkilenen tüm ülkelerde yurttaşlarımızı arama çalışmaları sürdürülmektedir'' denildi. 
     Bu arada, depremzedelere yardım amacıyla Corriere della Sera Akşam Postası gazetesi, İtalya devlet televizyonu RAİ ve Başbakan Silvio Berlusconi'nin özel televizyonlarını bünyesinde barındıran Mediaset'in ortaklaşa düzenledikleri kampanyada İtalyan vatandaşlarından toplanan bağış miktarının 42 milyon euro'ya ulaştığı açıklandı. 
     Açıklama, bölgeye İtalyan Sivil Savunma Teşkilatı tarafından ulaştırılacak bağışların denetimi amacıyla oluşturulan yardım komitesi sözcüsü ve Avrupa Parlamentosu milletvekili Emma Bonino tarafından yapıldı. 
     Bonino, bugün düzenlediği basın toplantısında, bağışların ne tür projelere harcanacağını belirlemek amacıyla yardım komitesinin perşembe günü tekrar bir araya geleceğini söyledi. 
     
     BELÇİKA 

     Belçika Dışişleri Bakanlığı da, Güneydoğu Asya'da 26 Aralık'ta meydana gelen 9 büyüklüğündeki deprem ve tsunami felaketinde kaybolan Belçikalı sayısının 85 olarak belirlendiğini açıkladı. 
     Bakanlık, felakette öldüğü belirlenen ve cesetleri bulunan Belçikalı sayısının 6 olduğunu bildirdi. 
     Dışişleri Bakanlığı Sözcüsü Rudy Huygelen, felaket bölgesine gönderilen araştırma birimlerinin çalışmalarının devam ettiğini, kayıp Belçikalıların özellikle Tayland ve Sri Lanka'da arandıklarını kaydetti. 
     
</TEXT>
</DOC>
