<DOC>
<DOCNO> 311567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/spor/spo01.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da 'Avcı' Kartal 
</HEADLINE>
<TEXT>


Beşiktaş, Çaykur Rizespor'dan Koray Avcı'ya 3.5 yıllık sözleşme imzalattı. Bonservisi için 600 bin dolar ödenecek futbolcuya, 100 milyar lira garanti para ödendiği, oynayacağı maç başına da 20 milyar lira verileceği öğrenildi 

SÜLEYMAN HATISARU 


İmza ve antrenman 
BEŞİKTAŞ'IN Çaykur Rizespor'dan son dakikada transfer ettiği Koray Avcı, dün 3.5 yıllık sözleşmeye imza attı, daha sonra da takım arkadaşlarıyla birlikte antrenmana çıktı. Ümraniye Tesisleri'ndeki imza töreninde konuşan 27 yaşındaki futbolcu, "Beşiktaş'ta büyük başarılar yaşamak istiyorum" dedi. 100 milyar lira garanti para alan Koray'a, oynadığı maç başına da 20 milyar lira verilecek. 

'Çalımbay çok istedi' 
TÖRENE, Genel Sekreter Kenan Öner ile yönetici Hüseyin Yücel katıldı. Koray, sevdiği bir hocayla ve sevdiği futbolcularla çalışacak olmanın mutluluğunu yaşadığını belirterek, "İnşallah yeni takımıma benim de katkım olur" ifadesini kullandı. Öner de, Koray'ın Beşiktaş'a uzun yıllar hizmet edeceğine inandıklarını belirterek, "Koray'ı Rıza Çalımbay da çok arzu ediyordu" yorumunu yaptı. 

Kürşat için yorum yok 
ÖNER, bu transfer için Çaykur Rizespor'a bonservis bedeli olarak 600 bin dolar ödeyeceklerini söyledi. Beşiktaş Genel Sekreteri, Karadeniz ekibinden istedikleri diğer futbolcu Kürşat ile gelecek sezon için anlaşıp anlaşmadıkları sorusuna ise şöyle yanıt verdi "Biz SPK'ya bağlı bir kulübüz. Bu konuda şimdi bir şey söyleyemem. Sezon sonunda herşey belli olur." 

Fulya için tanıtım 

BEŞİKTAŞ Yönetimi, uzun süredir tartışma konusu olan Fulya Projesi'ni Olağan Mali Kongresi öncesi, 12 Şubat'ta üyelere tanıtacak. Camianın önde gelen isimlerinin yer alacağı toplantıda, ilgililer tarafından hazırlanan projelerin sunumu yapılacak. 

Emre'den kötü haber 

1 ay daha yok 
SAĞ arka adalesinde çekme bulunan Emre Aşık'ın bir ay sonra sahalara dönebileceği açıklandı. Kulüp doktoru Yalçın Yavuzer, tecrübeli oyuncunun tedavisinin sürdüğünü belirtti. Başkan Yıldırım Demirören'in de izlediği Siyah-Beyazlılar'ın dünkü antrenmanına, Emre'nin dışında sakatlığı süren Ahmed Hassan katılmadı. 

Karagümrük ile maç 
GENÇLERBİRLİĞİ karşılaşmasının hazırlıklarını sürdüren Siyah - Beyazlılar'da hafif bir sakatlığı bulunan Carew de kondisyon çalışmasının ardından idmanı bıraktı. Rizespor'u Fenerbahçe maçına çıkaran Antrenör Bülent Albayrak da dün ilk kez Siyah-Beyazlı takımın idmanına katıldı. Kartal, bugün Karagümrük ile 14.00'te bir hazırlık maçı oynayacak. 


</TEXT>
</DOC>
