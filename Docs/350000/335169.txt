<DOC>
<DOCNO> 335169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy03.html </URL>
<DATE> 2005/04/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ağar'dan Talat'a ince mesaj... 
</HEADLINE>
<TEXT>

     DYP Genel Başkanı Mehmet Ağar'ın, KKTC Cumhurbaşkanı Mehmet Ali Talat'a gönderdiği kutlama telgrafında "ince" bir mesaj yer aldı. Ağar, Talat'a "Bugüne kadar sürdürülen haklı mücadelenin devamı için çalışacağı inancıyla" esenlikler diledi. 
     Ağar, Annan Planı referandumu sırasında yer yer sert ifadelerle eleştirdiği Talat'ı cumhurbaşkanlığına seçilmesi dolayısıyla kutlamak için bir telgraf gönderdi. 
     Telgrafında Kıbrıs'ın Türk insanının gönlünde milli bir dava olarak yer ettiğini belirten ve 1960 anlaşmalarıyla kuruluşunu izleyen yıllarda, uluslar arası toplum ve Kıbrıslı Rumlar'ın "çeşitli oyunlarına" sahne olmuş Kıbrıs Cumhuriyeti'nin Rumlar'ca ortadan kaldırılığına işaret eden Ağar, şöyle dedi 
     "Kıbrıs Cumhuriyeti'nin Rumlar'ca ortadan kaldırılmasından sonra büyük özverilerle, eşitlik temelinde kurulmuş olan, egemen, demokratik ve bağımsız Kuzey Kıbrıs Türk Cumhuriyeti'nin Cumhurbaşkanlığına seçilmenizi kutlar, bugüne kadar sürdürülen haklı mücadelenin devamı ve başarısı için çalışacağınız inancı ile esenlikler dilerim." Mehmet Ağar, eski Cumhurbaşkanı Rauf Denktaş'a da bir telgraf gönderdi. Ağar, Denktaş'a "Verdiği unutulmaz hizmetlerin önümüzdeki dönemde de KKTC'de ve milletin bağrında yapacağı katkı ve çalışmalarla süreceğine olan güvenle" güzel bir gelecek diledi. 

ANKA 
     
</TEXT>
</DOC>
