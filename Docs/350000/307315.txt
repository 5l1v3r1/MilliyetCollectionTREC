<DOC>
<DOCNO> 307315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas09.html </URL>
<DATE> 2005/01/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ankaralılar için bayram tatili önerileri... 
</HEADLINE>
<TEXT>

     Okulların yarıyıl ve 4 günlük Kurban Bayramı tatilinde, Ankara ile çevresindeki doğal ve tarihi güzellikler gezilip, Ilgaz'da kayak yaparak değerlendirilebilir. 
     Yarıyıl tatilinin Kurban Bayramı'nı da içine alması, Ankara ve çevresinden fazla uzaklaşmak istemeyenler için günübirlik gezilere veya kısa bir tatile dönüştürülebilir. Ankara ve çevresinde yaşayanlar bu günübirlik gezi veya kısa tatillerinde, doğal ve tarihi güzellikleri görme imkanı yakalayıp, Ilgaz Dağı'nda ise kayak yapma fırsatı elde edebilirler. 
     Tatilde gezilebilecek yerlerden bazıları şöyle 
     
     BEYPAZARI... 
     Ankara'ya yaklaşık 100 kilometre uzaklıkta bulunan Beypazarı, tarihi evleri ve el sanatları nedeniyle gezilmeye değer bir ilçedir. 
     Turizm çeşitliliğini artıran Beypazarı'nda, 'cumbalı' ve 'guşganalı' evler, Boğazkesen Kümbeti, Sultanhan Kervansarayı, İnözü Vadisi gezilebilir. Hıdırlık Tepesi'nden de eski ve yeni Beypazarı izlenebilir. Ormanlar içerisinde bulunan Beypazarı'nın Eğriova ve Benli yaylaları da günübirlik gezilebilecek yerlerdir. 
     
     KIZILCAHAMAM... 
     Ankara'ya 75 kilometre uzaklıkta ve Ankara'nın 'oksijen deposu' olarak bilinen Kızılcahamam'da, Soğuksu Milli Parkı bulunuyor. 8 bin ziyaretçi alabilecek şekilde düzenlenmiş piknik alanı bulunan Milli Park'ta, pırnak, keklik ve sülün üretme istasyonu da bulunmaktadır. Kızılcahamam'da kaplıca sularının bulunduğu otellerde veya devre mülklerde de tatil yapılıp dinlenilebilinir. 
     
     KARAGÖL... 
     Çubuk'a yaklaşık 40 kilometre uzaklıkta Yıldırım Dağı eteklerinde bulunan küçük fakat çok derin krater göl olan Karagöl, yazın olduğu gibi kışın da mükemmel bir doğal güzelliğe sahip. 
     Yolu tamamen asfalt olan Karagöl'ün her iki tarafı yamaçlarla çevrili olup, etrafı çam ve dağ kavağı ile kaplıdır. 
     
     ANKARA'NIN DİĞER GÜZELLİKLERİ... 
     Ayrıca, Ankara'nın yanı başında bulunan Gölbaşı İlçesi sınırlarındaki Mogan Gölü ile Eymir Gölü de günübirlik gezinti yapmak isteyenler için ideal yerler arasında geliyor. 
     Mogan Gölü'nde güneşin batımı ile çok sayıda kuş türü görülmeye değer bir güzelliktir. 
     Polatlı'da ise Gordıon Kralı Midas'ın mezarı ile Gordıon medeniyetine ait ören yerleri, Sakarya Meydan Muharabesi'nin yapıldığı alanlar ve Duatepe Şehitliği günübirlik geziyle ziyaret edilebilir. 
     Ankara'nın Şereflikoçhisar İlçesi yakınındaki Tuz Gölü, Türkiye'nin tuz ihtiyacının büyük bölümünü karşılamasının yanı sıra doğal güzelliği ve büyüleyici manzarasıyla görülmeye değer bir yer. Adeta ''Bozkırın Gelinliği'' görünümünde olan Tuz Gölü'nün kenarına portatif masa ve sandalye koyularak günbatımı izlenebilir. Bozkırın ortasında kaybolan güneşin son ışıkları, tuz tabakasında adeta kristal görüntüler oluşturuyor. 
     
     KASTAMONU... 
     Tarihi değerlerini hala koruyabilen ender kentlerden olan Kastamonu, son yıllarda doğa, tarih ve kış sporları tutkunlarının vazgeçilmez yerlerinden biri haline geldi. 
     Ankara'ya 3 saatlik uzaklıktaki Kastamonu'da, kent merkezindeki Münire Medresesi, İsmailbey Cami ve Külliyesi, Liva Paşa Konağı, Toprakçılar Konakları, Nasrullah Cami, Osmanlı Sarayı gibi birçok tarihi yapıt dikkat çekiyor. 
     Kastamonu'nun doğal güzellikleri arasında Ilgaz Dağı Milli Parkı ile Küre Dağları Milli Parkı yer almaktadır. Ankara'ya 240, İstanbul'a ise 520 kilometre olan ve Küre ormanları içinde yer alan Kastamonu'nun Pınarbaşı İlçesi'nde, Valla Kanyonu, Ilıca Şelalesi, Ilgarini Mağarası ve Horma Kanyonu gibi doğal güzellikler bulunmakta. 
     
     ILGAZ'DA KAYAK... 
     Tatili, kış sporları yaparak değerlendirmek isteyenler, köknar ve çam ormanları arasında bulunan Anadolu'nun ''yüce dağı'' olarak bilinen Ilgaz Dağı Kayak Merkezi'nde geçirebilirler. 
     Doğal güzelliğiyle son yıllarda kayak severlerin gözde yeri olan ve Ankara'ya 190, İstanbul'a ise 450 kilometre uzaklıktaki Ilgaz'da şu anda kar kalınlığı 1 metrenin üzerinde. 
     Toplam 7 turizm tesisinin bin 450 yatak kapasitesi bulunan Ilgaz Dağı'nda, ışıklandırma bulunması nedeniyle gece de kayak yapma imkanı elde edilebiliyor. 
     Ilgaz'a gelen vatandaşların sorun yaşamamaları için Karayolları ve Köy Hizmetleri ekipleri yolları sürekli açık tutuyor. 
     
     DENİZİ VE ŞELALELERİYLE DÜZCE... 
     TEM Otoyolu ve D-100 Karayolu üzerinde bulunan Ankara ve İstanbul'dan ulaşımın kolay sağlandığı Düzce, denizi ve doğal güzellikleri bünyesinde barındırmakta. 
     Düzce'de suyunu 120 metre yükseklikten doğal bir coşkuyla toprakla buluşturan Güzeldere Şelalesi Abant yol ayrımında ''Tabiat Anıtı'' olarak koruma altına alınan Samandere Şelalesi Eftani Gölü Kuş Cenneti yolu üzerindeki Aydınpınar ile birbiri ardına sıralanan 5 şelale, Akçakoca İlçesi yakınlarındaki Aktaş Yığılca İlçesi'ndeki Saklıkent Şelalesi Düzce'yi adeta bir ''şelaleler kenti'' haline getiriyor. 
     Düzce'nin Karadeniz'e açılan penceresi olarak bilinen ve yaz turizminde önemli potansiyele sahip olan Akçakoca İlçesi de bin 500 yatak kapasiteli otel ve pansiyonları ile konaklayıp çevreyi gezmek isteyenler için güzel bir imkan sunuyor. 
     
     ÖREN YERLERİYLE ÇORUM... 
     Anadolu'da yaşamış ve medeniyet kurmuş Hititler hakkında bilgi edinmek ve yaşadıkları yerleri görmek isteyenler Çorum'daki ören yerlerini tercih edebilirler. 
     Eski Doğu'nun büyük güçlerinden biri olan Hititlerin başkenti olan Hattuşa, Ankara'ya 194 kilometre uzaklıkta Çorum'un Boğazkale İlçesi'nde. Hititlerin dini tören ve sanat merkezi olan Alacahöyük ise Ankara'ya 160 kilometre uzaklıkta. Çorum'un Ortaköy İlçesi'nde ise Hititlerin siyasi ve askeri kenti olan Şapinuva bulunmaktadır. 
     Öte yandan, Çankırı merkeze 40 kilometre uzaklıkta bulunan ''Tuz Mağarası'' ile Ilgaz İlçesi'nde bulunan ''İndağı Kaya Mezarları'' görülmeye değer yerler arasında bulunuyor. 
     
</TEXT>
</DOC>
