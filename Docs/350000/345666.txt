<DOC>
<DOCNO> 345666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko40.html </URL>
<DATE> 2005/05/25/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
OSB'de müteşebbis heyet feshedildi... 
</HEADLINE>
<TEXT>

     Isparta Organize Sanayi Bölgesi OSB 
     Genel Kurulu’nda, Vali İsa Parlak başkanlığındaki Müteşebbis Heyet’in görevine son verildi. 
     Isparta Organize Sanayi Bölgesi’nin 2004 Yılı Olağan Genel Kurulu Isparta Ticaret ve Sanayi Odası Toplantı Salonu’nda yapıldı. Genel Kurul’a İl Özel İdare Müdürü İbrahim Yıldırım, Ticaret ve Sanayi Odası Başkanı Hasan Hüseyin Kaçıkoç ve üye sanayiciler katıldı. Bahattin Şenol başkanlığındaki Divan Kurulu’nun katipliklerine Mehmet Çelebi ve Erdoğan Söyleyici getirildi. 
     Genel Kurul’da kurulda konuşan bazı üyeler, OSB’nin sıkıntı içinde olduğunu belirterek, 12 yıldır görev yapan müteşebbis heyetin feshedilerek yerine tamamı sanayicilerden oluşan bir yönetim kurulu oluşturulmasını önerdi. Öneri salonda uzun tartışmaların yaşanmasına neden oldu. Bazı üyeler, Müteşebbis Heyet’in, görevine devam etmesi gerektiğini yönünde görüş bildirdi. 
     Vali İsa Parlak’ın başkanlığını yaptığı OSB Müteşebbis Heyeti’nin göreve devam edip etmeyeceğini içeren madde önce gündeme alındı sonra da oylandı. Yapılan oylama sonucunda Müteşebbis Heyet’in görevine son verilmesi ve OSB Yönetim Kurulu oluşturulması kararı oy çokluğuyla kabul edildi. Daha sonra yapılan bir oylamayla tamamı sanayici ve işadamlarından oluşan 12 kişilik OSB Yönetim Kurulu oluşturuldu. 
     OSB, kurulduğu 1992 yılından bu yana Müteşebbis Heyet tarafından yönetiliyordu. Vali başkanlığında oluşturulan OSB Müteşebbis Heyeti’nde, Valilik’ten 2, İl Özel İdaresi’nden 2, Isparta Ticaret ve Sanayi Odası’ndan 2 üyenin yanı sıra 5 sanayici görev yapıyordu. 
     
</TEXT>
</DOC>
