<DOC>
<DOCNO> 348834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/ygokberk.html </URL>
<DATE> 2005/06/04/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Hagi ve Korkmaz 
</HEADLINE>
<TEXT>



Tam önümde oldu... Hagi bi hakem kararına itiraz ederken, kulübeden de birkaç futbolcu fırladı. 
Sonra Bülent Korkmaz da fırladı. 
Sonra Hagi aniden döndü, onları gördü... 
Bülent'i de... 
Sonra da çocuk azarlar gibi azarladı kulübeden çıkanları... 
Bülent'i de... 
Öyle bir 'Geçin yerinize' deyişi vardı ki... 
Bütün basın tribünü gördü olanları. 
Şeref tribünü de... 

Hagi, Galatasaray tarihindeki en değerli oyuncular ve en unutulmazlar arasındaki yerini çoktan aldı... 
Galatasaray'a geldiğinde hak ettiği saygıyı gördü. 
Galatasaraylı Hagi oldu... 
Daha da saygı gördü. 
H l da görüyor... 
Ömrünün sonuna kadar da görecek. 
Fatih Terim bile O'nu özel bir yere koyuyordu. 
'Biz O'na hak ettiği saygıyı gösteriyoruz' derdi. 
'Ama o da bize aynı saygıyı gösteriyor.' 

Bülent Korkmaz'ın suratındaki ifadeyi çok net gördüm. 
Kaptan Hagi'ye kırıldı... 
Ama gıkını çıkarmadı... 
Kulübeye girdi... 

Dünya futbolunda Gheorghe Hagi, Bülent Korkmaz'dan daha önce gelir belki... 
Hatta belkisiz de gelir belki... 
Ama Galatasaray'ın futbolunda da Korkmaz, Hagi'den önce gelir... 
Hagi, her Galatasaraylı'dan ne kadar saygı bekliyorsa... 
Bülent Korkmaz da en az o kadarını bekliyor. 
Ama Hagi'den de bekliyor. 
Galatasaray'daki 5 yıllık oda arkadaşından hocası bile olsa, herkesin içinde böyle azarlanmayı hak etmedi. 
Üstelik bazı arkadaşlarının Giga diye çağırdığı Hagi'ye o hoca diyordu. 
Üstelik hocası bu Bülent'in yaptığını, oynarken en çok yapan adamdı... 
Ayıp etti Bülent'e... 

Sonra Galatasaray - Gençlerbirliği maçında, o olay oldu... 
Santrfor oyundan çıkmak istemedi. Herkesin içinde eliyle - koluyla Hagi'ye açıkça tavır aldı, protesto etti... 
Herkese, her yerde posta koyan Hagi, bu defa sustu... 
Gıkını çıkaramadı... 
Bülent o an bi kere daha kırıldı... 
Hagi, son maçından sonra soyunma odasından ayrılırken, 'Bülent'i de yanında görmek isterdim' derken haklıydı kendine göre... 
Bülent orada olmalıydı. 
Ama Kaptan da haklıydı... 
Hagi'ye çok kırılmıştı... 

Bülent ile bugüne kadar bi kahve bile içmedim... 
Hagi ile de bi kere bile konuşmadım... 
Florya'ya hayatımda beş defa gitmedim... 
Galatasaray ile yaşayan Galatasaray yorumcuları, yazarları, Florya'nın taaa içine girdikçe, olayların taaa dibine indikçe uzaklaşıyorlar. 
Farkında değiller... 

Galatasaray'da neler oluyor 

Park Şamdan'daki yemekte kimler var kimler... 
Faruk Süren, Mehmet Cansun, Fatih Terim, Ali Dürüst, Atilla Donat, Fatih Altaylı, Özer Saraçoğlu, Burak Elmas ve Hıncal Uluç... 
Özhan Canaydın'ın belki de en büyük hizmeti bu Galatasaray'a... 
Birbiriyle bu kadar sorun yaşayan bu grubu bi araya getirmek için Seyrantepe'ye harcayacağı para bile yetmezdi Galatasaray Başkanı'nın... 
Parayla bile bir araya getiremezdi bu ekibi... 
Bir Galatasaraylı yönetici arkadaşım, "Mehmet Cansun'un karşısında boş sandalye olsa, o boş sandalyeye oy vermek lazım. Aksi halde Galatasaray kayyuma gider" demişti. 
"Üstelik o sandalyede Özhan abi var. 
Her Galatasaraylı ona oyunu vermeli." 
Canaydın gelirken, camiayı birleştirmişti. 
Galiba giderken de birleştiriyor. 

Uluç, Özüak, Ertekin 

Radyo Spor'un yeri Ortaköy'de... 
Ertekin'in kafesine üç - beş adım uzaklıkta... 
Efes'in Beşiktaş ile Abdi İpekçi'de oynadığı dakikalarda Radyo Spor'da programımı yapıyordum. 
Arada bi de televizyona göz atıyordum... 
Maçı tam seyredemedim... 
Maç biter bitmez Ertekin'e koştum, büyük ekranda hiç olmazsa son 10 dakikasını seyredeyim diye... 
Hıncal abi Uluç kafedeydi, Ünal Özüak da, hep beraber seyrettik. 
Ülker'in yorduğu beş kişilik Beşiktaş, iki kişiyle üç küsur dakika kalana kadar müthiş bir mücadele örneği verdi. 
Hıncal abi de, ben de, Beşiktaş'ın bu maçı kazanacağına inanmıştık. 
Efes, Avrupa'nın en güçlü takım oyunu oynayan ekibi belki de... 
Panathinaikos'a karşı 20 sayı geriden gelip, yakalayıp öne geçmeleri son zamanlarda gördüğüm en saygı duyulması gereken direnişti... 
O atmosferi, o salonu, o takımı, o coachu bilenler bunun ne olağanüstü bir şey olduğunu da bilirler... 
İşte o Efes'i, bu Beşiktaş vallahi de, billahi de yeniyordu... 
Ama... 
Dört kritik pozisyon oldu son periyotta. 
Dördünü de Efes lehine yorumladı hakemler. 
İki kişiden biri, Varda beşledi. 
Maç döndü... 
Final de... 
Bence Beşiktaş şampiyonluğu da Abdi İpekçi'de kaybetti. 
Tüm ligin kaderini tayin eden en kritik dakikalara, hakemler damga vurdu. 

Sonra Beşiktaş - Efes Akaretler'de yine oynadılar. 
Hakemler, bu sefer düdüklerinin çoğunu Beşiktaş lehine çaldılar. 
Bu defa da Beşiktaş kazandı. 
Hesapta hakemler dengeyi sağladılar. 
2 - 1 oldu. 
Oysa 1 - 1 olsa, çok daha farklı olacaktı. 
İkisi de hakemlerle birer kere kazandı... 
Ama hakemler iki kere kaybetti. 

Ercan Güven ne derse o 
Alo Köyün Delisi 

Telefondaki ses, Bilgin Gökberk bey görüşecek dedi bağladı 
-Merhaba Ercan Güven 
-Eyvallah Bilgin nerelerdesin 
-Onu bırak da sen canlı yayındasın biliyor musun 
Ben bu işlerin acemisiyim. Şaşırdım. Evde etrafıma bakıyorum kamera nerede diye... Meğer Radyo Spor'a bağlanmışım. 
Hınzır, biliyor "yazılı"da kalmak istediğimi, emrivaki yapıp "sözlü"ye kaldırdı. 
Adı üstünde "Köyün Delisi"... Ne zaman ne yapacağı kestirilemeyen adam. İşte o yüzden farklı bir nefes getirdi medyadaki spor yorumculuğuna. 
"Hakem kötü takım iyi- takım kötü hakem iyi" cenderesinden bıkanlara, beyin nöronlarıya vals yapan Bilgin'i dinlemelerini tavsiye ederim. 
Acele edin, fazla dayanamaz yeni Türk Ceza Kanunu'na. 
Ercan Güven'in 03.06.2005 Milliyet'teki köşesinden 

Büyüklerim dedikleri ondan küçük 

Galatasaray'ın santrforu "Kulübümde kalmak istiyorum" diyor, "Ama yine de büyüklerim bilir." GS yönetimini kastediyor herhalde... 
O büyüklerim dediklerinin Başkan ve Gürsoy hariç çoğu kendisinden ve 'arkadaşlarından' küçük... 
Onlar da "Büyüklerimiz bilir" diyorlar... 
Hele Hakan abileri ne isterse onun olacağını öyle iyi biliyorlar ki... 
Ve susuyorlar tabii... 
Ellerinden başka bişey gelmiyor ki... 

Türkler ve Yunanlılar 

Atina'daydı galiba... Bi arkadaş grubuyla bi balık sormuştuk, İstanbul'dan gitme restorancıya... 
"Kralı sizde çıkar" demişti. 
"Ama pişirenin de kralı bizde..." 
"Bi gün balığı getirin, pişirelim, beraber yiyelim..." 
Bi kaç ay sonra bi Yunan adasında yine o balığı sormuştum, yine o adada doğma büyüme meyhaneciye... 
"Kralı bizde" demişti. 
"Ama pişirenin de kralı sizde... 
Balık kolay da... 
Kim pişirecek " 
Türkiye-Yunanistan maçıyla ilgili bi şey yazmak istemedim. 
Daha doğrusu bi şey yazmak istedim. 
Bugün tek yazılması gereken de bu... 

SERİ İLAN 
Pazartesi - Çarşamba 09.30 - 10.00 Radyo D'de 
Cumartesi'leri ise Milliyet'teyiz Başka şubemiz yoktur. 
İmza Köyün Delisi 




</TEXT>
</DOC>
