<DOC>
<DOCNO> 335352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/ekonomi/eko03.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüketici rakıya sahip çıktı, toparladık' 
</HEADLINE>
<TEXT>


EKONOMİ SERVİSİ 

Mey İçki'nin CEO'su Galip Yorgancıoğlu, Yeni Rakı'da sahtecilik olayları nedeniyle satışlarda ciddi düşüşler olduğunu belirterek, "Şimdi toparlanıyoruz. Tüketiciler sağ olsunlar, Yeni Rakı markalarına sahip çıktılar" dedi. 
Mey İçki, daha önce Tekel tarafından üretilen Binboğa votkasını yeni şişe ve "Binboa" adıyla piyasaya sundu. Ürünün tanıtımda konuşan Yorgancıoğlu, "Rakıda satışlar, tekrar eski seviyesine geliyor. Sarı kapaklar, bizim geçici getirdiğimiz çözüm. Kalıcı çözümümüz 1 - 1.5 aya kadar gelecek. Baştan yüzde 50 - 60 oranında düşüşler yaşadık. Ancak şu anda eski rakamlara doğru gidiyoruz"dedi. 
Bilecik'teki fabrikalarında üretilecek Binboa için 1 milyon dolar civarında yatırım yaptıklarını bildiren Yorgancıoğlu, Binboa'nın üretiminde yüzde 100 hububat alkolü kullanıldığını, şişesinin ithal edildiğini anlattı. Yorgancıoğlu, "Pazar payı olarak çok ciddi beklentilerimiz var. İhracata Almanya'dan başlayacağız, daha sonra Rusya'yı zorlayacağız. Amerika var. Üretimin yüzde 15 - 20'sini ihraç etmeyi hedefliyoruz" dedi. 



</TEXT>
</DOC>
