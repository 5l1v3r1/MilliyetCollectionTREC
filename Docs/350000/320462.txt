<DOC>
<DOCNO> 320462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur34.html </URL>
<DATE> 2005/03/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
SSK'lılar muayene katkı payını ödemek için kuyruğa girmeyecek 
</HEADLINE>
<TEXT>

     SSK emeklisi ve çalışanlarından hastanelerde alınan 80 kuruş 800 TL , bugünden itibaren eczanelerde kesilecek. 
     Hastalardan SSK adına alınan 80 kuruşluk muayene katkı payının oluşturduğu kuyrukları yok etmek için kanuni değişiklik hazırlığında olan Sağlık Bakanlığı ve Çalışma ve Sosyal Güvenlik Bakanlığı, kuyruklara geçici çözüm buldu. 
     Sağlık Bakanlığı Müsteşarı Necdet Ünüvar, AA muhabirine yaptığı açıklamada, hastaların, kuyrukta bekleyerek ödemek zorunda oldukları 80 kuruşluk muayene katkı payının, emeklilerin maaşlarından kesilmesiyle ilgili çalışmanın devam ettiğini, çalışanlarla ilgili birtakım formüller üzerinde çalışıldığını kaydetti. 
     Ünüvar, ancak düzenlemeler yapılana kadar hastaların mağdur olmaması için çalışan ve emeklilerin ödemesi gereken 80 kuruşun bugünden itibaren eczanelerde kesileceğini bildirdi. 
     Necdet Ünüvar, Çalışma ve Sosyal Güvenlik Bakanlığı ile Türk Eczacıları Birliği arasında yapılan anlaşma sonrasında böyle bir karar alındığını, 80 kuruşun eczanelerden kesilmesiyle ilgili ortak hazırladıkları genelgenin bugün yürürlüğe girdiğini bildirdi. 
     Hastanelerde istenen fotokopi sayısını teke düşürdüklerini, tüm işlemlerinin tek bankoda bitmesini amaçladıklarını söyleyen Ünüvar, ''Biz istiyoruz ki hasta muayene için geldiği zaman tek bir bankoda işlemini yapsın ve hekime muayene olsun, daha sonra hastaneden ayrılsın'' dedi. 
     
     ''YOĞUNLUK YOK'' 
     Hastanelerin devrinin ilk günlerinde yaşanan sıkıntıların hazırlanan protokol ile giderildiğine işaret eden Ünüvar, şu anda kendilerine gelen herhangi bir şikayet bulunmadığını bildirdi. 
     Yalnızca İstanbul'da birkaç hastanede kısmi yoğunluklar yaşandığını, Türkiye genelinde başka sıkıntı olmadığını ifade eden Ünüvar, bu hastanelerde, hem randevulu sistemle hem de doğrudan gelen hastalara bakıldığını, hasta sayısının arttığını dile getirdi. 
     Ünüvar, daha önce poliklinik sayısı 3 bin olan bir hastanenin poliklinik sayısının 6 bine çıktığını söyleyen Ünüvar, hastanelerdeki poliklinik oda sayılarını artıracaklarını bildirdi. 
     Hastane eczaneleri tamamen boşaltılınca bu odaların hepsinin poliklinik odası olacağını, böylelikle özellikle yoğunluk yaşanan hastanelerdeki poliklinik sayısının yüzde 60-70 artırılacağını, bunun da sıkıntıyı gidereceğini ifade etti. 
     
</TEXT>
</DOC>
