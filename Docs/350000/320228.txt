<DOC>
<DOCNO> 320228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/yercan.html </URL>
<DATE> 2005/03/03/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bonkör yıldızlar 
</HEADLINE>
<TEXT>



Son iki sezonun "kupa beyi" Trabzon, unvanına ve ligdeki konumuna yakışmayan bir görüntü içinde başladı karşılaşmaya... 
Kontratak futbolunun başarılı bir örneğini veren konuk Gaziantep, ilk yarının ilk yarım saatinde güçlü rakibine sıkıntı dolu anlar yaşattı. Lazarov ve Jaziri'den oluşan Gaziantep forveti, bu dakikalarda yeterince etkili olamayınca konuk ekibin baskıları sonuçsuz kaldı. Aslında denk güçlerin kantara çıktığı bir kupa hesaplaşmasıydı. Trabzonspor'un bireysel yetenekleri yüksek, her an skora etki edebilecek üst düzey futbolcuları Yattara, Fatih ve Gökdeniz'e karşılık Gaziantep'in de Jaziri, Lazarov ve Bouazizi gibi etkili silahları vardı. Bordo - Mavili ekibin golü bulamadığı ve pres yediği dakikalarda Gökdeniz, Gaziantep ceza alanı içinde oluşan karambolde topu ağlara gönderdi. 14. dakikada gelen bu golü orta hakem Selçuk Dereli yardımcı hakem Fatih Kalaycı'nın hatalı ofsayt bayrağına uyarak geçersiz saydı. 

Rekor kırdılar 
Şok dakikalarını atlatan Trabzonspor, 35. dakikadan itibaren oyundaki ağırlığını hissettirmeye başladı. Önce iki oyuncu tarafından marke edilen Yattara'nın şovu başladı. Onun taşıdığı toplarla kendine gelen Polonyalı Szymkowiak orta sahada başarılı bir oyun kuruculuk görevi üstlendi. Özgür'ün muhteşem kafa golüyle ilk yarıyı galip kapatan Trabzonspor, karşılaşmanın ikinci yarısına bencillik ve beceriksizliğiyle damga vurdu. Bu yarıda adeta tek kale oynayan Bordo - Mavili ekip futbol tarihine geçecek gol kaçırma rekoruna imza attı. Gökdeniz'in golüyle skor rahatlığı yakalayan Karadeniz ekibi hızlı ve tempolu futboluyla abluka altına aldığı Gaziantep karşısında egoistlikten sıyrılamayan forvetinin esiri oldu. Fatih, Szymkowiak, Gökdeniz ve Yattara kaleci Hasagiç ile karşı karşıya kaldıkları beş mutlak pozisyondan yararlanamadı. 
Üç gollü bir galibiyetle Gaziantep'i de eleyerek kupada da yoluna devam eden Trabzonspor hafta sonu deplasmanda lig mücadelesine çıkacağı rakibi karşısında yarı finalle birlikte moral de buldu. 


</TEXT>
</DOC>
