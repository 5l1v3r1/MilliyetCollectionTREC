<DOC>
<DOCNO> 330408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy01.html </URL>
<DATE> 2005/04/05/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Vekil imamlara kadro olanağı... 
</HEADLINE>
<TEXT>

     AK Parti Grup başkanvekilleri Salih Kapusuz ve Sadullah Ergin, vekil imamların Kamu Personeli Seçme Sınavı'nda KPSS Diyanet İşleri Başkanlığı'nca belirlenecek yeterli puanı almaları koşuluyla aday imam-hatip olarak atanmaları için kanun teklifi verdi. 
     Kanun teklifinin gerekçesinde, Türkiye'de halen ülke genelinde 13.547 kadrolu caminin boş bulunduğunu, buna ibadete hazır duruma getirildiği halde kadrosuzluktan dolayı açılamayan 9.590 kadrosuz cami de ilave edildiğinde toplam 23.137 camide aktif din hizmeti verilemediği belirtildi. 
     Maliye Bakanlığı ve Devlet Personel Başkanlığı'ndan izin alınmak suretiyle 2001, 2002, 2003 ve 2004 yıllarında yapılan sınavlarda başarılı olanlar arasından vekaleten atama yoluna gidilerek kısmi bir iyileşme sağlandığı ve halen taşra teşkilatında 2 3 maaşla vekaleten atanan personel sayısının 9.259 kişi olduğu kaydedilen gerekçede, şu görüşlerde yer verildi 
     ''Bunlar, Diyanet İşleri Başkanlığı'nca açılan yeterlik sınavına ve Devlet Personel Başkanlığı'nca Temmuz 2004 tarihinde açılan Kamu Personeli Seçme Sınavı'na da katılmışlardır. Dolayısıyla bunlar, asıl kadroya atamada aranan nitelikleri taşıyan personel arasından seçilmişlerdir. Ancak, vekaleten atanan bu personelin sosyal güvencesi, sicil ve disiplin işlemleriyle özlük hakları konusunda verimli hizmet üretmelerini sağlayacak ortam oluşamamaktadır. 
     Diğer taraftan Anayasa'nın 128'inci maddesine göre devlet, genel idare esaslarına göre yürütmekle yükümlü olduğu kamu hizmetlerini memurlar ve diğer kamu görevlileri eliyle yürütmek zorundadır. 657 Sayılı Devlet Memurları Kanunu da devlet ve diğer kamu tüzel kişilerince yürütülen asli ve sürekli görevlerin, kanunda öngörülen nitelikleri taşıyanlar arasından asaleten atanacak memurlar aracılığı ile yürütülmesini öngörmektedir. 
     Yukarıda belirtilen hususlar çerçevesinde hazırlanan teklif ile imam-hatip kadrolarına vekaleten atananlardan, bu kanunun yayımı tarihinde görevi başında olanların, uygun kadrolara aday imam-hatip olarak atanmış sayılmaları öngörülmektedir.'' 
     
</TEXT>
</DOC>
