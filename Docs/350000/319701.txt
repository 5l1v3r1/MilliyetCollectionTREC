<DOC>
<DOCNO> 319701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo42.html </URL>
<DATE> 2005/03/01/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Çalımbay "Carew'in net tükürük olayı yok" 
</HEADLINE>
<TEXT>

     Beşiktaş Teknik Direktörü Rıza Çalımbay, futbolcusu John Carew'in, Sakaryaspor maçında yaptığı hareket nedeniyle tedbirli olarak Futbol Federasyonu Profesyonel Futbol Disiplin Kurulu'na PFDK sevk edilmesine üzüldüklerini söyledi. 
     Çalımbay, BJK Nevzat Demir Tesisleri'nde gerçekleştirilen antrenman sırasında yaptığı açıklamada, bu konuda Tahkim Kurulu'na başvuracaklarını kaydederken, basın mensuplarının, ''Carew'in oynamaması sizin için bir eksiklik olacak mı'' sorusuna, ''Beşiktaş'ta çok sayıda oyuncu var. Ama böyle ucuz bir şekilde oyuncumu kaybetmek istemem. Özellikle son dönemlerde Carew'in durumu çok iyiydi ve formu yükselmişti. Onu kaybetmek istemiyorum'' yanıtını verdi. 
     Carew'in rakip futbolcuya karşı net bir şekilde tükürme durumunun olmadığını savunan Çalımbay, ''Doğrudan rakibe bir tükürüğü yok. Ligimizde buna benzer birçok olay oluyor. Görüntüler iyi izlenirse, bu anlaşılır ve belki tedbir kaldırılır'' dedi. 
     
     ALEX BENZETMESİ 
     Çalımbay, Carew'in görüntülerle PFDK'ya sevk edilmesi konusunda, Fenerbahçeli Alex'i örnek göstererek, ''Alex de geçen haftaki maçta adama kasıtlı giriyor ve ayağına basıyor. O zaman Alex'in de PFDK'ya sevk edilmesi gerekir. Bence Carew'in cezasının bu kadar ağır olmaması gerekiyordu'' diye konuştu. 
     
</TEXT>
</DOC>
