<DOC>
<DOCNO> 339600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo11.html </URL>
<DATE> 2005/05/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bayatlı Türkiye Kupası finalinde olay çıkan fanatikler vatan hainidir 
</HEADLINE>
<TEXT>

     Türkiye Milli Olimpiyat Komitesi TMOK Başkanı Togay Bayatlı, 25 Mayıs’ta Atatürk Olimpiyat Stadı’nda yapılacak Avrupa Şampiyonlar Ligi final maçı öncesi bütün dünyanın gözünün Türkiye’de olduğunu vurgulayarak, 11 Mayıs’ta Fenerbahçe ile Galatasaray arasında aynı statta oynanacak Türkiye Kupası final maçı öncesi herkesi sağduyulu olmaya çağırdı. 
     Işık Sigorta tarafından Kalyon Oteli’nde düzenlenen "Ayın Altın Adamı" yarışmasına konuk olarak katılan Togay Bayatlı, "Fenerbahçe-Galatasaray Türkiye Kupası finalinde olay çıkaran fanatikler vatan hainidir" dedi. 
     Bu konuda medyaya büyük sorumluluk düştüğünü anlatan Bayatlı, "Bu bir mesuliyettir. Herkes buna göre davranmalı. Galatasaray ve Fenerbahçeli fanatikler birbirlerine girerlerse, bu vatan hainliğidir. 
     Bu maç burada oynanacak, başka yolu yok. UEFA’nın da başka yolu yok. 
     Paris’e falan gidemezler. Burada en büyük görev medyaya düşüyor. Türk futbolu böyle giderse ölecek, buna kimsenin hakkı yok" diye konuştu. 
     
     FENERBAHÇE VE GALATASARAY’DAN BAŞVURU 
     TMOK Başkanı Togay Bayatlı, Fenerbahçe ve Galatasaray kulüplerinin, statlarındaki tribün inşaatları bitene dek, gelecek sezon Avrupa kupalarındaki maçlarını Atatürk Olimpiyat Stadı’nda yapmak üzere İstanbul Olimpiyat Oyunları Hazırlık ve Düzenleme Kurulu’na HDK başvurduğunu ve bunu kabul ettiklerini söyledi. 
     Her iki kulübün de, maç başına 30 bin YTL kira ücreti karşılığı maçlarını Atatürk Olimpiyat Stadı’nda yapabilecekleri bildirildi. 
     
     FUTBOL FEDERASYONU, STADA TAŞINIYOR 
     Bayatlı, Futbol Federasyonu’nun, önümüzdeki haftadan itibaren bütün birimleriyle Atatürk Olimpiyat Stadı’na taşınacağını söyledi. 
     Federasyonun, 350 kişilik kadrosuyla stada yerleşeceğini anlatan Bayatlı, bundan sonra faaliyetlerini buradan yöneteceğini kaydetti. 
     
     STADA OTEL YAPILIYOR 
     TMOK Başkanı Togay Bayatlı, Futbol Federasyonu’nun, milli takımların kamp çalışmalarını gerçekleştirebilmek için Atatürk Olimpiyat Stadı yakınlarına otel yapmak için izin istediğini ve bunu da kabul ettiklerini söyledi. 
     Federasyonun, stadın masraflarına katkıda bulunmak suretiyle, önümüzdeki günlerde otel inşaatına başlayacağı öğrenildi. 
     Diğer yandan, 25 Mayıs’ta yapılacak Avrupa Şampiyonlar Ligi final maçı öncesinde, 9 Mayıs Pazartesi günü Olimpiyatevi’nde ayrıntılı bir basın toplantısı düzenleneceği, stada giden yollar, organizasyon ve diğer konular hakkında medya mensuplarına detaylı bilgi verileceği açıklandı. 
     
</TEXT>
</DOC>
