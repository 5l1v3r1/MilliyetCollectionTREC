<DOC>
<DOCNO> 306717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun11.html </URL>
<DATE> 2005/01/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Abbas yemin ederek resmen Filistin'in yeni devlet başkanı oldu... 
</HEADLINE>
<TEXT>

     Filistin'de 9 Ocak'ta yapılan devlet başkanlığı seçiminde oyların yüzde 62,32'sini alan Mahmud Abbas, Mukata'da düzenlenen törende yemin ederek görevi devraldı. 
     Ulaştırma Bakanı Binali Yıldırım, Türkiye'nin Kudüs Başkonsolosu Hüseyin Avni Bıçakçı ve diğer konsolosluk yetkililerinin de katıldığı törende, Kudüs'teki tüm yabancı ülke başkonsolosları, yabancı misyon temsilcileri, BM ve AB yetkilileri ile din adamları yer aldı. 
     Tören, saat 12.15'te Filistin parlamentosu geçici sözcüsü Dr. Hasan Hıreyşe'nin konuşmasıyla başladı. Daha sonra 11 Kasım'da ölen Filistin lideri Yaser Arafat ve Filistinli şehitler için 1 dakikalık saygı duruşunda bulunuldu. 
     Abbas ve beraberindekiler salona girerken alkışlarla karşılandı. Hıreyşe, Abbas'ı yemin etmesi için kürsüye davet etti. 
     Abbas'ın yemin törenine uluslararası basın kuruluşları da büyük ilgi gösterdi, ancak basın mensuplarının yoğunluğu nedeniyle çoğu gazeteci yemin töreninin yapıldığı salona alınmadı ve gazeteciler Mukata'nın bahçesinde bekletildi. Filistin televizyonu töreni canlı yayınladı, tören Gazze'den de canlı bağlantı ile izlendi. 
     Bu arada, Gazze Şeridi'ndeki Karni geçiş noktasında perşembe günü düzenlenen saldırıdan sonra Ramallah girişindeki askeri kontrol noktalarında İsrail sınır polisi ve güvenlik kuvvetlerinin yoğun önlem aldıkları gözlendi. 
     
</TEXT>
</DOC>
