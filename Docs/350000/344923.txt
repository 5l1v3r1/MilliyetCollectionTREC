<DOC>
<DOCNO> 344923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/spo16.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Venus'e milli görev 
</HEADLINE>
<TEXT>


Turizm elçimiz olacağını söyleyen ünlü tenisçinin İstanbul görüntüleri, tanıtım filmlerinde kullanılacak 


WTA Tour kapsanında ilk kez düzenlenen turnuva için geldiği İstanbul'a hayran kalan ve teklif gelirse Türkiye'nin tanıtımına katkıda bulunabileceğini açıklayan Venus Williams'ın çağrısına Devlet Bakanı Mehmet Ali Şahin kayıtsız kalmadı. 
İstanbul Cup finalini izleyerek Williams'a kupasını veren Şahin, ünlü tenisçinin Türkiye gelişinin ülkemizin tanıtımı için tarihi fırsatlardan biri olduğunu vurgulayarak, "Bize destek olmak gibi bir niyeti olduğunu duymak beni mutlu etti. Gerekirse Turizm Bakanlığı'nı da harekete geçirerek girişimlerde bulunabiliriz. Venus'un Boğaziçi Köprüsü'ndeki şovu ve maç görüntülerini de tanıtım filmlerimizde veya talip olduğumuz büyük sportif organizasyonların adaylık kampanyalarımızda kullanmak istiyoruz" diye konuştu. 



</TEXT>
</DOC>
