<DOC>
<DOCNO> 333477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonyas16.html </URL>
<DATE> 2005/04/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Gelibolu' Londra'da gösterime girdi... 
</HEADLINE>
<TEXT>

     Yönetmen Tolga Örnek'in ''Gelibolu'' adlı belgesel filmi, İngiltere'nin başkenti Londra'da gösterime girdi. 
     ''Gelibolu''nun galası, Londra'daki ünlü Imperial War Museum'da dün akşam yapıldı. 
     Filmin ana sponsoru olan Doğuş grubunun düzenlediği galaya Türkiye'den pek çok ünlü katılırken, Londra Büyükelçisi Akın Alptuna, gecenin ev sahipliğini üstlendi. 
     Alptuna, filmin gösteriminden önce yaptığı konuşmada, ''Gelibolu''nun Türkiye Cumhuriyeti tarihinin önemli sayfalarından birini oluşturduğuna işaret etti ve yönetmen Tolga Örnek'e tarihe ışık tuttuğu için teşekkür etti. 
     Yönetmen Tolga Örnek de, yaklaşık iki buçuk saat süren ''Gelibolu'' belgeselinin bir savaş filmi olmadığını, savaşın insani boyutuna ışık tutmayı amaçladığını söyledi. Örnek, savaşın içindeki insan unsurunu ön plana çıkarmaya çalıştığını ifade etti. 
     Doğuş Grubu Yönetim Kurulu Başkanı Ferit Şahenk, filmin gösteriminin ardından resepsiyon verdi. 
     
</TEXT>
</DOC>
