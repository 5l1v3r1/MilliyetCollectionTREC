<DOC>
<DOCNO> 320114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur36.html </URL>
<DATE> 2005/03/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Rakı fabrikasından binlerce metrelik hologramı çalan fail aranıyor 
</HEADLINE>
<TEXT>

     İzmir Emniyet Müdürü Halil Tataş, piyasaya sürülen kaçak rakıların insan sağlığını tehdit ettiğini belirterek, ''Binlerce metrelik hologramın çalınması olayının asıl faili olduğunu tespit ettiğimiz şahsı yakalama çalışmalarımız sürüyor'' dedi. 
     Tataş, AA muhabirine yaptığı açıklamada, kent merkezi ve ilçelerde sahte rakı şebekelerine yönelik bir dizi operasyon gerçekleştirdiklerini söyledi. Düzenlenen 12 operasyonda, üç imalathane ortaya çıkarıldığını belirten Tataş, şunları kaydetti 
     ''Binlerce sahte rakıyla bunların imalinde kullanılan malzemeler ele geçirdik. Operasyonlarda, 19 zanlı yakaladık. Bunların 6'sı tutuklandı. Geçen yıl rakı fabrikasından binlerce metrelik hologram çalınması olayına karıştıklarını belirlediğimiz 5-6 kişiyi gözaltına aldık. Jandarmanın yaptığı operasyonlarda elde ettiğimiz bilgileri biraraya getirerek değerlendirdiğimizde, ortaya tek bir isim çıktı. Bu kişi asıl faildir. Bunu yakalama çalışmalarımız sürüyor.'' Sahte rakının hologramdan anlaşılabileceğini belirten Tataş, şöyle dedi 
     ''Vatandaşlarımız hem kendi sağlıkları, hem de bize yardımcı olmaları bakımından hologramın sahte olup olmadığını iyi incelesinler. Ayrıca şüphelendikleri satış yerlerini güvenlik birimlerine bildirsinler.'' 
     
</TEXT>
</DOC>
