<DOC>
<DOCNO> 303613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun19.html </URL>
<DATE> 2005/01/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Powell Güney Asya'daki yıkım savaştan beter 
</HEADLINE>
<TEXT>

     Güney Asya'daki felaket bölgelerinde temaslarda bulunan ABD Dışişleri Bakanı Colin Powell, Banda Aceh'e geldi. 
     Ayrılıkçılarla hükümete bağlı kuvvetler arasında yıllar boyunca çatışmalara sahne olan ve yabancı kuruluşların girmesine uzun süre izin verilmeyen Aceh'teki yıkımı doğrudan görme olanağı bulan Powell, Sumatra'daki yıkımın savaştan beter olduğunu söyledi. 
     Sumatra'nın kuzeyindeki köyleri gezen Powell, ''Daha önce savaşta bulundum. Kasırgalar ve hortumlar gördüm. Böyle bir şeyi ilk defa görüyorum'' dedi. 
     Gezdiği sahil şeridinde ne bir ağaç ne de bir yapı gören Powell, dalgaların ardında bıraktığı yıkıma kendi gözleriyle şahit olduğunu belirtti. 
     Powell'ın yarın, Endonezya'nın başkenti Cakarta'da düzenlenecek, birçok ülke ve kuruluşun üst düzey yetkililerinin bir araya geleceği yardım konferansına katılması bekleniyor. 
     
</TEXT>
</DOC>
