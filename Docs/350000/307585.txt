<DOC>
<DOCNO> 307585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur22.html </URL>
<DATE> 2005/01/18/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İ.Ü Rektörü Prof. Parlak Sevgi dolu bir çalışma ortamı oluşturacağız 
</HEADLINE>
<TEXT>

     İstanbul Üniversitesi İÜ Rektörlüğü'ne atanan Prof. Dr. Mesut Parlak, ''Üniversitemizde, öğretim elemanları, öğrenci ve çalışanları için sevgi, barış ve huzur dolu bir çalışma ortamı oluşturacağız'' dedi. 
     Prof. Dr. Parlak, yaptığı yazılı açıklamada, ''İÜ Rektörlüğü'ne atanması dolayısıyla Cumhurbaşkanı Ahmet Necdet Sezer'e şükranlarını, kendisini bu göreve layık gören öğretim üyeleri ve YÖK'e de saygılarını sunduğunu'' belirtti. 
     Türkiye'nin yükseköğretimdeki lokomotifi ve saygınlık simgesi olan İÜ'yü bugünlere getiren tüm rektörlere ve yöneticilere de teşekkür eden Prof. Dr. Parlak, şunları kaydetti 
     ''Üniversitemizde, öğretim elemanları, öğrenci ve çalışanları için sevgi, barış ve huzur dolu bir çalışma ortamı oluşturarak, 552 yıllık onurlu bir geçmişe sahip üniversitemizi daha aydınlık bir geleceğe saydam bir yönetimle ve katılımcı bir anlayışla taşıyacağız. Artık üniversitemizde, planlı ve yöneticilere bağımlı olmayan bir dönem başlamıştır. Uluslararası standartlar, temel kriterlerimiz olacaktır. 
     İstanbul Üniversitesi'nin bilim, eğitim ve kültür hayatımızda öncü görevi üstlenmesinin ve bu görevin en iyi şekilde sürdürmesinin bir zorunluluk olduğu inancındayım. Bu görevi yerine getirebilmesi için hem mevcut birikimlerimiz en iyi şekilde değerlendirilecek, hem de yeni olanaklar sağlanacaktır. 
     İstanbul Üniversitesi'nin simgesi olan Atatürk ilke ve devrimlerine, demokratik ve laik cumhuriyete, hukukun üstünlüğüne olan bağlılığım, çalışmalarıma ışık tutacaktır.'' 
     
</TEXT>
</DOC>
