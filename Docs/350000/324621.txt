<DOC>
<DOCNO> 324621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/siyaset/siy01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Genelkurmay Başkanı yetkili' 
</HEADLINE>
<TEXT>


Gül, Org. Büyükanıt'ın, "Türkiye'nin Irak politikası yok" sözleri için, "Genelkurmay Başkanı açıklamıştı. TSK adına konuşmaya kendisi ve ikinci başkan yetkilidir" dedi 

ABDULLAH KARAKUŞ 


Dışişleri Bakanı Gül, AKP MKYK toplantısında, Kara Kuvvetleri Komutanı Orgeneral Yaşar Büyükanıt'ın "Türkiye'nin Irak politikası var mı, yok" sözlerini, "Daha önce sayın Genelkurmay Başkanı açıklamıştı. TSK adına konuşmaya kendisi ve ikinci başkan yetkilidir" diye değerlendirdi. 
Toplantıda vekiller Gül'e, Büyükanıt'ın Türkiye'nin Irak politikasına ilişkin sözlerini sordu. Kamuoyunun önünde tartışmayı doğru bulmadıklarını söyleyen Gül, "Bir paşamız bu konuyla ilgili görüş beyan etmiş. Bizim Irak politikamız zor şartlara rağmen gayet başarılıdır. Gerekli yerlere, gerekli kişilere, gerekli mesajı zamanı gelince veririz" dedi. 
Gül, 1994'te alınan bir kararla Irak ve bölge politikasının Özel Kuvvetler Komutanlığı'na havale edildiğini hatırlatarak, "O zamanlar orada ne MİT ne de Dışişleri vardı. Bu politika iflas etti" diyerek, üstü kapalı olarak Büyükanıt'a yanıt verdi. Başbakan Erdoğan da milletvekillerini, "Bu konuyla ilgili dışarıda konuşmayın" diyerek uyardı. Gül, Suriye'yi Lübnan'dan asker çekmesi konusunda uyardıklarını da belirtti. 


</TEXT>
</DOC>
