<DOC>
<DOCNO> 328748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/guncel/gun04.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunus Meclisi şaşırttı 
</HEADLINE>
<TEXT>


Başbakan Erdoğan, Tunus'un 189 milletvekilinin 30'unun kadın olduğunu öğrenince, Türk milletvekillerine dönüp şöyle dedi 'Bunlar bizden ileride' 

ELÇİN ERGÜN Rabat 

Başbakan Recep Tayyip Erdoğan, Tunus Parlamentosu'nun TBMM'den ileride olduğunu söyledi. 
Erdoğan, Tunus'taki temaslarını Temsilciler Meclisi Başkanı Fuat Mebazza ile yaptığı görüşmeyle tamamladı. Mebazza'ya, gelişmiş devletlerin silah ve savunma gelirlerinden 900 milyar dolar elde ettiğini anlatan Erdoğan, bu paranın geri kalmış devletlere verilmesi durumunda ülkeler arasındaki dengesizliklerin giderileceğini savundu. Erdoğan şöyle devam etti "Ama bu parayı vermezler. Verirlerse silah satılmadığı için aç kalırlar. Bunun yanında geri kalmış ülkelere yaptıkları yardımlar, bataklıktaki sivrisineğin vızıltısı kadardır." 
Türkiye'nin, AB sürecinde demokrasiyle ilgili attığı adımları olumlu bulan Mebazza da, kendilerinin de "laiklik ve demokrasi" alanında adımlar attıklarını söyledi. Bunun üzerine Erdoğan, "Müslüman ülkeler birbirlerine destek olmalı" dedi. 
Görüşmede, Tunus Meclisi'ndeki 189 milletvekilinin yüzde 30'unun kadınlardan oluştuğunu da öğrenen Erdoğan, heyetteki Türk milletvekillerine dönerek, "Gördünüz mü Türkiye nerelerde Bunlar bizden ileride" diye konuştu. 
Daha sonra Kuzey Afrika ülkelerine yaptığı ziyaretin ikinci durağı olan Fas'a geçen Erdoğan, ülkesinde attığı reformist adımlarla dikkat çeken genç Kral 6. Muhammed'le görüştü. Erdoğan, Türkiye'ye geleceğini söyleyen Muhammed'e, "Tatile gelin " önerisinde bulundu. Fas Başbakanı İdrus Jettou da, Erdoğan'a, Türkiye'de demokratikleşme yolunda atılan adımları örnek aldıklarını söyledi. 

CHP'liler yok 

Türk heyetinin,Tunus'taki heyetlerarası görüşmelere gitmesinden önce oteldeki odalarına çıkan CHP milletvekilleri Mehmet Şerif Ertuğrul ve Halil Tiryaki, görüşmelere katılamadı. Unutulduklarını iddia eden 2 milletvekili, protesto için Erdoğan onuruna verilen akşam yemeğine katılmadı. 


</TEXT>
</DOC>
