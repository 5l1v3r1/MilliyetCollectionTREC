<DOC>
<DOCNO> 308984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur51.html </URL>
<DATE> 2005/01/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Hakkari - Van karayolunda 15 ayrı noktaya çığ düştü .. 
</HEADLINE>
<TEXT>

     Hakkari-Van karayolunda 15 ayrı noktaya çığ düşmesi sonucu, birçok araç yolda mahsur kaldı. 
     Alınan bilgiye göre, 2 gündür etkisini sürdüren kar yağışı nedeniyle Hakkari-Van karayolunun 15 ayrı noktasına çığ düştü. Çığ nedeniyle bir süre ulaşıma kapanan yolda, aralarında yolcu otobüsünün de bulunduğu çok sayıda araç mahsur kaldı. 
     Karayolları Bölge Müdürlüğü ekiplerince yürütülen 5 saatlik çalışma sonucu, Hakkari-Van karayolu, tek şeritli olarak ulaşıma açıldı ve mahsur kalan araçlar kurtuldu. 
     Çığ tehlikesine karşı, araçların Hakkari'den çıkmasına bir süre izin verilmedi. 
     Hakkari-Van karayolundaki Depin polis kontrol noktasındaki görevliler, araçları durdurarak sürücüleri çığ tehlikesine karşı uyardı. 
     Öte yandan, kar yağışı ve soğuk nedeniyle, Yüksekova-Şemdinli karayolunda 2 gündür ulaşım sağlanamadığı, yol açma çalışmalarının devam ettiği bildirildi. 
     
</TEXT>
</DOC>
