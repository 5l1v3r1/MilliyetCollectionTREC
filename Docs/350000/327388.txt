<DOC>
<DOCNO> 327388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur08.html </URL>
<DATE> 2005/03/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Öğretmene Bağ-Kur şoku... 
</HEADLINE>
<TEXT>

     Öğretmen Dilek Sarıyıldız, Bağ-Kur Genel Müdürlüğü'nden gelen yaklaşık 40 milyar liralık borç karşısında şoka uğradı. Bağ-Kur Sarıyıldız'dan, eşinin beş yıl önce neden olduğu kazada yaşamını yitiren Muammer Eryılmaz'ın eşi ve çocuklarına ödediği ölüm aylıkları ve cenaze masraflarını beş yıl sonra faiziyle birlikte istedi. 
     ANKA'ya konuyla ilgili açıklama yapan Dilek Sarıyıldız, eşinin kullandığı araçta 12 Şubat 2000'de Muammer Eryılmaz ve soyadlarını hatırlamadığı Aylin ve Hatice adlı kişilerle birlikte kaza yaptığını ve bu kazada hiçkimsenin sağ kurtulmadığını dile getirdi. 
     Eşinin sekizde sekiz kusurlu olduğunun tespit edildiğini ifade eden Sarıyıldız, "Kazadan sonra Aylin ve Hatice'nin aileleri kan bedeli davası açtılar. Ben mahkeme masraflarıyla birlikte iki aileye yaklaşık 20 milyar lira kan bedeli ödedim" dedi. 
     
     BAĞ-KUR 5 YIL NEDEN BEKLEDİ 

     Sarıyıldız, aradan bunca zaman geçmişken Bağ-Kur Genel Müdürlüğü'nün hakkında 15 Şubat 2005'de icra davası açtığını ve konuyla ilgili kararın kendisine 1 Mart'ta tebliğ edildiğini söyledi. 
     Bağ-Kur mahkeme kararıyla Sarıyıldız'dan, eşinin beş yıl önce neden olduğu kazada yaşamını yitiren, Muammer Eryılmaz'ın eşi ve çocuklarına ödediği ölüm aylıkları ve cenaze masraflarını faiziyle birlikte istedi. 
     Sarıyıldız, "Bundan beş yıl önce yaklaşık 9.5 milyar lira olan borç benden faiziyle birlikte 40 milyar olarak isteniyor. Bağ-Kur bunca zaman neredeydi, bu hantallıktan kaynaklanan farkı ben nasıl ödeyeyim şimdi" dedi. 
     Sınıf öğretmenliği yapan Dilek Sarıyıldız, aldığı öğretmen maaşıyla çocuğunun okul masraflarını zor karşıladığını belirterek, "Benden istenen miktar kaldırabileceğim boyutta değil" dedi. Sarıyıldız, Bağ-Kur'a karşı dava açacağını söyledi. 

     
</TEXT>
</DOC>
