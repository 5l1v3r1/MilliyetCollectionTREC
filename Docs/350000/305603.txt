<DOC>
<DOCNO> 305603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas22.html </URL>
<DATE> 2005/01/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bu 'alın' reklam için kiralıktır .. 
</HEADLINE>
<TEXT>

     BBC 

20 yaşında bir Amerikalı, alnını, reklam alanı olarak açık arttırma sitesi eBay'de satışa çıkardı. 
     Nebraska eyaletinin Omaha kentinden Andrew Fisher, açık arttırmada en yüksek fiyatı veren alıcıya ait bir logoyu ya da sloganı, silinebilir bir mürekkeple alnında dövme olarak 30 gün boyunca taşıyacağını söyledi. 
     "Bana ait olan birşeyi, satıyorum. İşin güzel yanı 30 gün sonra geri alacağım" diyen Fisher'a şu ana kadar 39 teklif gelmiş. Bu tekliflerden en yükseği 30 günlük reklam karşılığı 322 dolar ödeyeceğini söyleyen bir alıcıya ait. 
     "Sonuçta, açık arttırmayı kazanan kişinin istediği bir işareti, şirket logosunu, internet adresini 30 gün boyunca alnımda dövme olarak taşıyacağım" diyen Fisher eBay internet sitesindeki tanıtımında kendisini "ortalama bir Amerikalı" olarak tanımlıyor. 
     Alıcıları teşvik etmek için "Bu radikal reklam kampanyasına katılın ve tarihin bir parçası olun" diyen Fisher'in reklam olarak kabul etmeyeceği bazı sembol ve kavramlar da var. 
     Nazilerle özdeşleşen Gamalı Haç, herhangi ırkçı anlam taşıyan sembol ve sözler Fisher'in kesinlikle reddettikleri arasında. Ayrıca Şeytan'ın sembolü olarak kabul edilen "666" sayısı, pornografik içerikli internet siteleri ve dükkanlar da açık arttırma dışında kalanlardan. 
     Grafik tasarımı eğitimi almak isteyen Fisher kazanacağı parayı eğitimi için harcamaya niyetli olduğunu söyledi. 
     Fisher'in annesi, bu fikri ilk duyduğunda oldukça şaşırdığını ancak basının ilgisini gördükten sonra oğlunun 'sınırları zorlayan' bir kişiliğe sahip olduğuna inandığını belirtti. 
     
</TEXT>
</DOC>
