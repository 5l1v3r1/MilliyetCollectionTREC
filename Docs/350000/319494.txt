<DOC>
<DOCNO> 319494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/spor/bbas.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada kasti faul 
</HEADLINE>
<TEXT>


Solakoğlu'nun cenazesi, 45 bin YTL tutan hastane masrafları nedeniyle, senet karşılığı toprağa verilebildi, basketbol ailesinin patronu federasyon bu dramı sadece izledi 

HABER YORUM CEM ŞENGÜL 


"Tarihini bilmeyen uluslar yok olmaya mahkumdur". Atatürk böyle demiş... 
Bizim öykümüzde tarih Osman Solakoğlu'dur. Bilmeyen ve sahip çıkmayan ulus ise BASKETBOL AİLESİ... Yani Basketbol Federasyonu, yani kulübü, yöneticisi, antrenörü, oyuncusu, gazetecisi... 
Önce Osman Solakoğlu'nu hatırlatalım. 23 yıllık başkanlık geçmişinde "efsane olmuş", ailenin kenetlenmesi için sağlığını tehlikeye atmış, emekleyen basketbolu ayağa kaldırmış, ismini tarih sayfalarına altın harflerle yazdırmış, saygıyı birçoğundan daha fazla hak etmiş bir spor adamı... 
Şimdi öykümüze geçelim. 1992'de, geçirdiği beyin kanaması nedeniyle görevden ayrılırken, konuşma yetisini yarı yarıya kaybetmişti. Ama dimdik ayaktaydı ve kalbi hep basketbol için atıyordu. O kalp, tekledi, apar topar Memorial Hastanesi'ne kaldırıldı, yoğun bakıma alındı. Umut çok azdı. Günlerce yaşama tutunmak için mücadele etti. Yüreği onu daha fazla taşıyamadı ve 5 Şubat'ta durdu. İşte dram bundan sonra başladı. Ailesi dua ederken, yakınları bir yandan üzülüyor, bir yandan masrafı aklına getirdikçe kıvranıyordu. 

İndirim yapıldı 
Sonuçta hastane faturayı çıkardı 57 bin YTL. Gerçi, 1992'de görevden ayrıldıktan sonra, "oğullarım" dediği yetkili yetkisizler, onu "hırsızlıkla" suçlamıştı ama, ne hikmetse elde avuçta paradan eser yoktu. İhsan Kalkavan'dan indirim için yardım istendi, masraf 45 bin YTL'ye çekildi. ABD'de yaşayan ve vasat bütçesiyle ayakta kalmaya çalışan oğlu Kemal Solakoğlu ile eşi Sadiye hanımın bankadaki mütevazı yatırımı, bu ücreti ancak karşılayacaktı. Ama "hadi" dediğinde para çıkmamıştı. Ve en acı olay yaşandı. Osman Solakoğlu, Zincirlikuyu'daki mezarlığa defnedilmek için "SENET" karşılığı hastaneden alınabildi. 
Sadiye Solakoğlu, başta Futbol Federasyonu Başkanı Levent Bıçakcı olmak üzere birçok yardımı geri çeviriyordu, çünkü basketbol ailesine güveniyordu. Hatta ailenin son babası Turgay Demirel, sırt çevirdiği Osman ağabeyinin duası için evine kadar gitmiş, buz gibi esen havada, köşedeki yerini almıştı. Ama geldiği gibi gitti, aklına "ihtiyaç" kelimesini bile getirmeden... 
İnsan şimdi sormadan edemiyor. Basketbol Vakfı niçin kuruldu Acaba Vakıf'tan Osman ağabey için harcama yapılsa, müfettişler hesap sorar diye mi korktular Hadi Vakfı bırakalım, özerk olmuş bir federasyon, eski başkanın cenazesi hastaneden senet karşılığı alınırken, hiç mi utanmadı Seçim öncesi "Küskünlükler bitecek" nutuklarını atanlar, daha özerkliğin ilk kilometrelerinde lastiği patlatırsa, bu aile kime güvenecek Yoksa Atatürk'ün dediği gibi, "Tarihini bilmeyen bu ulus yok olmaya mahkum mu olacak ". 
Bari biz hatırlatalım. Sadiye Solakoğlu, ABD'deki oğlunun yanından döndükten sonra, Levent'teki mütevazı evinde yaşamını sürdürmeye çalışacak. Belki, AİLE Osman ağabeyin bir numaralı bu mirasına sahip çıkıp, yaşarken hak ettiği saygıyı gösteremediği başkanının huzur içinde uyumasını sağlayabilir... Ve umarız AİLE reisleri artık oturduğu koltuğun hakkını verebilir... 


</TEXT>
</DOC>
