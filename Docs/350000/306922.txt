<DOC>
<DOCNO> 306922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun03.html </URL>
<DATE> 2005/01/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Endonezya Yabancı askerlerin ayrılması için tarih belirlemedik 
</HEADLINE>
<TEXT>

     Endonezya Savunma Bakanı Juvono Sudarsono, deprem sonrası yardım çalışmalarına katılmak için gelen yabancı askerlerin ülkeden ayrılması için tarih belirlemediklerini söyledi. 
     Endonezya Savunma Bakanı Sudarsono, ülkesini ziyaret eden ABD Savunma Bakan Yardımcısı Paul Wolfowitz ile görüşmesinin ardından yaptığı açıklamada, Mart ayı sonunu, yabancı askerlerin ülkeyi terk etmesi için son süre olarak belirlemediklerini bildirdi. 
     Sudarsono, bu tarihin, Endonezya hükümetinin yardım çalışmalarını artıracağı ve genişleteceği zamana işaret ettiğini belirtti. 
     Savunma bakanı ayrıca, Amerikalı ve Endonezyalı askerler arasındaki ilişkileri geliştirmek istediklerini ve bununla ilgili de görüştüklerini kaydetti. 
     Tsunami felaketinin ardından yardım amacıyla Endonezya'ya ABD, Avustralya, Japonya, Almanya ve İngiltere'den binlerce asker geldi. Bu askerler silah taşımıyor. Yalnızca ABD, Açe'dekilere yardımcı olmak üzere hava, kara ve deniz gücü ile sahil korumadan 15 bini aşkın asker gönderdi. 
     Endonezya hükümeti daha önce, yabancı askerlerin 31 Mart'a kadar ülkeyi terk etmesi gerektiğini duyurmuştu. 
     
</TEXT>
</DOC>
