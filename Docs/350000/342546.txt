<DOC>
<DOCNO> 342546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo04.html </URL>
<DATE> 2005/05/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul'da Fernando Alonso rüzgarı... 
</HEADLINE>
<TEXT>

     Formula 1 Dünya Şampiyonası’nda yarışan Renault takımının İspanyol pilotu Fernando Alonso, yarın İstanbul’da Türk otomobilseverlerle biraraya gelecek. 
     Dünya Şampiyonası’nı lider olarak sürdüren Renault F1 Takımı, 21 Ağustos’ta İstanbul Speedpark’ta gerçekleştirilecek Türkiye Grand Prix yarışından önce, yarın Formula 1 aracını Sultanahmet Hipodrom Meydanı’nda otomobilseverlerle buluşturacak. 
     Halka açık olarak, ücretsiz gerçekleştirilecek organizasyon, saat 13.00’te Fernando Alonso’nun basın toplantısıyla başlayacak. 
     Saat 14.30’da Sultanahmet Hipodrom Meydanı etrafında Alonso ile birlikte, 1898-2005 yılları arasında Renault’un büyük başarılara imza attığı 10 tarihi spor aracının geçit töreni yapılacak. 
     Saat 15.15’te Fernando Alonso ile "Roadshow" gerçekleştirilecek. 
     Alonso, tarihi Sultanahmet Hipodrom Meydanı’na yaklaşık 10 tur atacak. 
     Formula 1’de sezonun geride kalan 5 yarışının ardından sürücüler klasmanında Fernando Alonso 44 puanla, markalar klasmanında ise Renault 58 puanla lider durumda bulunuyor. 
     
</TEXT>
</DOC>
