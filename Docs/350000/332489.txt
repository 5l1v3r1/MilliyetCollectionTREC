<DOC>
<DOCNO> 332489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun46.html </URL>
<DATE> 2005/04/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İsrail, Mısır'dan gaz alacak... 
</HEADLINE>
<TEXT>

     İsrail Dışişleri Bakanı Silvan Şalom, Mısır'dan gaz alımına ilişkin anlaşmanın imzalanmak üzere olduğunu söyledi. 
     Mısır'ın başkenti Kahire'de bulunan Şalom, Mısır Dışişleri Bakanı Ahmed Ebul Geyt ile düzenlediği ortak basın toplantısında, ''İsrail'in Mısır gazı alımına ilişkin anlaşmanın imzalanmasına az kaldı. İki ülkenin petrol bakanları bu anlaşmayı imzalamakla görevlendirildi'' dedi. 
     İsrail basınına göre Mısır, İsrail'e 15 yıllığına yılda 1.7 milyar ila 3 milyar metreküp doğalgaz temin edecek. 
     Mısır ile İsrail arasındaki doğalgaz anlaşması imzalanması konusu ilk kez Nisan 2000'de ele alınmış, ancak aynı yılın Eylül ayında İntifada hareketinin başlamasıyla Mısır, Tel Aviv'deki büyükelçisini geri çağırmıştı. 
     Mısır'ın Şarm El Şeyh kentinde Şubat'ta yapılan İsrail-Filistin zirvesinin ardından Mısır ile İsrail arasındaki ilişkilerdeki gerginlik belirgin bir şekilde azalmıştı. 
     İlişkilerdeki bu iyileşmenin ilk göstergesi, Aralık ayında Kahire'de iki ülke arasındaki sanayi ve ticaret ortaklığı anlaşmasının imzalanmasıydı. Anlaşma, iki ülke arasında yılda 44-70 milyon dolar ticari alışverişi öngörüyor. 
     Mısır, 1979'da İsrail ile barış anlaşması imzalayan ilk Arap ülkesi olmuştu. Daha sonra Ürdün de İsrail ile barış anlaşması imzalamıştı. 
     
</TEXT>
</DOC>
