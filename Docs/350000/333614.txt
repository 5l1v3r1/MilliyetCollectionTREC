<DOC>
<DOCNO> 333614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun18.html </URL>
<DATE> 2005/04/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Filistin lideri Abbas, Wolfensohn'un atanmasından memnun... 
</HEADLINE>
<TEXT>

     Filistin lideri Mahmud Abbas, Dünya Bankası'nın eski başkanı James Wolfensohn'ın Ortadoğu Dörtlüsü tarafından Filistin temsilcisi olarak atanmasından memnun olduğunu açıkladı. 
     Wafa ajansındaki habere göre, Wolfensohn'a yardıma hazır olduklarını belirten Abbas, yazılı açıklamasında ''Atamayı memnuniyetle karşılıyoruz ve kendisine verilen bu önemli görevde başarılı olması için katkıda bulunmaya hazırız'' ifadesini kullandı. 
     Wolfensohn'ın yetkinliği ve inanılırlığından söz eden Abbas, Dünya Bankası Başkanı olduğu dönemde sık sık Filistin topraklarına gelmesinden dolayı kendisinin bölgedeki durumu yakından bildiğinin altını çizdi. 
     71 yaşındaki Wolfensohn'un sadece Filistin ile İsrail arasındaki ilişkilerin geliştirilmesi için uğraşmayacağı, aynı zamanda Filistin'de ekonomik ve siyasi reformların yapılmasına yardımcı olacağı, Gazze'deki yeniden yapılanma çalışmalarına katkıda bulunacağı belirtiliyor. 
     
</TEXT>
</DOC>
