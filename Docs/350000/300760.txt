<DOC>
<DOCNO> 300760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/guncel/axgun01.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıkamış anısına 
</HEADLINE>
<TEXT>


Sarıkamış'ta şehit olanların torunları, dedelerini unutmadıklarını gösterdiler törenlere katılmak için askeri üniformalarını giyerek İstanbul'dan yola çıktılar 

GÖKHAN KARAKAŞ İstanbul 

Sarıkamış'ta 1914'te donarak şehit olan 90 bin askeri anmak için düzenlenen törenlere katılmak üzere dönemin askeri üniformalarını giyen 20 kişi, İstanbul'dan yola çıktı. 
Sarıkamış Dayanışma Grubu'nca düzenlenen ve yarın yapılacak törenlere katılmak için Sarıkamış'a giden şehit askerleri temsil eden 20 kişi, Haydarpaşa Garı'ndan dün Mehteran Takımı eşliğinde uğurlandı. Şehit askerlerden bazılarının adlarının yazılı olduğu beyaz önlük giyen uğurlama grubu, ellerinde Türk bayrakları bulunan temsili askerlere çiçek verdiler. 
Düzenleme Komitesi Başkanı Prof. Dr. Bingür Sönmez, yaptığı açıklamada şunları söyledi "Hatıralarda şöyle yazıyor 'Hem trendekiler, hem uğurlayanlar, trenin bir an önce kalkmasını istiyorlardı. Çünkü iki taraf da ağlamamak için kendini zor tutuyordu. Trenin hareketiyle iki taraf da ağlamaya başladı." 
Kendisinin de Sarıkamışlı olduğunu ve çocukluğunun şehit düşen 90 bin askerin anılarıyla geçtiğini dile getiren Sönmez, şunları kaydetti "Sarıkamış için şehit olmuş tüm ülkenin çocuklarıdır. Ama yıllarca karlar altında kapalı kaldılar. Sadece Çanakkale şehitleri anılıyor. Bunlar da sadece donarak ölmediler, kahramanca göğüs göğüse mücadeleler kazanmış, zaferle şehit olmuşlardır. Karların altından çıkarılıp onurlandırılmalı ve layık oldukları şekilde her yıl anılmalılar." 
Prof. Dr. Sönmez, 150 kişilik diğer grubun da, törenlere katılmak üzere uçakla gideceğini belirtti. 


</TEXT>
</DOC>
