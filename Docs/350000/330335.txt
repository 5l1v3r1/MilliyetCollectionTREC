<DOC>
<DOCNO> 330335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun18.html </URL>
<DATE> 2005/04/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ABD, Türkiye'nin rolünü Yunanistan'a biçiyor 
</HEADLINE>
<TEXT>

     ABD'nin, Türkiye'de ortaya çıkan Amerikan karşıtlığı sonrasında, Yunanistan'ın "ABD'nin Balkanlar'daki en iyi arkadaşı" olmasını değerlendirdiği bildirildi. 
     ABD'de yayınlanan ve ABD yönetiminin görüşlerine yakınlığıyla bilinen The Washington Times gazetesi, geçen hafta Yunanistan Dışişleri Bakanı Petros Molivyatis'in ABD Dışişleri Bakanı Condoleezza Rice ile görüşmesini değerlendirdi. Gazete, "yetkililer"e dayanarak, Rice'ın, "Yunanistan'ın, ABD'nin Balkanlar'daki en iyi dostu olmasını değerlendirdiğini" kaydetti. 
     Yunanistan'ın Türk basınındaki yoğun Amerikan karşıtı kampanya nedeniyle, Türkiye-ABD ilişkilerinde bir soğukluk gözlediğine dikkat çeken gazete, Yunan basınında, Bush yönetiminin, Türkiye'ye ilişkin politikalarını yeniden değerlendirdiği yönündeki haberlere de işaret etti. 
     
     "ERDOĞAN'IN İMAJI, CİLASINI KAYBEDİYOR" 

     Haberde, adı belirtilmeyen bazı batılı uzmanlara dayanarak, Başbakan Recep Tayyip Erdoğan'ın, baskı altında olduğu ifade edilirken, " Erdoğan'ın imajı cilasını kaybediyor" yorumu yapıldı. 
     Yunan yetkililerin, buna paralel olarak Yunan-Amerikan ilişkilerinde kayda değer bir gelişme bekledikleri de ifade edildi. 
     Haberde, Yunanistan Başbakanı Kostas Karamanlis ve hükümetinin, ABD'nin Balkanlar ve Orta Doğu politikası hedeflerine "olabildiğince" uyum sağlamak için hazırlandığı belirtildi. 
     
</TEXT>
</DOC>
