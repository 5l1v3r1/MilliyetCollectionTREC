<DOC>
<DOCNO> 333244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun03.html </URL>
<DATE> 2005/04/14/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Çinli internet korsanları, resmi Japon sitelerini bombardıman etti 
</HEADLINE>
<TEXT>

     Japonya'da bazı resmi internet sitelerinin Çinli korsanların saldırısına uğradığı bildirildi. 
     Japon medyasına göre, Çinlilere ait bir internet sitesinde, Japonya'nın emniyet ve savunma sitelerinin hizmet sağlayıcılarının felç edilmesi için çağrıda bulunuldu. 
     Bir emniyet sözcüsü, ''siber'' saldırıyı doğruladı ve ''Durumu araştırıyoruz. İnternet sitemize devasa boyutlarda bir taarruzdan söz edilebilir'' dedi, ancak saldırının nerden geldiğini belirtmedi. 
     Savunma Bakanlığı da, dün akşamdan bu yana internet sitesine girmekte sıkıntı yaşandığını açıkladı. 
     Çin ve Güney Kore'deki Japon aleyhtarı hareketler, son zamanlarda internette sık sık ''hacker''lık yapıyorlar. Geçenlerde de Japonya Dışişleri Bakanlığı'nın internet sitesi saldırıya uğramıştı. 
     Japon hükümeti, Çin ve Güney Kore'nin protesto ettiği yeni tarih kitabının liselerde okutulmasına izin vermişti. 
     
</TEXT>
</DOC>
