<DOC>
<DOCNO> 332897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun50.html </URL>
<DATE> 2005/04/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Lübnan'da Kerame hükümeti kuramadı... 
</HEADLINE>
<TEXT>

     Lübnan'ın Suriye yanlısı Başbakanı Ömer Kerame, yeni hükümeti kurmada başarısız olduğunu ve görevi iade ettiğini açıkladı. 
     Kerame, yaptığı basın toplantısında, ''Bugün, birçok girişimden sonra bir kez daha sonuç alamadık'' dedi. 
     Hükümeti kuramadığını ve görevi iade ettiğini bildiren Kerame, Mayıs ayında genel seçimleri düzenleyebilmek için yeteri zamanları olduğunu söyledi. 
     Devlet Başkanı Emile Lahud ve Parlamento Başkanı Nebih Berri ile Pazartesi günü yaptığı 5 saatlik toplantının engelleri aşmaya yetmediğini belirten Kerame, bu toplantının ardından yazılı istifasını Devlet Başkanı'na sunduğunu, ancak yeni temasların görüş ayrılıklarını ortadan kaldırabileceği umuduyla bu kararı o zaman hemen açıklamadığını anlattı. 
     Ömer Kerame, eski başbakanlardan Refik Hariri'nin 14 Şubat'ta öldürülmesinin ardından ortaya çıkan protesto hareketleri üzerine 28 Şubat'ta istifa etmiş, ancak yeniden hükümeti kurmakla görevlendirilmişti. 
     Kerame'nin bu kararının, parlamentonunun 31 Mayıs'ta görev süresinin bitmesinden önce genel seçimlerin yapılması şansını ciddi şekilde azaltacağı belirtiliyor. Seçime gitmek için bir kabinenin oluşturulması gerekiyor. 
     
</TEXT>
</DOC>
