<DOC>
<DOCNO> 303899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/axspo01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Duayla, Besmele'yle 
</HEADLINE>
<TEXT>


İran'ın Pas takımıyla anlaşan Mustafa Denizli, 1.5 yıllık resmi sözleşmeyi dün imzaladı. Törende önce Kuran-ı Kerim okundu, ardından da besmele çekilerek imzalar atıldı 

YAŞAR SAYGI 


Önce Terim'e teklif 
MUSTAFA Denizli, İran'ın Pas takımında dün 1.5 yıllık sözleşmeye imza attı. Başkan Mustafa Ajorloo ile yöneticilerin katıldığı törende önce Kuran-ı Kerim okundu, ardından da Besmele ile imzalar atıldı. Pas Başkanı, geçen sezon İran'da bir kulübün Fatih Terim'e teklif yaptığını belirterek, "Ancak kabul etmemişti. Biz ise Mustafa Denizli'den karşılık gördük. Çok mutluyuz. Kariyerini biliyoruz" dedi. 

'Devrim yapacağım' 
DÜNYACA ünlü birçok antrenörün Suudi Arabistan, Yemen, Katar gibi ülkelerde profesyonelce çalıştığına dikkat çeken Denizli, kendisinin de İran'da bulunmasının normal olduğunu ifade etti. Mustafa hoca, "İran futbolunu kısmen tanıyorum. Özellikle milli takımlar bazında her şeyini biliyorum" diye konuştu. Ünlü teknik adam, Pas takımıyla devrim yapacağına inandığını da vurguladı. 

Sponsor da buldu 
İKİ ülke futbolu arasında özellikle kondisyon açısından farklılık bulunduğuna dikkat çeken Denizli, "Takımın durumuna bakacağım. Birkaç maç sonra kararımı vereceğim. Gerek duyarsam, Türkiye'den de 1-2 futbolcu transfer edebiliriz" diye konuştu. Mustafa Denizli'nin, İran ile iş bağlantısı bulunan şirketlerle Pas takımı için sponsorluk anlaşması yaptığı da belirtildi. 


</TEXT>
</DOC>
