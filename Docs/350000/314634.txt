<DOC>
<DOCNO> 314634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yazar/cemal.html </URL>
<DATE> 2005/02/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Karakol düzeni, yargı düzeni 
</HEADLINE>
<TEXT>


Tarih, 23 Kasım 2002. 
Şişhane'de bir tartışma. Polis, görgü tanıklarına göre, tabancasını çekiyor, tartıştığı genç adamı öldürüyor. Cinayetin hemen ardından yaşları 12-17 arasındaki altı çocuk polis tarafından gözaltına alınıyor. 
Karakolda yasaya göre yapılması gerekenler yapılmıyor. 18 yaşından küçük oldukları için çocuk büro şubesine götürülmeleri gerekiyor. 
Bu yapılmıyor. 
Yine yasa gereği hemen savcıya haber verilmesi gerekiyor. 
Bu da yapılmıyor. 
Sorgunun avukatlı yapılması lazım. 
Buna da uyulmuyor. 
Avukatsız sorgulanan çocuklar sağlık kontrolünden de geçirilmiyor. Kimi iki gün, kimi dört gün sonra serbest bırakılıyor çocuklar. Hemen ertesi günü de başlarından geçenleri insan hakları kuruluşlarına gidip anlatıyorlar. 
Fotoğrafları çekiliyor. 
Kiminin sırtında söndürülmüş sigara izleri, kiminde cop darbelerinin çürükleri ve darp izleri... İstanbul Barosu CMUK servisinden bir avukat tayin ediliyor çocuklara. 
Tarih, 29 Kasım 2002. 
Avukat, polisler hakkında hürriyeti tahdit, görevi suiistimal, angarya ve işkence iddialarıyla suç duyurusunda bulunuyor. Çocuklar, karakolda başlarından geçenleri Beyoğlu Cumhuriyet Savcısı'na anlatıyorlar. 
Biri diyor ki 
"Karakolda bizi tek tek odaya alıyorlardı. Odaya giren ağlayarak dışarı çıkıyordu. Dövülen arkadaşları bize izlettiler. Bize de aynı şeyi yapacaklarını söylediler. Olayı anlatmamızı istiyorlardı. Anlatınca da 'Yalan söylüyorsunuz' diyerek bizi dövüyorlardı. Suçu üzerimize yıkmaya çalıştılar. Kabul etmeyince de işkence yaptılar. İki kişi beni tuttu, biri de sırtıma copla vurdu. Boğazımı sıktılar. Sonra soydular, betona yatırdılar. Sonra polis giysilerimi getirdi ve sıcak bir odaya aldılar beni. 10 polis dizildi. Boş k ğıt imzalamamı istediler. İmzalamadım. Bir daha vurmaya başladılar." 
Tarih, 12 Aralık 2002. 
Savcı, çocukları hastaneye sevk ediyor. Haseki Hastanesi'nden çocuklara "iş göremez raporları" veriliyor. 
Tarih, 20 Mart 2003. 
Cumhuriyet Savcısı, karakoldan görevli polislerin listesini istiyor. 
Yanıt gelmiyor. 
Bir daha, bir daha talep ediyor. 
Aylar geçiyor yine yanıt gelmiyor. Cumhuriyet Savcılığı tam dokuz ay boyunca ilgili polisler tarafından oyalanıyor. 
Tarih, 2004 Ocak ayı. 
Savcı bu kez talebinin altına kırmızı kalemle soruşturma notu düşüp işin ciddiyetini belirtince, 20 polisin isim listesi Cumhuriyet Savcılığı'na ulaşıyor. Ancak geçen dokuz ay içinde bu polislerin bir bölümünün İstanbul ve Türkiye'de değişik görevlere atandıkları ortaya çıkıyor. 
Tarih, 20 Nisan 2004. 
Savcı, tam bir buçuk yıl geçtikten sonra 20 polis hakkında işkenceden değil, kötü muameleden dolayı dava açıyor. Ama sanık polisler bir türlü mahkemeye getirilemiyor. Duruşmalar uzun aralıklarla sürüyor, aylar geçiyor . 
Tarih, 28 Aralık 2004. 
Beyoğlu 1. Ağır Ceza Mahkemesi'nde görülen son duruşmadan sonra mahkeme 14 Mart 2005'e erteleniyor. 
Radikal'in manşetinde geçen çarşamba günü patlayan Hatice Yaşar'ın çarpıcı haberi böyle... 
Allah aşkına söyleyin 
Böyle karakol düzeni olur mu Böyle yargı düzeni olur mu Böyle adalet olur mu İşkenceye sıfır tolerans diyen Başbakan Tayyip Erdoğan ne düşünüyor acaba 
Söyleyin Allah aşkına 
Karakol düzenini, yargı düzenini adam edemeyen bir ülkenin hiç adam olma şansı olabilir mi 



</TEXT>
</DOC>
