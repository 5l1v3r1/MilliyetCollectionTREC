<DOC>
<DOCNO> 328109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun55.html </URL>
<DATE> 2005/03/29/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
AİHM davaları... Türkiye, 4 dava için 100 bin Avro tazminat ödeyecek 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine açılana 4 şikayet başvurusunu karara bağladı. Türkiye, 4 dava için yaklaşık 100 bin avro maddi tazminat ödeyecek. 
     İfade özgürlüğü, adil yargılanma ile ve mal ve mülkiyet hakkıyla ilgili açılan davaların 3'ünde Türkiye haksız bulunurken, 1 davada tarafların ''dostane çözüme'' gittiği bildirildi. 
     Ömer Ağın isimli vatandaşın açtığı şikayet başvurusunu değerlendiren AİHM, ''Türkiye'nin Avrupa İnsan Hakları Sözleşmesi'nin ifade özgürlüğüyle ilgili 10 ve adil yargılanma hakkıyla ilgili 6. maddesini ihlal ettiğine'' hükmetti. Türkiye, karar gereği Ağın'a, mahkeme masrafları da içinde olmak üzere 20 bin 500 avro maddi tazminat ödeyecek. 
     Ağın, Demokrat isimli bir dergi tarafından düzenlenen ve derginin daha sonra sayfalarında yer verdiği açık oturumda yer alan görüşler yüzünden ''devletin bütünlüğü aleyhine propaganda yapmak'' suçundan 1 yıl 8 ay hapis cezasına çarptırılmıştı. 
     
     MEHMET ALİ EGE'NİN DAVASI 
     AİHM, Mehmet Ali Ege isimli vatandaşın yaptığı şikayet başvurusunda da ''Türkiye'nin, Avrupa İnsan Hakları Sözleşmesi'nin adil yargılanma hakkıyla ilgili 6. maddesini ihlal ettiği'' görüşüne vardı. 
     Türkiye, karar gereği, mahkeme masrafları da içinde olmak üzere Ege'ye toplam 14 bin avro maddi tazminat ödeyecek. 
     Mehmet Ali Ege, 1985 yılında terör örgütüne üye olmak suçundan 24 yıl ağır hapis cezasına çarptırılmıştı. 
     AİHM, 1990 yılında serbest bırakılan ve davası 1998 yılında tamamlanan Ege'nin duruşmalarının makul bir süreden fazla sürdüğü gerekçesiyle insan hakları ihlali yapıldığına hükmetti. 
     
     ''DOSTANE ÇÖZÜM GEREĞİ 17 BİN AVRO... 
     AİHM'den yapılan açıklamada, Mahmut Keskin isimli vatandaşın açtığı şikayet başvurusunda ise Türkiye'nin ''dostane çözüme'' gittiği bildirildi. 
     Yasadışı DEV-Yol örgütüne üye olduğu gerekçesiyle, 1980 yılında gözaltına alınan ve tutuklu yargılanan Keskin, 1988 yılında 15 yıl hapis cezasına mahkum olmuştu. 
     Türkiye, ''dostane çözüm'' gereği, Keskin'e 17 bin avro ödeyecek. 
     
     İSTİMLAK BEDELLERİNİN GEÇ ÖDENMESİNE CEZA... 
     AİHM'den yapılan açıklamada, Erdoğan Kokol isimli vatandaşın 8 akrabasıyla birlikte yaptığı şikayet başvurusunda ise ''Türkiye'nin, Avrupa İnsan Hakları Sözleşmesi'nin mal ve mülkiyet hakkıyla ilgili 1. protokolünün 1. maddesini ihlal ettiği'' kararı verildi. 
     Türkiye, karar gereği, başvuruda bulunanlara mahkeme masrafı da içinde olmak üzere toplam 50 bin avro ödeyecek. 
     Şikayet başvurusunda bulunanlar, Ankara'da otoyol çalışmaları sırasında istimlak edilen arsaları için ödenen paranın gecikmesinden dolayı mağdur olduklarını iddia etmişlerdi. 
     
</TEXT>
</DOC>
