<DOC>
<DOCNO> 347918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo27.html </URL>
<DATE> 2005/06/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Figo'ya Real Madrid'ten ayrılması için izin verildi... 
</HEADLINE>
<TEXT>

     İspanya'nın dünyaca ünlü kulübü Real Madrid'te forma giyen Portekizli Luis Figo'ya kulüpten ayrılması için izin verildiği bildirildi. 
     Marca gazetesinin verdiği habere göre 32 yaşındaki Luis Figo'ya İspanyol kulüpten ayrılması ve diğer takımlarla transfer görüşmesi yapabilmesi için izin verildiği kaydedildi. 
     Avurupa'da ve dünyada yılın futbolcusu olmayı başarmış Figo, dün Marca gazetesine verdiği demeçte ''Yedek kulübesine alındıktan sonra kulüpten bana karşı yapılanlar hiç doğru değildi. Bana oynamayacağımı hiç söylemediler. Bu benim gururumu gerçekten incitti'' dedi. 
     Real Madrid'in başına Brezilyalı teknik direktör Vanderlei Luxemburgo'nun gelmesinin ardından ilk 11'de şans bulamayan Portekizli yıldızın, Real Madrid ile halen 1 yıllık sözleşmesi bulunduğu ifade edildi. 
     Real Madrid Futbol Direktörü Arrigo Sacchi, ünlü yıldızın takımda kalıp kalmayacağını bilmediğini belirtirken, ''Bizimle halen 1 yıllık sözleşmesi var. Umarım takımda kalır, çünkü o hala dünyanın en iyi futbolcularından biri. Ancak, takımda şu an yaşadığı sıkıntılardan dolayı performansının giderek düşmesi hem onun hem de bizim için kötü olur'' diye konuştu. 
     Real Madrid'e 2000 yılında 56 milyon dolarlık rekor bir transfer ücretiyle katılan Figo, takıma katıldığı yıl ve 2003 yılında lig şampiyonluğu ve 2002 yılında Şampiyonlar Ligi şampiyonluğu sevinci yaşamıştı. 
     Marca gazetesi ayrıca, İtalya'nın Inter takımının, Real Madrid'in Arjantinli yıldız oyuncuları Santiago Solari ve Walter Samuel ile birlikte Luis Figo'nun transferiyle de ilgilendiğini yazdı. 

     
</TEXT>
</DOC>
