<DOC>
<DOCNO> 343641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko15.html </URL>
<DATE> 2005/05/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avea Türk Telekom üzerinde negatif bir değerimiz yok 
</HEADLINE>
<TEXT>

     Avea Genel Müdürü Cahit Paksoy, özelleştirmeyle ilgili Türk Telekom üzerinde negatif bir değerleri olmadığını belirterek, "Satılan bizmişiz gibi aynı spekülasyonlara girmemiz beklenemez. Şirket ortakları Avea’nın yanındadır" dedi. 
     Paksoy, 22 Haziran’da sektördeki ilk yılını dolduracak olan Avea’nın faaliyetlerini ve sektördeki gelişmeleri bir basın toplantısıyla değerlendirdi. 
     Türkiye’nin telekomünikasyon sektöründe Turgut Özal döneminde çok büyük bir hamle yaşadığını kaydeden Paksoy, o dönemde yapılan yatırımların Türkiye’yi bugünlere taşıdığını söyledi. 
     Paksoy, telekomünikasyon sektörünün Türkiye’deki gelişimi hakkında bilgi vererek, Avea’da yaklaşık 10 gün önce sermaye artırımına gidildiğini anımsattı. Sermaye artışı uygulanmasının bir süreç olduğuna işaret eden Paksoy, bilgisi dahilinde ortaklık hisselerinde bir değişiklik olmadığını ifade etti. 
     Paksoy, üç ortaklı Avea’nın yoluna kararlılıkla devam ettiğini kaydederek, "Bir yıl önce bir maya çalınmıştı. Şimdi o maya tutmuş durumda. Şirket ortakları da bu durumdan oldukça memnun" dedi. 
     Pazarda büyük bir gelişme olduğunu vurgulayan Paksoy, "2004’ten itibaren Türkiye’de mobil iletişimin kısmen anlamı değişti. 
     1999-2004 yılları arasında insanların konuşma sürelerinde düşüş 
     gözlendi. Konuşma süresi 2.5 saatten 56 dakikaya inmişti. Bugün ise aylık konuşma ortalama 1 saat 10 dakika kadar" diye konuştu. 
     
     "VERGİLER AŞAĞI ÇEKİLMELİ" 
     Cahit Paksoy, globalleşen dünyada rekabet etmenin önemine işaret ederek, rekabetin olmadığı yere yabancı sermayenin gelmediği görüşünü dile getirdi. Paksoy, "Telekomünikasyondaki, iletişimdeki vergiler bu yüzden çok önemli. Türkiye’nin gelişen ekonomisiyle birlikte vergiler aşağı çekilmeli" dedi. 
     Müşteri profiline göre tarifeler çıkardıklarını belirten Paksoy, "Müşteriye tam oturan elbise dönemi Avea ile geldi. Avea bunu başardı" diye konuştu. 
     Paksoy, Türkiye’de sermayesi ödenmiş en büyük şirket olduklarını ifade ederek, şirket için yapılan harcamaların 8 milyar doları ulaştığını söyledi. 
     "Paraların geriye dönmesi mümkün değil. O yüzden uzun dönemli planlar yapılması lazım" diyen Paksoy, birleşmedeki amacın geleceğe daha iyi bakmak olduğunu ve bunu da başardıklarını kaydetti. 
     Paksoy, Türkiye’deki üç operatörün ülke için birer değer olduğuna işaret ederek, rekabet yaşatılabildiği oranda elde edilecek faydanın yükseleceğini söyledi. Özel sektör olduklarını belirten Paksoy, "Kesinlikle diğer iki operatörü eleştirmiyoruz. Çünkü düzenleyici kurum onlar değil" dedi. 
     
     TÜRK TELEKOM’UN ÖZELLEŞTİRİLMESİ 
     Avea Genel Müdürü Cahit Paksoy, Türk Telekom’un özelleştirilmesine ilişkin bir soru üzerine, Türk Telekom’un özelleştirmesine giren şirketlerin kendilerinin direkt muhatabı olmadığını söyledi. 
     Türk Telekom’un Avea’da yüzde 40’lık paya sahip olduğunu anımsatan Paksoy, "Ticari anlamda bizden talep edilenler karşılanmıştır. Bu özelleştirmeyle, onun için istenip yapmadığımız veya vermediğimiz bir şey yoktur" dedi. 
     Avea kullanılarak Türk Telekom’un değerinin düşürüldüğü yönünde spekülasyonlar bulunduğunun belirtilmesi üzerine Paksoy, Avea’nın Türk Telekom’un değerini artıran bir faktör olduğunu vurguladı. 
     Paksoy, şöyle konuştu "Özelleştirmeyle ilgili bizim negatif bir değerimiz yok. 
     İstenilen bilgileri vermişizdir. Satılan bizmişiz gibi harekette bulunmamız, aynı spekülasyonlara girmemiz beklenemez. Böyle bir şey yapamayız. Şirket ortakları Avea’nın yanındalar, kararlılıkla bu işe devam ediyorlar." Telecom Italia’nın açıklamalarını "İki operatör aynı masada olmaz" şeklinde anladığını kaydeden Paksoy, "Peki sizce olur mu " sorusuna "Olamaz tabii" diye yanıt verdi. 
     
     "AVEA,ORTAKLARIN GÖZBEBEĞİ" 
     Paksoy, ortaklarının tüm pozitif özelliklerini alıp bir potaya koyduklarını belirterek, yurtdışındaki ortaklarından AR-GE konusunda yararlandıklarını, İş Bankası’ndan finansla ilgili en iyi bilgiyi aldıklarını kaydetti. 
     Türk Telekom’un ise ortak servisleri herkese eşit sağlamakla yükümlü olduğunu ifade eden Paksoy, grup sinerjisinin önemine işaret etti. 
     Paksoy, "Avea, ortaklarının gözbebeğidir" diyerek, evlilikte herhangi bir sorun olmadığını söyledi. 
     Aycell ve Aria birleştikten sonra pazarda yüzde 17’lik paya sahip olduklarını belirten Paksoy, 3-4 yıllık sürede pazarın 1 3’ini kontrol etmeyi planladıklarını bildirdi. 
     
</TEXT>
</DOC>
