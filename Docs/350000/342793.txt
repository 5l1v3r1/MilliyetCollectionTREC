<DOC>
<DOCNO> 342793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo17.html </URL>
<DATE> 2005/05/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İkinci Lig A Kategorisi'nde toplu sonuçlar... 
</HEADLINE>
<TEXT>

     İkinci Futbol Ligi A Kategorisi’nde 33. hafta mücadelesi, bugün yapılan maçlarla tamamlandı. 
     İkinci Ligi A Kategorisi’nde son haftaya girilirken, Sivasspor ve Vestel Manisaspor’dan sonra Kayseri Erciyesspor da Birinci Süper Lig’e yükselmeyi garantiledi. 
     Sarıyer, Adanaspor ve Karagümrük Kyoto takımları ise gelecek sezon İkinci Futbol Ligi B Kategorisi’nde mücadele edecek. 
     
     Alınan sonuçlar şöyle 

     Mersin İdmanyurdu-Karşıyaka........................... 2 - 1 . 
     Karagümrük Kyoto-Kayseri Erciyesspor.................. 1 - 4 . 
     Elazığspor-İstanbul Büyükşehir Belediyesi............. 4 - 2 . 
     Mardinspor-Bursaspor.................................. 0 - 0 . 
     Vestel Manisaspor-Kocaelispor......................... 0 - 0 . 
     Antalyaspor-Çanakkale Dardanelspor.................... 2 - 1 . 
     Sarıyer-Sivasspor..................................... 1 - 1 . 
     
     KAYSERİ ERCİYESSPOR’DA BÜYÜK SEVİNÇ... 

     İkinci Futbol Ligi A Kategorisi’nde deplasmanda Karagümrük KYOTO’yu 4-1 yenerek, ligin bitimine 1 maç kala, Birinci Süper Lig’e yükselmeyi garantileyen Kayseri Erciyesspor’da büyük sevinç yaşanıyor. 
     Vefa Stadı’nda yapılan maçın bitiş düdüğüyle birlikte, stadı dolduran yaklaşık 10 bin Kayseri Erciyessporlu futbolsever, gelecek sezon Birinci Süper Lig’de yer alacak olmalarını sevinç gösterileriyle kutladılar. 
     Yöneticiler, teknik heyet ve futbolcular, maç sonrasında büyük sevinç yaşarken, başarılarını taraftarlarla paylaştılar. 
     Şampiyonluk şarkılarının söylendiği maçın ardından, futbolcular saha içinde tur attılar. 
     Teknik direktör Mustafa Uğur, sezon başından bu yana ortaya koydukları performansla bu başarıyı hak ettiklerini vurgulayarak, emeği geçen herkesi kutladı. 
     
     TARAFTARLAR SOKAKLARA DÖKÜLDÜ 

     İkinci Lig A Kategorisi’nde Kayseri Erciyesspor’un deplasmanda Karagümrük Kyoto’yu 4-1 yenerek, Birinci Süper Lig’e çıkmayı garantilemesi, Kayseri’de büyük sevinç yarattı. 
     Kayseri Erciyesspor’un, ligin bitimine 1 hafta kala, İstanbul Vefa Stadı’nda Karagümrük Kyoto’yu 4-1 yenmesinin ardından, Kayseri’de taraftarlar sokaklara döküldü. 
     Kayserispor’un Sakaryaspor ile oynayacağı maç öncesi Atatürk Stadı önünde toplanan Kayserispor ve Kayseri Erciyesspor taraftarları, caddelerde sevinç gösterileri yaptı. Bazı taraftarlar, gruplar halinde Sivas Caddesi ve Cumhuriyet Meydanı çevresinde tezahürat yaparak dolaşırken, bazı taraftarlar da takımlarının bayraklarıyla süsledikleri araçlarıyla caddeleri gezdi. 
     
</TEXT>
</DOC>
