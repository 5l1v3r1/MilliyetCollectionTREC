<DOC>
<DOCNO> 319528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun07.html </URL>
<DATE> 2005/03/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Abdülhamit'in özel eşyaları Paris'te açık artırmaya çıkıyor 
</HEADLINE>
<TEXT>

     Saadet ORUÇ PARİS, DHA 

      SULTAN II. Abdülhamit'in pijamadan el yazmalarına, İttihat belgelerinden tuğralarına kadar çok sayıda özel eşyası Fransa'nın başkenti Paris'te açık artırmaya çıkarılıyor. Abdülhamit'in dördüncü eşi Müşfika Kadın'dan olan altıncı kızı Ayşe Sultan'ın, çoğu elyazması hatıra ve günlüklerden oluşan anıları da aynı açık artırmada koleksiyonculara sunulacak. 
     8 Mart'ta Paris Drouot Müzayede Salonu'nda yapılacak açık artırma öncesi Ayşe Sultan'ın torunu Ayşe Naim, büyükannesinin yazdığı 'Babam Abdülhamid-Sarayından Cezaevine' adlı kitabın elyazmalarını Türkiye'nin Paris Büyükelçisi Uluç Özülker aracılığıyla Topkapı Müzesi'ne hediye edecek. Bunun için 5 Mart tarihinde bir tören düzenlenecek 
     Ayşe Sultan'a ait işlemeler, nakışlar, mendillerin de görücüye çıkacağı açık artırmada ayrıca, Abdülhamit'in 1909'da tahttan indirilişinin ardından, ailesi ve saray çalışanlarından oluşan 30 kişiyle beraber Selanik'te ikamet ettiği Allatini Villası'na ait resimler de satışa çıkacak. Allatini Villası, Selanik'in bankacı ve sanayici Yahudi ailesi Allatini'ler için mimar Vitaliano Poselli tarafından yapılmıştı. 
     HAUTE COUTURE'ÜN GELİŞİMİ Paris'te, Osmanlı Sarayı'na ait bu açık artırmaya, '18. Yüzyılın Sonundan Günümüze Haute Couture'ün Evrimi' adlı bir başka açık artırma da eşlik edecek. Abdülhamit'in eşyalarının satılacağı açık artırmayı düzenleyen Vincent Wapler'in üstlendiği Haute Couture sergi ve müzayedesi 7 Mart'ta yapılacak. 
     Mary Vaudoyer koleksiyonundan yararlanılarak hazırlanan sergide dantel, takı ve şemsiye gibi aksesuarların eşliğiyle 200 yüzyıldır gelişmekte olan Batılı giyim kültürü yansıtılıyor. 
     Sultan Abdülhamit'in kızı Ayşe Sultan'ın torunu Ayşe Nami, 1998 yılında da Abdülhamit'in özel eşyalarını açık artırmaya çıkarmıştı. Kültür Bakanlığı'nın yeterli ödenek ayırmaması nedeniyle Abdülhamit'in 3 mührü özel koleksiyonculara gitmişti. 
     
</TEXT>
</DOC>
