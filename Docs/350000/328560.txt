<DOC>
<DOCNO> 328560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy15.html </URL>
<DATE> 2005/03/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gül AB'nin Türkiye'ye sağladığı yardımları artırmasını bekliyoruz 
</HEADLINE>
<TEXT>

     Dışişleri Bakanı ve Başbakan Vekili Abdullah Gül, ''Türkiye ile AB arasındaki müzakerelerin yürütülmesine ilişkin iç yapılanma çalışmalarının son aşamasına geldiğini'' söyledi. 
     Dünya Bankası ile Dışişleri Bakanlığı'nın Bilkent Otel'de ortaklaşa düzenlediği ''AB Sürecinde Stratejik Liderlik'' konulu toplantıda konuşan Gül, Türkiye'nin AB ile ilişkilerinde 3 Ekim'e kadar geçirilecek dönemi en iyi şekilde değerlendirmeye kararlı olduğunu belirtti. 
     İlk önceliklerinin Türkiye'yi kurumlarıyla birlikte müzakere sürecine hazırlamak olduğunu ifade eden Gül, şunları kaydetti 
     ''Türkiye ile AB arasındaki müzakerelerin yürütülmesine ilişkin iç yapılanma çalışmalarımız son aşamasına gelmiştir. Müzakereleri yürütecek yapılanmada yeni birimler ve kadrolar oluşturmaktan çok, mevcut yapıları değerlendirmeyi amaçlıyoruz. Ülkemiz yıl sonundan önce birkaç müzakere faslına ilişkin tarama sürecini tamamlayarak bu fasıllarda fiili müzakerelere başlamak arzusundadır. Bu talebimiz AB Komisyonu ve 3 Ekim'de AB dönem başkanlığını yürütecek olan İngiltere tarafından olumlu karşılanmıştır.'' Gül, gelecek dönemde Türkiye'deki siyasi reformların yanı sıra özellikle ekonomik ve sosyal alanlarda derin değişikliklerin ve köklü dönüşümlerin günlük hayata daha güçlü yansıyacağı bir süreç yaşanacağını ifade ederek, toplumun her kesiminin bu duruma hazırlıklı olması gerektiğini söyledi. Gül, şöyle devam etti 
     ''Bürokrasimize önemli görevler düşmektedir. Müzakereler döneminde müktesebatın üstlenilmesi, uyarlanması ve uygulanmasında kilit rol ilgili bakanlık ve kuruluşlarımıza düşecektir. Hükümet olarak biz, siyasi irade ve gücümüzle bu zorlu süreçte bürokrasinin yanında olacağız.'' ''AB'nin, Türkiye'ye sağladığı mali ve teknik yardımları, önümüzdeki dönemde esaslı şekilde artırmasını bekliyoruz'' diyen Gül, 2007-2013 mali perspektif döneminde bu beklentinin karşılanacağını ve Türkiye'ye diğer aday ülkelere sağlanan oranda yardım tahsis edileceğini umduğunu söyledi. 
     Gül, şunları kaydetti 
     ''Bir yandan bizden müktesebatın eksiksiz olarak üstlenilmesi ve uygulanması istenirken, diğer taraftan bunun için ihtiyaç duyulan kaynakların tahsisinde duyarlı davranılacağına ve bu konuda diğer aday ülkelerle eşit şekilde muamele göreceğimize inanmak istiyoruz. Üyeliğe hazırlığın ağırlıklı maliyeti tek başına Türkiye'nin omuzlarına yüklenmemelidir.'' Dışişleri Bakanı ve Başbakan Vekili Abdullah Gül, Türkiye'nin AB'ye üyeliğinin hükümetin en öncelikli hedefi olduğunu söyledi. 
     Dünya Bankası ile Dışişleri Bakanlığı'nın Bilkent Otel'de ortaklaşa düzenlediği ''AB Sürecinde Stratejik Liderlik'' konulu toplantıda konuşan Gül, Türkiye ile Dünya Bankası arasında geçmişe dayalı bir ilişki bulunduğunu belirterek, ''birçok alanda somut sonuçları görülen bu yararlı işbirliğinin Türkiye'nin AB katılım sürecinde daha da artarak devam edeceğine inandığını'' kaydetti. 
     AB ile ilişkilerde 17 Aralık sonrasında yeni bir döneme girildiğini ifade eden Gül, ''Türkiye'nin AB'ye üyeliği hükümetimizin en öncelikli hedefidir. AB üyeliği temel politika hedeflerimizden biri olarak belirlememizin nedeni halkımızı her alanda yüksek hayat standartlarına kavuşturmaktır'' dedi. 
     Gül, iktidarda bulundukları sürede Kopenhag siyasi kriterlerini karşılama yönünde hükümetin ''örnek bir kararlılık ve irade'' gösterdiğini kaydederek, bu çerçevede köklü ve kapsamlı reformlara imza atıldığını hatırlattı. Bakan Gül, ''Hükümetimiz döneminde yapılan reformlar hem Türk hem de AB kamuoyu ve siyasi liderleri tarafından sessiz devrim olarak nitelendirilmiş ve takdir edilmiştir'' diye konuştu. 
     17 Aralık zirvesinin, 41 yıllık maziye sahip Türkiye-AB ilişkileri açısından önemine işaret eden Gül, ''17 Aralık zirvesi kararları bir sonuç değil, üyelik hedefimize giden uzun yola açılan giriş kapısıdır. Türkiye olarak bu süreçten olabilecek en büyük faydayı sağlamaya çalışıyoruz'' dedi. 
     
     EKONOMİK GÖSTERGELER 

     ''Demokrasi ve insan hakları alanında erişilen seviyenin Türkiye'ye sınıf atlattığını'' ifade eden Gül, ekonomik alanda da başta doğrudan yabancı yatırımlar olmak üzere birçok alanda üyelik sürecinin yararlarının şimdiden görülmeye başlandığını söyledi. 
     Gül, 2004'te bir önceki yıla göre yüzde 50 oranında artış göstererek 2.5 milyar doları bulan yabancı doğrudan yatırım miktarının bu yıl üyelik müzakerelerinin açılmasıyla birlikte artmasını beklediklerini belirtti. 
     Ekonomideki kırılganlıkları bertaraf etmek için yapısal reformların tamamlanmasına özel önem verdiklerini belirten Gül, şunları kaydetti 
     ''AB ile uyumu hızlandırmak için bu reformları kararlı bir şekilde sürdüreceğiz. Esasen ekonomik kriterler bağlamında AB ile mevcut Gümrük Birliği'nin de etkisiyle AB müktesebatına uyum alanında ileri bir aşamaya varmış durumdayız. Yaptığımız tüm reformlar AB siyasi kriterlerinin karşılanması ve esasen işleyen piyasa ekonomisinin pekiştirilmesi yolunda bir bakıma köprü işlevi de üstlenerek Türkiye-AB bütünleşmesine katkıda bulunmaktadır.'' Türkiye'nin son üç yılda üst üste dikkat çekici ekonomik büyüme gerçekleştirdiğini söyleyen Gül, ''AB'ye katılım öncesi ekonomik program hedefleri doğrultusunda, ekonomik göstergelerimizin AB ortalamasına ulaşmasını ümit etmekteyiz. Bu çerçevede enflasyon oranını 2007 sonunda yüzde 4'e düşürmeyi öngörmekteyiz. Böylece önümüzdeki 3 yıllık dönemde Maastricht kriterlerine enflasyon açısından daha da yaklaşmış olacağız'' diye konuştu. 
     AB kamuoylarının bazılarında Türkiye'nin AB'ye üyeliğine şüpheyle yaklaşanlar olduğunu belirten Gül, ''Biz böylesi dar bir perspektifi benimsemiş olan çevrelere, bundan örneğin on sene sonra ne Türkiye'nin ne de AB'nin bugünkü durumlarını muhafaza edeceklerini hatırlatmaktayız'' dedi. 
     Türkiye'nin AB ile köklü geçmişine işaret eden Gül, şunları kaydetti 
     ''Müzakereler sırasında sanılanın aksine birçok fasılda hızla ilerleme kaydetme kapasitesine sahip olduğumuz görülecektir. Siyasi kriterleri yerine getirmede gösterdiğimiz kararlılığı müzakereler döneminde müktesebatın üstlenilmesi ve uygulanması için de göstereceğimizden kimsenin kuşkusu olmamalıdır. Bunun kolay olmayacağının, fedakarlıklarla dolu yeni bir zihniyet ve yaklaşımı gerektirdiğini biliyoruz. Birçok alanda mevcut alışkanlıkların terk edilmesine ve yeni yöntemlerin benimsenmesine hazırlıklı olmalıyız. AB'ye uyum sürecinin sadece zihniyet değişikliğiyle başarılamayacağının farkındayız.'' AB uygulamalarını hayata geçirmek ve standartları yakalamak için gerekli idari kapasitelerin oluşturulması ve alt yapı yatırımlarının gerçekleşmesinin gerektiğini söyleyen Gül, ''Bunun için de kendi milli kaynaklarımızı seferber etmenin yanı sıra AB'nin sağlayacağı hibe yardımlarından en etkin şekilde faydalanmak için harekete geçmeliyiz'' dedi. 
     Gül, milli bütçe ve AB yardımlarının yanı sıra başvurulabilecek bir üçüncü kaynağın uluslararası kuruluşlar, özellikle Avrupa Yatırım Bankası, Dünya Bankası, Avrupa İmar ve Kalkınma Bankası gibi altyapı yatırımlarına elverişli şartlarda kredi sağlayan yatırım banka imkanları olduğunu söyledi. 
     Bu çerçevede ihtiyaçlara uygun proje geliştirme ve uygulama kapasitesinin süratle artırılması gerektiğini belirten Gül, bu alanda AB'nin yanı sıra Dünya Bankası'nın gerekli teknik yardımı sağlamaya hazır olduğunu kaydetti. 
     Bu süreçte ilgili bakanlık ve kuruluşlar arasında koordinasyon ve işbirliğinin daha önem kazanacağına dikkat çeken Gül, ''Bürokrasinin üstlendiği görevlerin bilinci ve sorumluluğu içinde dar görüşlü kurumsal çıkarların ötesinde, ülkenin gerçek menfaatlerini ön planda tutması ve buna göre hareket etmesi, üyelik hedefine ulaşmamızı kolaylaştıracaktır. Bir takım ruhuyla hareket edilmesi, müzakere sürecinin sorunsuz ilerlemesinde ve ülke pozisyonlarımızı ortaya koymada büyük etkinlik sağlayacaktır. 
     
</TEXT>
</DOC>
