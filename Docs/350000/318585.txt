<DOC>
<DOCNO> 318585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo03.html </URL>
<DATE> 2005/02/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Son Türk takımı da Avrupa Kupaları’ndan elendi... 
</HEADLINE>
<TEXT>

     Son Türk takımı da Avrupa Kupaları’ndan elendi... Bu durumda gelecek yıl şampiyon olan takım bile ön eleme oynayacak. 
     
     Herşey değişti... 

     Real Zaragoza yenilgisi, sadece Fenerbahçe’nin UEFA Kupası’na veda etmesine neden olmadı. Türkiye’nin sıralamasını da önemli ölçüde etkileyen bu karşılaşma sonunda hiç istemediğimiz bir durumla karşı karşıya kaldık. İskoçya ve Belçika’nın gerisinde kalan Türkiye, ön eleme kabusu yaşayacak. Bu sezon sonunda şampiyon olacak takım bile, Devler Ligi’ne girebilmek için ön eleme maçı oynamak zorunda kalacak. 
     
     11. sırada kaldık 

     İspanyol takımlarına karşı hiçbir başarı elde edemeyen Fenerbahçe aldığı mağlubiyetle Türkiye’nin klasmanda yerinde saymasına neden oldu. 11. durumda bulunan Türkiye, 9’ncu sıradaki Belçika ve 10. durumdaki İskoçya’yı geçemedi. Türkiye’nin kaderini yakından ilgilendiren bu karşılaşmada, Sarı-Lacivertliler’in aldığı yenilgi Avrupa Kupaları’na katılma mücadelesi veren takımları da fazlasıyla üzdü. 
     
</TEXT>
</DOC>
