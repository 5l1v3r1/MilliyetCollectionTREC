<DOC>
<DOCNO> 328799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yasam/axyas01.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'a nazır 'Saklıköy' 
</HEADLINE>
<TEXT>


Bakla, domates, biber, karalahana ekili tarlalardan yükselen kesif bir toprak kokusu, horoz ötüşleri, ördek sesleri... Tüm bunlar İstanbul'da... Hem de Boğaz' manzaralı, 'gerçek' bir köyde 

Ümran Avcı 

İstanbul'un trafiğinde, otomobil klaksonlarının yarattığı stres içinde, hıncahınç insan kalabalığında, beton yığınlarının arasında giderken, bütün bu saydıklarımızdan izole bir hayatın sürdüğü mahalle var. 'Saklıköy' desek abartmış olmayız Çengelköy Emek Mahallesi'ni anlatırken... 
Burası Kuleli Askeri Lisesi'nin arkasında 400 haneli bir mahalle. Tavuğu, horozu, ördeğiyle, ekili topraklarıyla Boğaz manzaralı bir köy hayatı saklı burada. 

Kuş sesleri... 
Mahalleye girdiğinizde kuş cıvıltıları, kesif bir toprak kokusu, horozların zamansız ötüşü ve ördek sesleri sizi karşılayan. Sundurmalarında boşalan teneke kutulara dikilmiş çiçekleriyle tek katlı bahçeli evler görünüyor ardından. Doğanın sesine bir süre sonra Kuleli Askeri Lisesi öğrencilerinin gür çıkan marş sesleri karışıveriyor. 

Çivi çakamazsınız 
Beşinci kuşak olarak Emek Mahallesi'nde yaşayan ve doğduğu evde bugün muhtarlık yapan Nevzat Obay, saklıköyün tarihçesini anlatıyor 
"1947'de Kuleli Askeri Lisesi, Konya Akşehir'den buraya gelince, okulun müstahdemleri ve diğer çalışanları bu mahallede önce çadırlar kurmuşlar, ardından da kerpiçten evler yapmışlar. Bugün 400 hanesi var. 1981'de çıkan yasayla ev sahiplerine tapu tahsis belgesi verildi. 123 bin 975 metrekarelik bu alan Boğaziçi öngörünümünde ve Boğaziçi İmar Müdürlüğü'ne bağlı. Çatınız aksa bir çivi çakamıyorsunuz." 

Çoğu emekli 
Rumlar döneminde taşocağı olan mahalle, buraya yerleşen sakinleri sayesinde yeşil bir cennet haline gelmiş. Mahallenin yüzde 80'i Kastamonu Taşköprü'den. Uzaktan da olsa birbirleriyle akraba hemen hepsi. Tamamına yakını emekli. Bahçelerinde dut, ceviz, elma, vişne ve kızılcık ağaçları, topraklarında bakla, domates, karalahana, biber ekili. Kümeslerinde küçükbaş hayvanları var. 
Kısacası kuş sesleriyle uyuyup kuş sesleriyle uyanılıyor burada. Merak edip de ziyaret ederseniz, hele bir de geceyse ve bir ışık görürseniz aniden, irkilmeyin sakın. Ateşböcekleridir bu kez sizi ziyaret sonrası uğurlayan... 

</TEXT>
</DOC>
