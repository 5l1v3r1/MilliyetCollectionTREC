<DOC>
<DOCNO> 311893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/axspo01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalk ayağa Süreyya 
</HEADLINE>
<TEXT>


Profesyonelce yaşamın kapılarını aralamak yerine, kılavuzların peşine takılan atletimiz, IAAF'ın antidoping seminerlerine katılır, uzmanları "fair" olduğuna inandırırsa, 2006 Avrupa Atletizm Şampiyonası'na katılabilir 

MİLLİYET HABER YORUM - FUAT ERCAN 


Bir dünya atleti olma şansı ve fırsatı yakalamışken "kargaların kılavuzluğunda" sürekli yanlış yollara sapmak, narsizmin kucağında hocası ve eşi Yücel Kop ile birlikte "Biz biliriz" i oynayıp dış dünyaya kapanmaktır Süreyya Ayhan'ın bugün yaşadıklarının temel nedeni... 
Bir atlet için ulaşılabilmesi çok zor noktaya geldikten sonra "profesyonelce" yaşamın kapılarını aralamak yerine, inatla "kılavuzların" peşine takılıp "amatörce" yaşamayı tercih etmesi açmıştır bu belaları başına. 
Allah vergisi yeteneğiyle hiçbir teknik - taktik yardım almaksızın Avrupa şampiyonluğu ve Dünya ikinciliğine ulaşmış elit bir sporcu olarak şiddetle fizyoterapist, mentor, kondisyoner ve çok iyi bir çalıştırıcıya ihtiyacı olmasına rağmen o, tüm bu özelliklere sahip, özel bir insan olduğuna inandığı eşi ve hocası Yücel Kop'un peşine takılmıştır. 

Heba edilen yıllar 
"Karga" kılavuzları da sürekli yanıltmıştır Süreyya'yı.. Dönemin Atletizm Federasyonu Başkanı Mehmet Yurdadön, 6 Ağustos 2004'te IAAF'tan Dünya Atletizm Birliği gelen Süreyya ile ilgili iddiaların yer aldığı mektubun gereğini yapıp hemen "tedbir" koydurmamış, "Onu nasıl kurtaracağımı herkes görecek" kahramanlığına soyunup bir sezonun heba olmasına yol açmıştır. Olayın ortaya çıkmasıyla psikolojik travma geçiren Ayhan'ın 2004 yazında yarışamayacağı gerçeği apaçık ortada iken "boş sözlerle" zaman kaybedilmiş, Ayhan'ın 2006 Ağustos'unun ikinci yarısında yapılacak Avrupa Şampiyonası'na katılma şansı "güme" gitmiştir. 
Dünyada birçok ünlü atletin menajeri olmasına rağmen inatla doğru yolu göstermeyen bir başka "kılavuz" da Hollandalı Jos Hermes'tir Süreyya Ayhan'ın yaşamında. Olayların ortaya çıkmasıyla acilen yapılması gerekenlerin yerine o da sadece zaman kaybetmeye yarayacak "boş laflar" etmiş, gereksiz tehditler savurmuştur. 
Sonuçta Süreyya Ayhan'a "tedbir" , beklemekten sıkılan IAAF'tan gelmiş, 1 Ekim 2004 tarihli ikinci uyarı mektubuyla olayın bir an önce sonuca bağlanması isteği yürürlüğe girmiştir. GSGM Ceza Kurulu da iki yıllık ceza kararını verirken zorunlu olarak bu tarihi dikkate almıştır. 
Bu ne demektir Süreyya Ayhan 2006'nın 1 Ekim'ine kadar hiçbir yarışa katılamayacak olması... Beceriksizlik ve "Ben bilirimcilik" yüzünden 2004'ün ardından sadece 2005'in değil, 2006'nın da heba edildiği, bu uğurda bir dünya yıldızının feda edildiği açıkça görülmektedir. Hazır olması halinde ilk yarışına 2-4 Mart 2007'de katılabileceği düşünülürse, koskoca 3.5 yılın yok edilmesi, sadece Süreyya'nın değil, Türk sporunun da tarihinden en parlak sayfaların çalınmasıdır karşı karşıya kaldığımız durum... 

Yenilenmesi gerek 
Süreyya Ayhan maalesef tükenmenin, yok olma sürecinin içindedir artık.. 
O süreçten kurtulması, hem insan, hem sporcu olarak yeniden "hayata dönmesi" için her şeyden önce "kargalardan kurtulmasına" aklın, felsefenin, doğru projelerin tasarlanıp uygulanmasına bağlıdır. Anlaşıldı ki Süreyya'ya yeni rehberler, yardımcılar, antrenörler gerekiyor... Buna karar verecek olan da kendisidir. 
IAAF'in antidoping seminerlerine katılır, Uluslararası Atletizm Federasyonu uzmanlarını yeniden "fair" olduğu konusunda ikna edebilirse, cezası kısalır ve 2006 Avrupa Atletizm Şampiyonası'na katılabilir. İngiliz 400 metre koşucusu Mark Richardson, IAAF yönetmeliklerinin "istisnai haller " 60.8 maddesinin açtığı yoldan yeniden pistlere dönebilmiştir 2001 . 
Süreyya, ceza şokundan acilen çıkmalı ve pistlere dönüş programına geçmelidir acilen... IAAF, cezasının bir bölümünü çekmiş, nedamet göstermiş ve doğru yolu seçmiş bir dünya atletinden vazgeçemez. Bunu unutmayalım. 
Onun atletizme, bizim de Süreyya'ya ihtiyacımız var... 

"Hukuku bilmiyorlar" 

CAS'tan açıklama 
ULUSLARARASI Spor Mahkemesi'nin CAS Türk üyesi Kısmet Erkiner, daha önce yaptığı açıklamada, Süreyya Ayhan'ın kendilerine başvurmasının bir anlamı olmayacağını belirtmişti. Erkiner, Ayhan'ın aldığı iki yıllık cezanın ardından verdiği demeçte de "Süreyya Ayhan olayında savunma yapanlar da, kararı verenler de spor hukukunu iyi bilmiyor. Eğer uluslararası düzeyde bilgiye sahip olsalardı, daha farklı bir karar verilebilirdi" dedi. 


</TEXT>
</DOC>
