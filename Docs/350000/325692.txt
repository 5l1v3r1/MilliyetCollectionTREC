<DOC>
<DOCNO> 325692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas17.html </URL>
<DATE> 2005/03/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Koku verici maddeler sağlığımızı tehdit ediyor .. 
</HEADLINE>
<TEXT>

     Ev temizlik ürünlerinden parfüme, plastikten ilaçlara, yiyecek ve içeceklere kadar pek çok üründe bulunan 5 binin üzerindeki koku verici madde, göz, burun ve boğaz tahrişinden solunum ve merkezi sinir sistemi depresyonuna, kas kasılma bozukluklarından baş ağrısı, bulantı, kusma, baş dönmesi ve depresyona kadar birçok hastalığa neden oluyor. 
     İstanbul Üniversitesi İÜ Cerrahpaşa Tıp Fakültesi öğretim üyesi Prof. Dr. Ahmet Rasim Küçükusta, AA muhabirine yaptığı açıklamada, son yıllarda giderek hayatın her alanına giren koku ve parfümlerin, sağlığı olumsuz yönde etkilediğini söyledi. 
     Prof. Dr. Küçükusta, ev temizlik ürünleri, parfüm, çamaşır temizlik ürünleri, kırtasiye, plastik, ilaçlar, yiyecek ve içeceklerde 5 binden fazla koku verici madde bulunduğuna dikkat çekerek, bu kokuların kimyasal formüllerinin de ''ticari sır'' kapsamına girdiği için çoğu zaman ürünlerin üzerinde yer almadığını belirtti. 
     Prof. Dr. Ahmet Rasim Küçükusta, şunları kaydetti 
     ''Kokular vücudumuza solunum, ağız veya deri yoluyla girerek başta akciğerlerimiz olmak üzere deri, burun, göz ve beynimizi etkiler. Kokuların çoğu solunum sistemi için tahriş edici özelliği olan uçucu organik bileşiklerdir. Astımlı hastalarda öksürük, hırıltılı solunum ve nefes darlığına neden olur. Bazı kokular burun tıkanıklığı, sinüzit, öksürük, boğaz ağrısı ve göğüste sıkışma hissi de yaratabilir. 
     Araştırmalar, kokuların kalp, dolaşım ve beynin elektrik aktivitesi üzerine de etkileri olduğunu ortaya koymuştur. Bunlar baş ağrısı, konsantrasyon bozukluğu, yorgunluk ve uyuşukluk gibi şikayetlere neden olur. 
     Kokuların en çok etkilediği organ ise derimiz. Kaşıntı, kabartı, egzama bunların başlıcaları. Kokular gözlerde sulanma, kaşıntı ve kızarmalara yol açabilir.'' 
     
     KOKULAR VE NEDEN OLDUKLARI 
     Kokularda kullanılan kimyasal maddelerin yüzde 90'ının petrolden üretilen sentetik maddeler olduğuna işaret eden Prof. Dr. Küçükusta, bunların başlıcaları ve neden oldukları sorunları şöyle anlattı 
     ''Aseton kolonya, deterjan ve ağız yıkama suları, oje çıkartıcısı olarak kullanılır. Solunum yoluyla alındığında, hafif baş dönmesi, bulantı, koordinasyon bozukluğu, uyuşukluk gibi belirtilere yol açar. Göz, burun, boğaz ve deriyi tahriş edebilir. 
     Alpha-Pinene sıvı sabun, kolonya, parfüm, deodorant, oda spreyi ve ağız yıkama sularında bulunur. Deri, göz ve mukozaları tahriş eder. 
     Alpha-Terpineol parfüm, kolonya, çamaşır temizlik ürünleri, ağartıcılar, yumuşatıcılar, vazelin losyonlar, saç spreyleri, sabun, tıraş losyonları ve deodorantlarda bulunur. Burun, göz ve boğaz için tahriş edici etkisi yanında baş ağrısı, solunum ve merkezi sinir sistemi depresyonu, kas kasılma bozuklukları ve aşırı irritabilite yapıcı etkileri vardır. 
     Benzyl acetate parfüm, kolonya, şampuan, yumuşatıcı, oda spreyleri, diş yıkama sıvıları, sabun, saç spreyi, tıraş losyonları ve deodorantlarda bulunur. Deriyi, gözleri ve solunum yollarını tahriş eder. 
     Benzyl Alcohol parfüm, kolonya, sabun şampuan, oje çıkarıcı, oda spreyleri, deterjan ve deodorantlarda bulunur. Üst solunum yollarını tahriş eder. Ayrıca, baş ağrısı, bulantı, kusma, baş dönmesi ve tansiyon düşüklüğüne neden olabilir. 
     Benzaldehyde parfüm, kolonya, saç spreyi, ağartıcılar, deodorant, deterjanlar, tıraş sabunu, şampuan gibi ürünlerde bulunur. Ağız, boğaz, göz, deri, akciğerler ile mide ve bağırsaklar için tahriş edicidir. Bulantı, karın ağrısı, depresyon ve temas dermatiti yapabilir. 
     Camphor parfüm, tıraş sabunu, tırnak cilaları, yumuşatıcılar, oda spreylerinde vardır. Göz, burun ve boğazı tahriş eder. Buharının solunması baş dönmesi, bulantı, kas seğirmesi ve konvülziyona yol açabilir. 
     Ethanol parfüm, saç spreyi, şampuan, diş yıkama sıvıları, çamaşır deterjanları, tıraş sabunu, sabun, ojelerde bulunur. Yorgunluk ve üst solunum yolları tahrişine neden olabilir. 
     Ethyl Acetate tıraş losyonları, kolonya, parfüm, şampuan, tırnak boyaları, diş yıkama sıvılarında bulunur. Göz, damak ve solunum sistemi için tahriş edicidir. Uzun süre kullanıldığında deride kuruma ve çatlamalara yol açabilir. 
     G-Terpinene kolonya, parfüm, sabun, tıraş kremi, deodorant ve oda spreylerinde bulunur. Astıma neden olabilir ve merkezi sinir sistemi hastalıklarına neden olabilir. 
     Limonene parfüm, kolonya, dezenfektan spreyler, tıraş kremi, deodorant, tırnak boyası ve oje çıkarıcılarda bulunur. Göz ve burun boğazda tahrişlere ve deride alerjiye yol açabilir. 
     Linalool parfüm, kolonya, sabun, şampuan, el losyonu, oje çıkarıcı, saç spreyi, çamaşır deterjanları, tıraş sabunu ve yumuşatıcılarda bulunur. Uyku, depresyon ve solunum problemlerine neden olur. Ayrıca arıları çeken bir koku olduğundan arı sokması ihtimalini artırır.'' 
     
</TEXT>
</DOC>
