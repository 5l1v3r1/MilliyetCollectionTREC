<DOC>
<DOCNO> 319287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy13.html </URL>
<DATE> 2005/02/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İçişleri Bakanı Aksu'dan Çiçek'e yanıt Polis mazeret aramıyor 
</HEADLINE>
<TEXT>

     İçişleri Bakanı Abdülkadir Aksu, çıkarılan yasaların reform niteliğinde köklü değişiklikler ile uygulayıcılar için tereddütler yaratabildiğini belirterek, ''Güvenlik kuvvetlerimizin çabası mazeret arayışı değil, hizmeti en iyi şekilde yapma arayışıdır'' dedi. 
     Sivil Savunma Genel Müdürlüğü'nün 46. kuruluş yıldönümü dolayısıyla kurumda düzenlenen törene katılan Aksu, çıkışta gazetecilerin sorularını yanıtladı. 
     Aksu, Adalet Bakanı Cemil Çiçek'in, yeni Ceza Yasası ile ilgili olarak, ''Mazeret üretmek yerine yasaların öngördüğü şekilde çalışmayı deneyin'' şeklindeki açıklamasını hatırlatan basın mensuplarına, ''Güvenlik güçlerimiz, aziz milletimize daha iyi nasıl hizmet edebiliriz gayreti içerisindedir. Bu çaba, bu gayret mazeret arayışı değil, hizmeti en iyi şekilde yapma arayışıdır'' yanıtını verdi. 
     Reform niteliğinde köklü değişiklikler yapan her yeni yasa ile ilgili uygulayıcılar bakımından bir takım tereddütler olabileceğini ifade eden Aksu, bu tereddütlerin ilgili bakanlıklar tarafından genelgeler, hizmet için eğitim ve seminer çalışmaları ile giderilebileceğini söyledi. İki grup halinde Ankara'ya toplanan emniyet müdürlerine, mesleki çalışmalarla birlikte AB ile ilgili çalışmalar ve yeni yasalarla ilgili açıklamalarda bulunduklarını belirten Aksu, şunları kaydetti 
     ''Mazeret değil tereddütlerin giderilmesi konusunda biz de gayret gösteriyoruz. Öyle zannediyorum ki Adalet Bakanlığımız da yeni yasalarla ilgili tereddütler var ise gidermek için seminerler hazırlayacaktır. 
     Bütün bu tereddütlerin, bu arayışların amacı bu hizmeti en iyi şekilde yapmaktır. Yani güvenlik güçlerimiz, aziz milletimize daha iyi nasıl hizmet edebilir, onların huzur ve güvenini nasıl en iyi şekilde en üst düzeyde sağlarız, bu çaba bu gayret onunla ilgilidir. 
     Güvenlik kuvvetlerimizin çabası mazeret arayışı değil, hizmeti en iyi şekilde yapma arayışıdır.'' Abdülkadir Aksu, sokak çocukları ile ilgili yapılan çalışmalara ilişkin soru üzerine, TBMM Sokak Çocukları Araştırma Komisyonu'nun hazırladığı raporun kendilerine henüz gelmediğini belirterek, konu üzerinde hassasiyetle durduklarını söyledi. 

     
</TEXT>
</DOC>
