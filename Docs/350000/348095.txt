<DOC>
<DOCNO> 348095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo05.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsimsiz kahramanlar 
</HEADLINE>
<TEXT>


Milan - Liverpool Şampiyonlar Ligi finalinin perde arkasına son verirken, bir yıl boyunca canlarını dişlerine takanları hatırlamamak haksızlık olurdu. Çünkü onlar, övgünün tam ortasında yer alması gereken kişilerdi 

Kırmızı gecenin öyküsü Halil ÖZER 


Finalin ardında birçok gizli kalan gerçek var. Ancak bunların hiçbiri, bu işte bir yıldır çalışan beş - on kişi kadar önemli değil. Elbette İstanbul Belediyesi'nin katkıları unutulmaz. Ancak bu işleri koordine edecek, uygulamaya koyacak insanlar herkesten önemli. Bu bölümde de biraz onların hakkını vermek istedim. 
Başta Sami Çölgeçen ile Metin Kazancıoğlu. Onların sinir katsayısının bugün ne durumda olduğunu kesinlikle bilmiyorum. Ancak bir yıl boyunca her ikisi de, proje lideri olarak uğraştıkları bürokrasi sorunlarından ve UEFA baskılarından sonra bugün h l ayakta durabiliyorlarsa, mutlaka psikolojik olarak araştırılmaları gerekir. Dayanıklılığın sınırının bu kadar aşılmasını kim izah edecek bilmiyorum. Çölgeçen bir ara o kadar daraldı ki, işi bırakmak istedi. Ancak UEFA engel oldu. Sıkıntılı toplantılarda hep araya girerek muhteşem İngilizceyle gerginliği yumuşatan isim oldu. Metin Kazancıoğlu ise bu işe kendisini tam olarak adayan isimdi. Bir ara, o da panik atak geçirdi. Ancak federasyon iç işlerini ve bu tip organizasyonları yakından bildiği için "problem çözenlerin" başında geliyordu. Kendisini çok iyi tanımama rağmen onun bu yeteneklerini asla tahmin edememiştim. UEFA neredeyse onu şeref madalyası ile onurlandıracaktı. Kimbilir belki de bu madalyayı verecektir. 

Canaydın biliyor mu 
Gelelim diğer ekibe. Yeşim Toroslu. Kendisi Galatasaray'da çalışmaktadır. Hepimize güven veren bir isimdi. Eğer bundan sonra böyle bir organizasyon olursa tek başına bu işi yönetebilecek yetenekte olduğunu kanıtladı. Bütün maç organizasyonu, bilet işleri, otoparklar hepsi ona aitti. Ama birlikte mücadele ettiği, gözü dönmüş şekilde çalışan, yanındaki cengaver Emrah Tok ile birlikte hepsini başardı. Acaba Galatasaray Kulübü Başkanı Özhan Canaydın, yanında böyle bir kişi çalıştığının farkında mı, çok merak ediyorum. 
Bütün finalin ulaşım ve maçtan bir gün önce yapılacak olan partinin sorumluları Oya Fanuscu ve Dolunay Karaca. Bir yıl boyunca kapalı kapılar ardında UEFA'daki aynı işi yapan sorumlularla yaptıkları çığlık çığlığa kavgalar insanın kulağından hiç gitmiyor. Önceleri bu tartışmalar onları bayağı yıldırdı. Dolunay zaman zaman ağlama krizleri içine girdi. Bilmem kaç kere istifa etti. Ama sakinleşince geri döndü. Oya Fanuscu hep soğukkanlılığını sürdürdü. Kendisi bilmez belki ama, başlangıçta UEFA onu istemedi. Ancak son gördüğümde UEFA neredeyse Fanuscu'nun önünde tapınacaktı. 
Ve stadın teknik ve özellikle telekom işlerini çözen Alpaslan Kavas. Bugün bile h l uykusunda internet bağlantısı, telefon hatlarını ya da fiber kabloları gördüğüne eminim. Ağzında hiç bitmeyen sigarası, cin gibi gözleri ile oralarda dolaşması özellikle biz medyacılara büyük güven verdi. Ve 1000 gazetecinin teki bile bugün iletişim konusunda şikayette bulunmadı. 

Hepsi sihirbaz 
Şehir süslemelerinde ve reklam kampanyalarından sorumlu Can Bodur, para işlerini üstlenen, bizi bazen yıldıran, ancak kendisine her zaman hak verdiğimiz Gülseren Yarıcı, bugün halen nasıl güldüğüne hayret ettiğim, Proser, yani güvenlik sorumlusu Bora Esenler ve tabii ki stadı avucunun içi gibi bilen Güven Şahin. Stadı baştan aşağıya değiştiren Nejat Köklü. İnşaatlar için son ana kadar çırpınan Murat Güner ve tonlarca kablonun geçmesini kolaylaştıran Orhan Turan. Ve bundan böyle Microsoft'ta çalışması gereken Güven Şahin'in yardımcısı Aybars Canbay'ı da asla unutmamak gerekir. 
Bir de medyada benimle çalışan Fatih Kuşcu ve Harun Muslu. Bugün bile telefonla beni aradıkları zaman seslerindeki yorgunluğu hissedebiliyorum. Ve tabii ki bu isimlerin arkasında hep dik durmasını bilen, destek olan Şenes Erzik, Levent Bıçakcı ve Serdar Güzelaydın'ı da asla unutmamak gerekir. 
Yıllardır gazetecilik yapan benim için müthiş bir deneyim oldu. Elbette bu finali sonradan çıkan çatlak seslere rağmen asla unutmayacağım. Ancak bir yıl boyunca birlikte çalıştığım bu eşsiz insanlar hiç kimse tarafından asla unutulmamalı. Ve umarım hiç birisinin sonu Güven Şahin gibi olmaz. Hepsi hakkı olan yerlere gelir. Ben bundan böyle bu finalde çalıştım diye değil, "Ben de bu insanların arasındaydım" diyerek gururlanacağım. 

Telsiz konuşmaları 

Son günlerde işlerin yoğunluğundan birçok kez telsizlere yanıt verilemiyordu. Bunda da sıkıntıyı en çok Sami Çölgeçen duyuyordu. 
"Çocuklar oradı mısınız. Ben Sami abiniz. Ben Sami. Sami ben. Neredesiniz Kardeşim ses versenize ben Sami" 
Maçtan bir gün önce maçı yayınlayacak olan TIR'lar Belçika'dan henüz gelmiş. Medyada Harun Muslu arıyor, ama bulamıyor. 
"Halil abi TIR'lar kayıp. Bulamıyorum." 
"Nasıl yani. Oğlum, koca TIR kaybolur mu 
"Vallahi yok". 
O sırada Emrah Tok arabayla TIR'ların önünden geçiyor ve anons ediyor. 
"Harun elli metre geriye git. Önce sağa bak. Sonra sola. Hepsi orada. Seni bekliyor". 
"Tamam buldum." 
Stadın müdür yardımcısı Güven Şahin güvenlik sorumlusu Bora Esenler'i arıyor. Ama işi acil. Yanıt yok. 
"Bora bey, ben Güven". Ses yok. "Bora bey ben Güven". Yine ses yok. "Bora bey Allah belanı versin." Yine ses yok. Sonradan Güven özür diledi, ama Bora "Olur böyle şeyler" diyerek konuyu kapattı. 
Bu kez Metin Kazancıoğlu'dan bir anons. Anfitiyatroda bir toplantı var, onu belirtecek. 
"Tüm liderlere. Biraz sonra anfide tiyatro var tamam". Kısa bir sessizlikten sonra Metin bey tekrar telsiz de 
"Arkadaşlar pardon. Anfitiyatroda toplantı var". 


</TEXT>
</DOC>
