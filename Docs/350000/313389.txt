<DOC>
<DOCNO> 313389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun07.html </URL>
<DATE> 2005/02/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Orta Doğu' da yeni bir başlangıç mı 
</HEADLINE>
<TEXT>

     BBC 

      İngiliz Independent gazetesi bugünkü manşetinde "Arafat gitti, Amerika'nın tavrı değişti. Bugün İsrailliler ve Filistinliler dört yıllık savaştan sonra ateşkes ilan edecek" diyor ve "Gerçekten Orta Doğu için yeni bir başlangıç mı " diye soruyor. 
     Gazetenin bu sorusuna farklı kesimlerden İsrailli ve Filistinliler yanıt veriyor. Kardeşi öldürülen bir Filistinli kadın, herşeyin Amerika'nın İsrail'e baskı yapmasına bağlı olduğunu söylüyor. 
     Bir Hamas yetkilisi, yol haritası olarak bilinen barış planında İsrail'i durduracak hiçbir önlem olmadığından yakınıyor. Bir Filistinli politikacı ise "Şaron ve Bush'la barış olmaz" diyor. 
     
     SORUNU TANRI ÇÖZECEK 
     Gazetede görüşleri yer alan bir İsrailli Yahudi yerleşimci, geçmişteki düş kırıklıklarının tekrarlanabileceğini belirterek çözümün Filistinlilerin demokratikleşmesinden geçtiğini öne sürüyor. Aşırı dinci bir İsrailli ise "Müzakerelerle bu iş olmaz, sorunu Tanrı çözecek" diyor. 
     
     NİHAYET BİR BARIŞ PENCERESİ AÇILDI 
     Independent, bu cevapların ardından başyazısında "Nihayet şimdi bir barış penceresi açıldı" yorumunu yapıyor. 
     Başyazıda özetle şöyle deniyor 
     "İyimser havaya rağmen, Orta Doğu krizinin temel taşlarını oluşturan konular, sınırlar, Yahudi yerleşimleri, Kudus'ün statüsü ve Filistinli mültecilerin geri dönüş hakkı gibi sorunlar çözüm bekliyor. Yani asıl barış süreci yeni başlıyor." 
     
</TEXT>
</DOC>
