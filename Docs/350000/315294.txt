<DOC>
<DOCNO> 315294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yasam/axyas01.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhanet, kansere davetiye çıkarıyor 
</HEADLINE>
<TEXT>


Jinekolojik kanser türleri içinde dünyada en yaygın görüleni rahim ağzı kanseri. Ve bu kansere yol açan en önemli nedenlerden biri çokeşlilik 

Jinekolojik kanserler - Ayşegül Aydoğan 

Kadın üreme organları kanserleri olarak tanımlanan 'jinekolojik kanserler', ortalama 50'li yaşlarda ortaya çıkıyor. Tarama ve testleri düzenli yaptırmak, tekeşli yaşamak hayat kurtarıyor. Amerikan Kanser Derneği, 2005'te, ABD'de 211 bin meme kanseri, 10 bin 370 rahim ağzı kanseri, 40 bin 880 rahim kanseri, 22 bin 220 yumurtalık kanseri, 5 bin 900 vulva - vajen kanseri gelişeceğini ve bu hastalıklardan dolayı 69 bin kadının öleceğini tahmin ediyor. Cerrahpaşa Tıp Fakültesi'nde sadece jinekolojik kanser ameliyatları ve kemoterapilerinin yapıldığı Jinekolojik Onkoloji Bilim Dalı'nın öğretim üyelerinden Prof. Dr. Tugan Beşe, konuyla ilgili sorularımızı yanıtladı... 
Jinekolojik kanserler kaç başlık altında toplanıyor 
Kadın üreme organlardan kaynaklanan kanserler sırasıyla rahim ağzı serviks kanseri, rahim uterus kanseri, yumurtalık over kanseri, dış genital organ vulva ve vajen kanserleridir. Meme kanserinin teşhisi aşamasında kadın doğum hekimlerine büyük görev düşüyor. Muayene ve 40 yaşından sonra yılda bir kez yapılacak olan mamografi taramasıyla, meme kanseri çok erken yakalanabilir. 

Sigara içen risk altında 
Görülme sıklığı nedir 
Dünyada en çok rahim ağzı kanseri görülür. Bunu rahim, yumurtalık ve vulva- vajen kanserleri izler. 

Kimler risk altında 
Rahim kanseri için, geç yaşta 52'den büyük menopoza girme, şişmanlık, polikistik over hastalığı, menopozda sadece östrojen ilacı kullanmak, doğurmamak, önemli risk faktörleri. Rahim ağzı ve vulva kanseri için de HPV, kadın veya partneri-nin çokeşli olması, sigara içmek. Yumurtalık kanseri için ise, ailede yumurtalık veya meme kanseri bulunması ve kısırlık risk yaratan durumlar. 

Hangi yaşta hangi tetkik yapılmalı 

Meme 40 yaşından sonra yılda bir kez mamografi. 
Rahim 40 - 45'ten sonra yılda bir kez jinekolojik muayane ve ultrason. 
Yumurtalık Yılda bir kez jinekolojik muayene. 
Rahim ağzı Cinsellik başlar başlamaz, yılda bir kez smear testi. 
Vulva Belli aralıklarla jinekolojik muayene. 

EN ÖNEMLİ BELİRTİLER NELER 
Karında şişlik ve ağrı varsa dikkat 

Jinekolojik kanserlerin belirtileri nelerdir 
Yumurtalık kanseri küçükken bir şik yet oluşturmaz. Ancak, muayene ve ultrasonografi sırasında yakalanabilir. Karın içerisine yayılmış yumurtalık kanserleri ise karında şişkinlik, ele gelen kitle hissi, ağrı yapabilir, bazen de vajinal kanamaya neden olabilir. Küçük boyuttaki rahim ağzı kanseri de belirti vermez. Smear testi ve kolposkop incelemesi sonucu tanı koyulabilir. Ancak ilerlemiş serviks kanserlerinde lekelenme tarzında akıntı, koku, vajinal kanama gözlenebilir. Rahim kanserleri ise adet düzensizliği yapar. Menopoza girmiş bir kadında vajinal kanama görülürse, bu durum rahim kanserinin belirtisi olabilir. Dış genital organ kanserleri ise, hasta tarafından kolaylıkla fark edilebilir. 

NASIL KORUNMALI 
Smear testi çok önemli 

Rahim ağzı kanserinden nasıl korunmalı 
Human Papilloma Virus HPV ile enfeksiyon, rahim ağzı kanserini tetikler. Bu virüsün bazı tipleri, genital bölgede siğile de neden olur. Korunmasız olarak çokeşli cinsel yaşamı olanar HPV'ye maruz kalabilir. 

Smear testi ve kolposkopi cihazı ne gösterir 
Smear'de, rahim ağzından dökülen hücrelerde kanser öncesi değişikliklerin mevcut olup olmadığı araştırılır. Smear'in hastalığı yakalama oranı yüzde 65-70'tir. Kolposkopi ise, çıplak gözle görülemeyen değişiklikleri saptar. 

AMELİYAT ÇÖZÜM MÜ 
Rahmi çıkarmak yeterli olmuyor 

Jinekolojik kanserlerin tedavisi nasıl oluyor 
Çoğu kadın, 'jinekolog onkolog'lardan habersiz. Jinekolojik kanserlerin cerrahi tedavisini yapabilen kadın doğum hekimi çok az. 

Cerrahi tedavi ne zaman düşünülmeli 
Ülkemizde jinekolojik kanserli bir hastaya genellikle yapılan işlem, rahim ve yumurtalıkların çıkartılmasıdır. Ancak sadece bu, tedavi için teknik olarak yetersizdir. Bu şekilde cerrahi tedavisi yapılmış hastalar ameliyatlarının akabinde jinekolojik onkolojiyle ilgilenen bir merkeze başvurmalı. 

Mini Sözlük 

Smear testi Rahim ağzından alınan akıntı bir cama yayılarak, mikroskop altında incelenir. 
Vulva Dış genital organ. 
Kolposkop Rahim ağzı kanserini serviks 8 - 15 kat daha büyüterek incelemeye yarayan bir mercek sistemi. 
HPV Cinsel yolla bulaşıp rahim ağzı kanserine yol açabilen virüs. 


</TEXT>
</DOC>
