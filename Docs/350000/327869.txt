<DOC>
<DOCNO> 327869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo12.html </URL>
<DATE> 2005/03/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Lakers, son 45 yılın en uzun yenilgi serisine imza attı 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 4 maçla devam edildi. 
     Batı Konferansı Pasifik Grubu'nda bu sezon kötü günler geçiren Los Angeles Lakers, sahasında Philadelphia 76ers'a 96-89 yenildi. 
     Play-Off mücadelesi veren Lakers, Philadelphia karşısında üst üste 8. yenilgisini alarak, son 45 yılın en uzun yenilgi serisine imza atmış oldu. 
     Lakers'ta Kobe Bryant, 34 sayı, 10 ribaunt ve 5 asistle ''double double'' yaparak takımının en skorer oyuncusu olmasına karşın yenilgiyi engelleyemedi. 17 sayı ve 11 ribauntla maçı tamamlayan Chris Mihm ve rakip potaya 13 sayı gönderen ve 10 ribaunt toplayan Caron Butler'ın ''double double''ı galibiyeti getirmedi. 
     Doğu Konferansı'nda Orlando Magic ve Indiana Pacers ile Play-Off mücadelesine giren Philadelphia'da bu yılın All-Star kadrosunda en değerli oyuncu MVP seçilen Allen Iverson, Lakers potasına 20 sayı atarken 15 asistle kariyerinin en yüksek rakamına tekrar ulaşmış oldu. 
     18 sayı ve 9 ribauntla sahadan ayrılan Andre Iguodala'nın yanı sıra 14 sayı ve 14 ribauntla oynayan Chris Webber galibiyette etkili oldular. 
     
     WIZARDS, SUPERSONICS'İ 95-94 YENDİ 
     Doğu Konferansı'nda yer alan Washington Wizards, deplasmanda ligin güçlü takımlarından Seattle Supersonics'i 95-94 yenmeyi başardı. 
     Aldığı galibiyetle Supersonics'in Play-Off'u garantilemesini engelleyen Wizards'ta Larry Hughes, 31 sayı, 11 ribaunt ve 5 asistle maçın en skorer ismi oldu. Maçı 18 sayı ve 9 asistle tamamlayan Gilbert Arenas ile birlikte 15 sayı atan Etan Thomas takımının galibiyetine katkı sağladı. 
     Batı Konferansı Kuzeybatı Grubu'nda lider durumda bulunan Seattle Supersonics, 5 maçlık galibiyet serisinden sonra ilk kez yenildi. 
     Supersonics'te Ray Allen, 27 sayıyla takımının en skorer oyuncusu olurken, 16 sayı atan Rashard Lewis'in çabaları galibiyet için yeterli olmadı. 
     Ligde diğer karşılaşmalarda Minnesota Timberwolves, Los Angeles Clippers'ı 89-85 yenmeyi başarırken, San Antonio Spurs, Houston Rockets karşısında 83-70'lik üstünlük sağladı. 
     
</TEXT>
</DOC>
