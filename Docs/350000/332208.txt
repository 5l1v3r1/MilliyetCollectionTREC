<DOC>
<DOCNO> 332208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko38.html </URL>
<DATE> 2005/04/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trabzonspor, borsaya 'rekorla' geliyor... 
</HEADLINE>
<TEXT>

     Karadeniz fırtınası Trabzon, Borsa'ya ''rekorla'' geliyor. 
     DenizYatırım liderliğinde toplam 29 aracı kuruluştan oluşan konsorsiyum tarafından 6-8 Nisan tarihlerinde gerçekleştirilen halka arzın sonuçları açıklandı. 
     Hisse birim fiyatı 5.25 YTL'den gerçekleştirilen Trabzonspor Sportif halka arzında, yurt içinden 9 bin 836 tasarruf sahibi ile yurtdışından 9 kurumsal yatırımcı 116.7 milyon dolarlık talepte bulundu. Gelen yüksek talep nedeniyle yatırımcı taleplerinin 24.3 milyon dolarlık kısmı karşılanabildi. 
     DenizYatırım'dan yapılan açıklamaya göre, Türkiye'de bu büyüklükteki bir halka arzda ilk kez, ''küçük bireysel yatırımcı'' kategorisine tahsis edilen hisse miktarının 8 katından fazla talep toplandı. 
     Toplam halka arzın yarısının tahsis edildiği küçük bireysel yatırımcı kategorisinde 12 milyon 1 bin dolarlık hisse senetlerine 100 milyon dolara yakın talep geldi. Bu kategoride taleplerin karşılanma oranı yüzde 12 olarak gerçekleşti. 
     Halka arza, hisselerin yüzde 10'luk kısmının tahsis edildiği Trabzonspor Kulüp üyeleri de yoğun ilgi gösterdi. 
     Kulüp üyelerinin 14 bin 519 adede kadar olan talepleri ile ''Alım Gücü Yüksek Bireysel'' yatırımcı kategorisinde, 199 kişinin 4 milyon 861 bin dolarlık hisse talebinin tamamı karşılandı. 
     ''Yurtiçi Kurumsal Yatırımcı'' kategorisinde ise talebin karşılanma oranı yüzde 81 oldu. 
     Eş lider Ekspres Yatırım tarafından gerçekleştirilen yurtdışı halka arzında da, 9 yerleşik kurum, 9.1 milyon dolar tutarında hisse talep ederken, bunun 3.6 milyon dolarlık kısmı karşılandı. 
     
</TEXT>
</DOC>
