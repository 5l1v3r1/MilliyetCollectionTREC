<DOC>
<DOCNO> 338520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur42.html </URL>
<DATE> 2005/04/30/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Araklı Devlet Hastanesinde yangın çıktı... 
</HEADLINE>
<TEXT>

     Araklı Devlet Hastanesi'nde, güç kaynağının patlaması sonucu yangın çıktı. 
     Araklı Sağlık Grup Başkanı Tayfun Erbay, A.A muhabirine yaptığı açıklamada, hastanenin ikinci katındaki laboratuvar kısmında bulunan güç kaynağının patlaması sonucu yangın çıktığını belirtti. 
     Hastanenin yoğun duman altında kaldığını anlatan Erbay, ''Yangın anında hastanede 28 hasta tedavi görüyordu. Hastaları dumandan etkilenmemeleri için Sürmene Devlet ile Trabzon'daki çeşitli hastanelere sevk ettik'' dedi. 
     Yangının, Araklı ve Trabzon Belediyesi İtfaiye Müdürlüğü'ne bağlı itfaiye ekiplerinin müdahalesiyle kontrol altına alındığı bildirildi. 
     
</TEXT>
</DOC>
