<DOC>
<DOCNO> 300265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy24.html </URL>
<DATE> 2004/12/23/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Vergi kanunu tasarısının 29 maddesi kabul edildi 
</HEADLINE>
<TEXT>

     Vergi Kanunlarının YTL'ye Uyumu ile Bazı Kanunlarda Değişiklik Yapılması Hakkındaki Kanun Tasarısı'nın 29 maddesi TBMM Plan ve Bütçe Komisyonu'nda kabul edildi. 
     Kabul edilen maddelerine göre, gelir vergisi tavanı yüzde 45'ten 40'a indirilecek, damga vergisi tahsilinde damga pulu uygulamasına son verilecek, sürücü belgesi sınav harcı kaldırılacak ve konutlardan alınan çöp vergisi büyükşehirlerde yüzde 50, diğer illerde yüzde 20 oranında arttırılacak. 
     Görüşmeler sırasında CHP milletvekilleri, gelir indirimi yapılması ile tüm gelir dilimlerinin 5'er puan aşağı çekilmesine yönelik önergeler verdi, ancak Hükümet bu önergelere katılmadığı için kabul edilmedi. 
     Maliye Bakanı Unakıtan, CHP'lilerin ''Üst gelir grupları korunuyor'' şeklindeki eleştirilerine karşılık, düşük gelir gruplarının da vergi iadesi ile korunduğunu söyledi. Unakıtan ayrıca, KDV indirimi yapılarak da yine düşük gelir gruplarının durumlarının iyileştirilmesinin hedeflendiğini bildirdi. 
     CHP milletvekillerinin, eğitime yönelik indirimlerin özel okullara ve dersanelere ggidenlerin, yani üst gelir grubunda bulunanların yararlanacaklarını iddia etmesi üzerine Unakıtan, ''Çocuğu 18-20 yaşına gelmiş olup da asgari ücretle çalışan var mı Allah aşkına'' dedi. 
     
     TASARI NELER GETİRİYOR '' 
     ''Vergi Kanunlarının Yeni Türk Lirasına Uyumu ile Bazı Kanunlarda Değişiklik Yapılması Hakkında Kanun Tasarısı''nın kabul edilen maddelerine göre, Damga Vergisi'nin pul kullanılması şeklinde ödenmesi usulü yürürlükten kaldırılacak. Damga Vergisi ödemesi makbuz karşılığı yapılacak. Makbuz karşılığı ödemelerde, kurum ve kuruluşlar tarafından bir ay içinde düzenlenen Damga Vergisi, ertesi ayın 21. günü akşamına kadar vergi dairesine bir beyanname ile bildirilecek ve 26. günü akşamına kadar ödenecek. Diğer hallerde kağıdın düzenlendiği tarihten sonraki 15 gün içinde vergi dairesine beyanname ile bildirilecek ve aynı süre içinde ödenecek. 
     Anonim kooperatif, eshamlı komandit ve limitet şirketler taraf oldukları işlemlere ilişkin kağıtların damga vergisinin beyanı ve ödenmesinden sorumlu olacak. 
     Noterler, damga vergisi ödenmemiş veya eksik ödenmiş kağıtları tasdik edemeyecekler veya bunların suretlerini çıkarıp veremeyecekler. Buna aykırı işlem yapılması halinde, mükellef hakkında Vergi Usul Kanunu hükümleri uygulanacak, noterlerden de tasdik ettikleri veya üzerinde işlem yaptıkları her kağıt için kanunda öngörülen ceza alınacak. 
     Damga Vergisi ödenmemiş veya eksik ödenmiş kağıtları vergi ve cezası tahsil edilmeden onaylayan veya örneklerini çıkarıp veren noterler adına her kağıt için tahsil edilmeyen damga vergisi üzerinden maktu vergilerde yüzde 50, nispi vergilerde yüzde 10 oranında özel usulsüzlük cezası kesilecek. Ancak bu madde kapsamında kesilecek özel usulsüzlük cezaları her bir kağıt için 1 YTL'den az olmayacak. 
     
     AYRI BİR CEZA 
     Bankalar, KİT'ler ve iştirakleri ile anonim kooperatif, eshamlı komandit ve limitet şirketler, vergisi ödenmemiş veya eksik ödenmiş kağıtları, usulüne uygun olarak vergi ve cezaları ödenmedikçe işleme koyamayacaklar. Vergi ve cezası ödenmeden bu kağıtları işleme koyan kişi ve kuruluşlardan, kağıdın mükelleflerinden alınacak ceza tutarı kadar ayrı bir ceza alınacak. 
     Bakanlar Kurulu, elektronik ortamda gönderilenler ile SPK'nın uygulamasıyla ilgili olarak düzenlenmesi öngörülen kağıtların tabi olduğu damga vergisi nispet ve maktu tutarlarını ibraz yerleri itibarıyla sıfıra kadar indirmeye, indirilen oran ve tutarlarını kanuni seviyesine kadar çıkarmaya ve farklı oran ve tutarlar belirlemeye yetkili olacak. 
     Damga Vergisi'ne tabi aktiflerle ilgili kağıtlar, kararlar ve mazbatalar, ticari işlemlerde kullanılan kağıtlar, makbuz ve diğer kağıtlardan alınan vergi miktarları günün ekonomik koşullarına göre yeniden belirlenecek. 
     
     DAMGA VERGİSİ'NDEN İSTİSNA TUTULAN KAĞITLAR 
     Damga Vergisi muafiyet ve istisnalarına yenileri eklendi. Buna göre, Damga Vergisi'nden istisna tutulan kağıtlar şöyle 
     ''Çiftçiler tarafından zirai faaliyetleri ile ilgili olarak resmi dairelere verilen taahhütnameler, Dernek ve vakıflarca yerleşim yeri, gerçek kişilerce mesken olarak kullanılmak üzere kiralanan ve iktisadi işletmelere dahil olmayan taşınmazlara ilişkin kira mukaveleleri, Gelir vergisinden muaf esnaf, serbest meslek erbabı ile basit usulde vergilendirilen mükellefler tarafından işyeri olarak kullanılmak üzere kiralanan ve iktisadi işletmelere dahil olmayan taşınmazlara ilişkin kira mukaveleleri, Ekici ile alıcı arasında düzenlenen tütün alım satım mukavelenameleri ile bunlara ilişkin rehin senetleri, Ticari, zirai veya mesleki faaliyetlere ilişkin olmamak koşuluyla gerçek kişiler arasında düzenlenen akitlerle ilgili kağıtlar.'' 
     
     TAPU HARCINDAN İSTİSNA 
     Tasarının kabul edilen maddeleri uyarınca, organize sanayi, endüstri veya teknoloji geliştirme bölgelerinde yer alan gayri menkullerin yatırıma uygun hale getirilmesi amacına uygun olarak ifraz, taksim veya birleştirme işlemleri, tapu harçlarından istisna edilecek. 
     Özel yat kayıt belgeleri ile transitlog belgeleri de harç kapsamına alınacak. 
     
     SÜRÜCÜ BELGESİ SINAV HARCI ALINMAYACAK 
     Tasarının yasalaşmasıyla Harçlar Kanunu kapsamında yazılı ve uygulamalı sınav için ayrı ayrı tahsil edilen ''sürücü belgesi sınav harçları'' da yürürlükten kaldırılacak. Ayrıca, sürücü belgeleri yeniden sınıflandırılacak ve sürücü belgeleriyle ilgili tarife kategorileri arttırılacak, harç tutarları ise farklılaştırılacak. 
     Belediyelerin ilan ve reklamlardan aldığı vergi tarifesi de yeniden belirleyen tasarıya göre, dükkan, ticari ve sınai müessese ve serbest meslek erbabınca çeşitli yerlere asılan ve takılan her çeşit levha, yazı ve resim gibi tüm sabit ilan ve reklamların metrekaresinden yıllık en az 20, en çok 100 YTL vergi alınacak. 
     Motorlu taşıtların içine veya dışına konan ilan ve reklamların metrekaresinden yıllık 8-40 YTL, cadde, sokak ve yaya kaldırımları üzerine gerilen binaların cephe ve yanlarına asılan geçici nitelikteki ilan ve reklamların her metrekaresinden haftalık 2-10 YTL, ışıklı veya projeksiyonlu ilan ve reklamların metrekaresinden yıllık 30-150 YTL vergi tahsil edilecek. 
     Belediye biletle girilmesi zorunlu olmayan eğlence yerlerinden günlük en az 5 en çok 100 YTL vergi alacak. 
     
     ÇÖP VERGİSİ 
     Konutlara ait çevre temizlik vergisi çöp vergisi de büyükşehirlerde yüzde 50, diğer illerde yüzde 20 oranında arttırılacak. Buna göre, çevre temizlik vergisi, su tüketim miktarı esas alınarak büyükşehirlerde metreküp başına 15 Yeni Kuruş YKr diğer yerlerde ise 12 YKr olarak hesaplanacak. İş yerleri ve diğer şekilde kullanılan binalara ait çevre temizlik vergisi bina gruplarına göre 7 kademeye göre alınacak ve büyükşehirlerde de yüzde 25 arttırılarak uygulanacak. 
     Milli Eğitim Bakanlığı'na bedelsiz yapılacak bilgisayar ve donanım teslimleri ve bunlara ilişkin yazılım teslimi ve hizmetler 31 Aralık 2010 tarihine kadar KDV'den istisna olacak. Bu mal ve hizmeti bağışlayanlara satanlar da aynı istisnadan yararlanacak Tasarı ile alkollü içkiler, sigara ve tütün mamulleri ile kolalı gazozlara uygulanan vergi oranını sıfıra kadar indirmeye ve 2 katına kadar çıkarma konusunda Bakanlar Kurulu'na yetki verildi. 
     1 Ocak 2005'ten itibaren YTL'ye geçileceğinden ÖTV Kanunu'nda Türk Lirası olarak yer alan maktu vergi tutarları YTL olarak yeniden belirlendi. 
     Tatil günlerinde alınacak çalışma ruhsatı harcı, işin mahiyetine göre yılda 20 YTL'den az, 800 YTL'den de çok olmamak üzere belediye meclislerince belirlenecek. 
     
     GELİR VERGİSİNDEN İSTİSNA 
     İvazsız olarak iktisap edilenler hariç, menkul kıymetlerin veya diğer sermaye piyasası araçlarının elden çıkarılmasından sağlanan kazançlar ile bir takvim yılında elde edilen değer artışı kazancının, menkul kıymet ve diğer sermaye piyasası araçlarının elden çıkarılmasından sağlananlar hariç, 6 bin YTL'si gelir vergisinden istisna olacak. 
     
     VERGİ GELİRİ ORANLARI 
     Gelir Vergisi Kanunu'nda yapılan değişiklikle vergi tavanı yüzde 45'den yüzde 40'a indirilecek. 
     Buna göre, gelir vergisine tabi gelirlerin 6 bin 600 YTL'ye kadar olan kısmından yüzde 20, 15 bin YTL'nin 6 bin 600 lirası için 1320 lira, fazlası için yüzde 25, 30 bin YTL'nin 15 bin lirası için 3420 lira, fazlası için yüzde 30, 78 bin YTL'nin 30 bin lirası için 7920 lira, fazlası için yüzde 35, 78 bin YTL'den fazlasının 78 bin lirası için 24 bin 720 lira, fazlası için yüzde 40 oranında vergi alınacak. 
     
</TEXT>
</DOC>
