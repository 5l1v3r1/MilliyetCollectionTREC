<DOC>
<DOCNO> 313876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo17.html </URL>
<DATE> 2005/02/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rize, Galatasaray maçı ile galibiyet serisi başlatmayı hedefliyor 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, galibiyet serisine Galatasaray maçıyla başlayacaklarını savundu. 
     Mustafa Tüylüoğlu, A.A muhabirine yaptığı açıklamada, hafta sonunda sahalarında Galatasaray ile yapacakları karşılaşmada, futbolculara ve teknik heyete güvendiklerini söyledi. 
     Son haftalarda şanssız yenilgiler aldıklarını ifade eden Tüylüoğlu, ''Galatasaray maçıyla yeniden çıkışa geçmek istiyoruz. Hazırlıklarımızı buna göre sürdürüyoruz. Gerçek oyunumuzu sahaya yansıttığımız zaman yenemeyeceğimiz takım yok. Galatasaray iyi bir ekip. Ama biz de gücümüzü biliyoruz ve Galatasaray'ı yenecek güçteyiz. Hafta boyunca bu maçın önemini futbolcularımıza anlatacağız'' dedi. 
     Galatasaray maçıyla yeniden çıkışa geçmeyi ve yeniden adlarından sözettirmeyi istediklerini kaydeden Tüylüoğlu, ''Kimse endişe etmesin. Önümüzde 15 hafta var. Galibiyet serisine Galatasaray maçıyla başlayacağız. Henüz UEFA Kupası'na katılma hedefinden kopmuş değiliz. İnançlı bir şekilde yolumuza devam ediyoruz. Bunun için hafta sonunda seyirciye her zamankinden daha fazla görev düşüyor. Çaykur Rizespor taraftarlarının takımlarını yalnız bırakmayacağına inanıyoruz'' diye konuştu. 
     
</TEXT>
</DOC>
