<DOC>
<DOCNO> 340014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/guncel/gun05.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yıllık yağma 
</HEADLINE>
<TEXT>


Roche yetkilileri hakkında soruşturma yapılması istenen Teftiş Kurulu raporu savcılığa ulaştı. Raporda, devletin 17 yıl boyunca zarara uğratıldığına dikkat çekildi 

MUSA KESLER İstanbul 

SSK'ya yüksek fiyatla ilaç satımına ilişkin başlatılan soruşturma kapsamında Başbakanlık Teftiş Kurulu tarafından hazırlanan rapor, Başbakan Recep Tayyip Erdoğan'ın 'olur'uyla İstanbul Cumhuriyet Başsavcılığı, Maliye, Sağlık ile Çalışma ve Sosyal Güvenlik bakanlıklarına gönderildi. 
Savcının iddianamesindeki, "Uygulama adeta soyguna ve yağmaya dönüşmüştür" tespitinin yerinde olduğunu bildiren raporda, bakanlık ve Roche yetkilileri hakkında soruşturmanın yerinde olacağı bildirildi. Raporda, 17 yıl boyunca ithal ilaca yüzde 20-22 oranında mevzuata aykırı olarak ödemeler yapılarak devletin zarara uğratıldığına da dikkat çekildi. 
Başbakanlık Başmüfettişi Mehmet Kılınçer ile Maliye, Sağlık Bakanlığı, Çalışma ve Sosyal Güvenlik Bakanlığı, Gümrük müfettişi ile SSK başmüfettişi tarafından hazırlanan rapor, ekleriyle birlikte 74 sayfa. Raporun Başbakanlık makamına sunulan 8 sayfalık "gizli" ibareli bölümünde ise, yapılan usulsüzlükler anlatıldı ve suiistimallerin önlenmesi için önerilerde bulunuldu. Erdoğan'ın, 19 Nisan 2005'te olur vermesinin ardından rapor ilgili savcılık ve bakanlıklara gönderildi. 
İstanbul Cumhuriyet Başsavcılığı'na ulaşan rapor, savcının incelemesinin ardından dava dosyasına konulabilecek ya da yeni bir soruşturma açılabilecek. Raporda 17 yıl süren pahalı ilaç uygulaması şöyle anlatıldı Bakanlar Kurulu Fiyat Kararnameleri ve ilgili tebliğlerde yer almamasına karşın, ithal ilaç fiyatlandırmasında yüzde 5 sigorta ve navlun farkı ile yüzde 20-22 oranlarının bilimum masraflar adı altında ve mevzuata aykırı olarak ödemeler yapıldı. 
Bu oranlar 26.04.2001 ile 02.08.2002 tarihli bakan 'olur'larıyla yüzde 6'ya düşürüldü. İthal ilaçlara 17 yıl süreyle ve yaklaşık yüzde 20-22 oranında yüksek fiyat verilerek kamunun zararına sebebiyet verildi. Ancak İlaç ve Eczacılık Genel Müdürlüğü'ndeki arşivleme sistemi ve fiyatlandırma dosyalarının düzenli olmaması ve geçmiş yıllara dair evraka ulaşılamaması nedeniyle bu zararın tespiti mümkün olmadı. 

'İnisiyatif ilaç firmalarında' 

Raporda, ilaç skandalıyla ilgili davayı açan Savcı Nazmi Okumuş'un, "Fiyat belirleme konusunda tüm inisiyatif ilaç firmalarına bırakılmaktadır. Hukuk devleti anlayışında böyle bir yönetimin yeri yoktur. Devletin görevi, firmaların olmadığı anlaşılan, yüksek vicdanına terk edilmiş, hiçbir kontrol mekanizması geliştirilmemiştir, uygulama adeta soyguna ve yağmaya açık davet şekline dönüşmüştür" eleştirisinin yerinde olduğu vurgulandı. 


</TEXT>
</DOC>
