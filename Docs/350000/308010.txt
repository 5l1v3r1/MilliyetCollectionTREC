<DOC>
<DOCNO> 308010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun01.html </URL>
<DATE> 2005/01/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İkinci Bush dönemi resmen başlıyor 
</HEADLINE>
<TEXT>

     ABD Başkanı George Bush, 2 kasım seçimlerini kazanmasının ardından, bugün Washington'da olağanüstü güvenlik önlemleri altında gerçekleştirilecek yemin töreniyle ikinci dönemi için resmen göreve başlayacak. 
     Güvenlik önlemleri çerçevesinde, yemin töreninin yapılacağı Kongre binasının yakınlarına uçaksavar füzeleri yerleştirildi. 
     Ayrıca Hava Kuvvetleri'ne bağlı F-16 ve F-15 savaş uçaklarıyla E-3 havadan erken uyarı uçakları, son günlerde aralıksız Washington semalarında uçuşlar gerçekleştiriyor. 
     Törenlerin yapılacağı Kongre binası, Beyaz Saray ve ikisi arasındayer alan Pennsylvania Caddesi ve civar yollarda da yarın için özel koruma önlemleri alındı. 
     
     Önce kiliseye gidecek 
     İlk olarak kiliseye gidecek olan Bush, daha sonra Kongre'deki törende yemin edecek, bir konuşma yapacak ve kutlamaları kabul edecek. 
     Ardından Bush'un bulunduğu konvoy, Pennsylvania Caddesi üzerinden Beyaz Saray'a ilerleyecek. Gece de Cumhuriyetçi Parti'nin düzenlediği çeşitli balolar yapılacak. 
     
     Kutlamaların faturası 40 milyon dolar 
     Bush'un ikinci dönemi için düzenlenen kutlama faaliyetlerinin bedeli 40 milyon doları buluyor. 
     Demokrat çevreler, Irak'ta olumsuz gelişmelerin yaşandığı ve ABD ekonomisinin sıkıntıda bulunduğu bir dönemde, Bush için masraflı ve şatafatlı törenler düzenlenmesini eleştirdi. 
     Halk, Bush'un konvoyunun Pennsylvania Caddesi'nden geçişini izleyebilecek. Ancak ABD'liler, bu bölgeye gelirken çeşitli kontrol noktalarında arka arkaya aramalardan geçecek. 
     
     Bush karşıtı gruplar gösteri düzenleyecek 
     Öte yandan Bush'un başkanlığına karşı olan çeşitli gruplar da yoğun gösteriler düzenlemeyi planlıyor. Ancak polisin ilan ettiği güvenlik önlemleri çerçevesinde göstericilerin, pankartlarını tahta sopalara takmalarına bile izin verilmeyecek. 
     Geçen günlerde teröristlerin Bush'un konvoyuna bombalı araçla saldırı düzenleyebileceği yönünde haberler ortaya atılmış, ancak İç Güvenlik Bakanlığı, bu yöndeki iddiaları doğrulayacak herhangi bir istihbarat bulunmadığını açıklamıştı. 
     Tören dolayısıyla Washington'ın merkezinde çok sayıda yolun geçişlere kapatılması yüzünden trafiğin felç olması da bekleniyor. 
     
</TEXT>
</DOC>
