<DOC>
<DOCNO> 319532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun11.html </URL>
<DATE> 2005/03/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Başbakan'a silahlı saldırı 
</HEADLINE>
<TEXT>

     Gürcistan'dan tek yanlı bağımsızlık ilan eden Abhazya'nın ''Başbakanı'' Aleksandır Ankvab'ın, dün akşam saatlerinde silahlı saldırıya uğradığı bildirildi. 
     Rus İnterfaks ajansı, Abhaz güvenlik birimlerine dayanarak verdiği haberde, Ankvab'ı taşıyan konvoya başkent Sohumi girişinde kimliği belirsiz kişilerce ateş açıldığını duyurdu. 
     Saldırı sırasında başbakan yardımcısı Leonid Lakerbaya'nın aracında bulunan Ankvab'ın kurtulduğu, ancak yara alıp almadığının bilinmediği ifade edildi. 
     Yerel Abhaz televizyonu, Ankvab'ın bulunduğu araca 17 merminin isabet ettiğini kaydetti. 
     Abhazya'nın lideri Sergey Bağapş, bölgenin güvenlik birimlerinin denetimi altında olduğunu ve olayla ilgili geniş çaplı soruşturma başlatıldığını söyledi. 
     Aleksandır Ankvab, 14 Şubat'ta başbakanlık görevine getirilmişti. 
     
</TEXT>
</DOC>
