<DOC>
<DOCNO> 300609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo01.html </URL>
<DATE> 2004/12/24/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
ABD basını Hido askere gitmeye can atıyor 
</HEADLINE>
<TEXT>

     Levent KADAGAN DHA 

ABD gazeteleri, Amerikan Profesyonel Basketbol Ligi NBA takımlarından Orlanda Magic'te oynayan Hidayet Türkoğlu'nun bu yaz sonunda bir ay bedelli askerlik yapmaya ve ardından da evlenmeye hazırlandığını yazdı. Florida Today gazetesi 'Türkoğlu Türk ordusuna katılacak' başlığıyla verdiği haberde, Hidayet'in askere gitmek için sabırsızlandığını belirterek, NBA' deki temsilcimizin vatani görevini yapacak olmaktan onur duyduğunu vurguladı. 
     
     ARKADAŞLARI ASKER HİDO'YA TAKILIYOR 

     Orlando Magic'teki takım arkadaşlarının 'Hido'yu gördükleri zaman 'esas duruşa' geçerek takıldığını ve makineli tüfek sesleri çıkardığını aktaran gazete askerlik vazifesinin zorunlu olmasına rağmen Hidayet'in vatani görevini yapmak için can attığını ifade etti. Haberde Hidayet'in "Diğerleri gibi 18 ay yapmayacağım, ama ülkeme hizmet etmeyi gerçekten istiyorum. Bu benim için çok önemli" şeklindeki sözlerine de yer verdi. 
     
     ASKERDEN SONRA EVLENECEK 

     Gazete, yaz tatilinde Magic'teki mavi-siyah formasını çıkarıp Türk ordusunun üniformasını giyecek olan Hidayet'in İstanbul'da Boğaz'a bakan 4 yatak odalı, havuzlu bir evi olduğunu ve ailesini artık çalıştırmadığını da belirtti. Florida Today, Hidayet'in vatani görevinin ardından uzun zamandır birlikte olduğu kız arkadaşı ile yaz sonunu doğru evlenmeyi planladığını da yazdı. 
     New York Times gazetesi ise yılda 4.9 milyon dolar 6.9 trilyon TL kazanan Hidayetin nihayet hayatını rayına oturttuğunu vurgularken, Hidayet'in medyadan uzak tutmaya çalıştığı annesi ev kadını ve babasını fabrika yöneticisi emekliye ayırdığını kaydetti. 
     
     'BEN SAVAŞMAYACAĞIM' 

     Fox TV'ye bağlı Fox Sport ile Orlando Sentinel gazetesi ise Hidayet'in orduda aktif görev almayacağını ve masa başı işleri üstleneceğini kaydetti. Hidayet'in "Bana ateş etmeyi öğretecekler, ama ben savaşıyor olmayacağım" şeklindeki sözlerine yer verilen haberlerde Hidayet'in zaten NBA'deki diğer temsilcilerimiz Mehmet Okur ve İbrahim Kutluay ile birlikte Türk milli takımında oynayarak ülkesine hizmet ettiğine dikkat çekildi. Fox Sports, Hidayet'in vatani görevinin Türk Milli Basketbol Takımı'nı nasıl etkileyeceğinin ise bilinmediğini ifade etti. 

     
</TEXT>
</DOC>
