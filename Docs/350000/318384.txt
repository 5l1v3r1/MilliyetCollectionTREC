<DOC>
<DOCNO> 318384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/guncel/axgun02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyruklar böyle bitirildi 
</HEADLINE>
<TEXT>


Konya'da poliklinik sayısı 29'dan 71'e çıkarılarak, Samsun'da banko sayısı artırılarak çözüm bulundu 

MURAT SANDIKÇI Samsun DHA 

Konya'da, devirden sonra Meram Devlet Hastanesi adını alan eski SSK Hastanesi'ndeki poliklinik sayısı 29'dan 71'e çıkarılarak, diğer hastanelerde yaşanan kuyruk çilesinin önüne geçildi. Konya Sağlık Müdürü Fatih Kara, hastanenin inşaatı tamamlanan ek binasındaki bazı odaları çalışmalarını bitirip kullanıma açtıklarını belirterek, "71 doktora 71 poliklinik odası tahsis ettik" dedi. Ayrıca hekim seçme uygulamasına geçtiklerini söyleyen Kara, "Döner sermaye sistemine geçilmesi de sağlık personelinin motivasyonunu artıracak" diye konuştu. 

Sisteme uyum sağlandı 
Samsun'da, devredildikten sonra Gazi Devlet Hastanesi adını alan eski SSK Bölge Hastanesi'ndeki yoğunluk, kayıt yapılan banko sayısının 11'den 14'e çıkarılmasıyla sona erdi. Hastane Başhekimi Habip Demirel, "Türkiye'de bu sistemde en iyi hizmet veren hastaneyiz" iddiasında bulundu. 
"Sağlıkta Dönüşüm Projesi" kapsamında devredilen hastanede yeni sisteme uyum sağlanınca, 3 gün süren yoğunluk azaldı. Demirel, yoğunluğun sabahları bir anda 2 bin kişinin hastaneye akın etmesinden kaynaklandığını, kayıt yapılan banko sayısının artırılmasıyla sorunun çözüldüğünü söyledi. Başhekim Demirel "Hastanemizde günde 3 bin kişiye poliklinik hizmeti veriyoruz" şeklinde konuştu. 


</TEXT>
</DOC>
