<DOC>
<DOCNO> 312130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur25.html </URL>
<DATE> 2005/02/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
THY'den "sevgililer günü" indirimi... 
</HEADLINE>
<TEXT>

     Türk Hava Yolları THY , ''Sevgililer Günü'' nedeniyle bazı Avrupa ülkelerine 10-14 Şubat tarihlerinde gidiş, 14-17 Şubat tarihlerinde dönüş olmak üzere iki kişilik uçuşlarda indirimli tarife uygulayacak. 
     THY'den yapılan yazılı açıklamada, 14 Şubat ''Sevgililer Günü'' nedeniyle dış hatlarda özel bir ücret uygulaması yapılacağı belirtildi. 
     Uygulamaya göre, iki kişi, 10-11-12-13-14 Şubat 2004 tarihlerinde gidiş, 14-15-16-17 Şubat 2004 tarihlerinde dönüş olmak üzere bazı Avrupa ülkelerine daha ucuz fiyatlarla gidebilecek. 
     Buna göre, İstanbul, Ankara ve İzmir'den gidiş-dönüş bir kişilik ekonomi sınıf bilet ücreti Almanya, Fransa, İtalya, İngiltere, İsviçre, İspanya'daki uçuş noktaları ile Varşova, Brüksel, Kopenhag ve Stokholm'a 179 ABD Doları, Viyana, Amsterdam, Prag, Budapeşte, Atina, Moskova'ya 169 ABD Doları, Sofya ve Bükreş'e 159 ABD Doları olacak. 
     THY, bu özel günde sevdiğiyle Business sınıfında uçmak isteyenlere ise ikinci yolcu için yüzde 50 indirim uygulamasını devam ettirecek. 
     Öte yandan, Türkiye'nin diğer noktaları ile Ercan Havaalanı'ndan yapılacak seyahatlerde bilet ücretlerine 100 ABD Doları eklenecek. 
     Açıklamada, ''Sevgililer Günü'' özel indiriminden yararlanmak isteyenlerin ''444 0 849'' nolu telefon ve ''www.thy.com.tr'' adresinden bilgi alabilecekleri belirtildi. 
     
</TEXT>
</DOC>
