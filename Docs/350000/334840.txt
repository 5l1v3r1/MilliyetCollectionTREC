<DOC>
<DOCNO> 334840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy33.html </URL>
<DATE> 2005/04/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Çelik İnternetin yan etkilerini hesaba katmalıyız, tıpkı ilaç gibi 
</HEADLINE>
<TEXT>

     Milli Eğitim Bakanı Hüseyin Çelik, ''Birinci ve ikinci sanayi devrimini ıskaladık. 20. yüzyılda bilgisayar çağı için gerekli adımı atamadık. 21. yüzyılda da bilgi çağını yakalayamazsak gereken mesafeyi kat etmemiz çok zor olacak'' dedi. 
     Çeşitli açılış törenleri ve etkinliklere katılmak üzere Van'a gelen Bakan Çelik, Ferit Melen Havaalanı'nda, Vali Niyazi Tanılır, Belediye Başkanı Burhan Yenigün, Emniyet Müdürü Tacettin Kurt ile kamu kurum ve kuruluş temsilcileri tarafından karşılandı. 
     Van Valiliği ile Türkiye Bilişim Derneği'nce İnternet Haftası etkinlikleri kapsamında Kültür Müdürlüğü Salonu'nda düzenlenen toplantıya katılan Çelik, yaptığı konuşmada, 20. yüzyılda bilgisayar teknolojisinin keşfedilmesi ve 1960'lı yıllardan sonra dünyada internet kullanımının yaygınlaştırılması sonucu bilginin nakli konusunda ''inanılmaz'' gelişmeler yaşandığını söyledi. 
     Globalleşme sürecinin bundan sonra başladığını ifade eden Çelik, artık dünyanın avuçların içine girdiğini, bir tuşa basarak dünyanın diğer tarafına gidip gelmenin saniyeler aldığını belirtti. 
     ''Birinci ve ikinci sanayi devrimini ıskaladık. 20. yüzyılda bilgisayar çağı için gerekli adımı atamadık. 21. yüzyılda bilgi çağını da yakalayamazsak gereken mesafeyi kat etmemiz çok zor olacaktır'' diyen Çelik, bu konuda büyük bir hamle yapılması gerektiğini söyledi. 
     
     ''YIL SONUNA KADAR İNTERNETSİZ OKUL KALMAYACAK'' 
     İktidara geldikten sonra bütün okullara internet bağlamayı kararlaştırdıklarını, bunun için Türk Telekom'la protokol imzaladıklarını hatırlatan Bakan Çelik, İstanbul'da internet bağlanmayan okul kalmadığını, Van'da okullarda internet oranının yüzde 100'e ulaştığını, Türkiye'de yıl sonuna kadar internetsiz okul kalmayacağını söyledi. 
     Türkiye genelindeki okullarda 256 bin bilgisayar bulunduğunu belirten Çelik, göreve başladıklarında okullarda 150 öğrenciye bir bilgisayar, şimdi ise 60 öğrenciye bir bilgisayar düştüğünü kaydetti. 
     
     ''ZARARLI SİTE VAR DİYE İNTERNETTEN UZAK DÜŞÜLMEMELİ'' 
     Birçok enstrümanın hayırlı işte kullanılması halinde insanlığa mutluluk, kötü amaçla kullanıldığında ise felaket getirdiğini kaydeden Çelik, ''Neşteri doktorun eline verirseniz can kurtarır ancak bir serseri aynı neşterle insanlara zarar verir. İnternet de bu şekilde algılanabilir. İnternet dünyayı bir köy haline getirmiştir. Dünyayı büyük ölçüde globalleştiren internettir'' dedi. 
     Çelik, okullardaki bilgisayarlara, internetteki zararlı sitelere girilmemesi için tarayıcı yerleştirdiklerini söyledi. 
     Bütün ailelerin, tarayıcı yerleştirmek koşuluyla çocuklarını internetten yararlandırması gerektiğini ifade eden Çelik, ''Zararlı site var diye internetten uzak düşülmemelidir. Bal arısı zehirli diye insanlığı baldan mahrum edemeyiz. Ancak internetin yan etkilerini de hesaba katmalıyız, tıpkı ilaç gibi'' diye konuştu. 
     Milli Eğitim Bakanlığı'nın bilişim konusundaki çalışmalarına da değinen Çelik, Ortaöğretim Kurumları Giriş Sınavı'na başvuruların ve sınavla ilgili her türlü işlemin internet aracılığıyla yürütülmesi sonucu 5 milyon YTL kar ettiklerini kaydetti. 
     Türkiye Bilişim Derneği Yönetim Kurulu Başkanı Turhan Menteş de Türkiye'de internet kullanımının hızla yaygınlaştığını, internete erişim oranının yüzde 13 olduğunu, ancak bunların gelişen ülkelerle karşılaştırıldığında yetersiz kaldığını belirtti. 
     Toplantının ardından, Yüzüncü Yıl Üniversitesi YYÜ Eğitim Fakültesi Resim Bölümü öğrencileri, Bakan Çelik'e kendi yaptıkları portresini hediye etti. 
     
</TEXT>
</DOC>
