<DOC>
<DOCNO> 307449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun33.html </URL>
<DATE> 2005/01/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Resmi sonuç yayınlandı, Ukrayna'da Yuşçenko'nun yolu açıldı... 
</HEADLINE>
<TEXT>

     Ukrayna Yüksek Mahkemesi, 26 Aralık'ta yinelenen devlet başkanlığı seçiminin sonucunun, mahkemenin kaybeden adayın itirazıyla ilgili davayı tamamlamasından önce yayınlanabileceğini bildirdi. 
     Mahkemenin bu tutumuyla mahkeme kararıyla yinelenen seçimin galibi muhalefetin adayı Batı yanlısı Viktor Yuşçenko'nun yemin ederek görevine başlamasının yolu açıldı. 
     Yüksek Mahkeme, 26 Aralık'taki seçim sonucunun, seçim itirazıyla ilgili başvurunun geçen cuma günü yapılmasından 5 gün sonra yayınlanmasının mümkün olduğunu açıkladı. 
     Eski Başbakan Viktor Yanukoviç'in seçime itirazını değerlendiren Yüksek Mahkeme, seçim sonucunun çarşamba gününden yarın itibaren yayınlanabileceğini bildirdi. Ancak mahkemenin bu izninin, yemin töreninin yapılabilmesinin koşulu olan, seçim sonucunun iki resmi gazetede de yayınlanabileceği anlamına gelip gelmediğini kesinlik kazanmadı. 
     Seçimde Yuşçenko'dan yüzde 8 oranında daha az oy alan Yanukoviç'in seçim sonucunun yayınlanması konusunda da hala yeni bir itirazda bulunabileceği kaydediliyor. 
     Yuşçenko liderliğindeki muhalefet de 21 Kasım'da yapılan devlet başkanlığı seçim sonucuna itiraz etmişti. 
     Yüksek Mahkeme, muhalefetin başvurusu üzerine Yanukoviç'in kazandığı 21 Kasım'daki ikinci tur seçimleri geçersiz saymış ve 26 Aralık'ta yinelenmesini kararlaştırmıştı. 
     
</TEXT>
</DOC>
