<DOC>
<DOCNO> 307473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko07.html </URL>
<DATE> 2005/01/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Gelirler Genel Müdürü Vergi iade zarflarını topluca incelemeye alacağız 
</HEADLINE>
<TEXT>

     Gelirler Genel Müdür Vekili Osman Arıoğlu, ücretlilerin vergi iadesi zarflarının topluca incelemeye alınacağını belirterek, çalışanları ''Geçersiz belge vermemeleri'' konusunda uyardı. 
     Arıoğlu, çalışanların vergi iadesi zarflarının 20 Ocak'a kadar işyerlerine teslim edilmesi gerektiğini hatırlatarak, işçi ve memurların bu süre kadar, verdikleri belgelerin mevzuata uyup uymadığına da dikkat etmelerini istedi. 
     Vergi iadesi bildirimleri konusunda bütün Defterdarlıklara yazı gönderdiklerini bildiren Arıoğlu, şöyle devam etti 
     ''Bu yıl, vergi iadeleri konusunda çok daha titiz bir çalışma gerçekleştireceğiz. Şimdiden bütün çalışanları uyarıyorum. Vergi iadesi zarflarının teslim edilmesi için son 2 gün. Çalışanlar, bu sürede fatura ve fişlerini tekrar gözden geçirsinler. Eğer sahte ya da geçersiz fiş ve fatura vermişlerse ya da vereceklerse bunları vergi iadesi bildirimlerinden ayıklasınlar. 
     Bu konuda çok ciddi bir çalışma yürüteceğiz. Bu nedenle ileride kimsenin başının derse girmemesi için ücretlilerimiz gerçek ve geçerli fatura, fiş beyan etsin. Aksi halde kesinlikle başlarının derde gireceğini şimdiden söylüyorum.'' Arıoğlu, defterdarlıkların bayramdan sonra vergi iaedesi bildirimleri için özel ekipler oluşturarak, inceleme yapacağını da vurguladı ve bu incelemeler sırasında özellikle sahte fatura ve fişlerin kolaylıkla ortaya çıkarılabileceğini söyledi. 
     
     KİRA KONTRATLARI 
     Bu arada, vergi inceleme ekipleri, 2004 yılına ilişkin vergi iadesi incelemeleri sırasında gelir vergisi vermeyen ev sahiplerini de belirleyecek. 
     Geçen yıl Ocak ayında verilen vergi iadesi zarflarına yönelik inceleme sırasında bildirimlerinde kira kontratı bulunan ve kira aldığı tespit edilen ev sahipleri ayıklanmış ve bunların kira gelirleri için gelir vergisi beyannamesi verip vermediği araştırılmıştı. Beyanname vermeyenler için de işlem yapılmıştı. 
     Gelirler İdaresi, bu yıl da aynı kapsamda bir inceleme gerçekleştirecek. 
     
</TEXT>
</DOC>
