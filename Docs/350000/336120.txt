<DOC>
<DOCNO> 336120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/yaksoy.html </URL>
<DATE> 2005/04/23/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Sporda şiddet 
</HEADLINE>
<TEXT>



Son günlerde maalesef yavaş yavaş politik alanda ve spor sahalarında şiddet büyüyor. 
Esasında konuya kısa kısa satırlarla girilebilir. Şiddet daima karşı şiddeti doğuran bir problemdir. Şiddet adeta kolera gibidir. Kendini haklı gören bir davranış şekli ile bulaşır. Şiddet basit bir gelişimdir. Ama ona alternatif bulmak çok komplike bir iştir. Her agresiyon bir şiddet değildir. Ama her şiddet bir agresiyondan doğar. Görüldüğü gibi bu şiddet tariflerini sonsuza kadar uzatabiliriz. Basitçe açıklanmak istenirse cinsel içgüdü de bir agresif oluşumdur. Ama kültürel etkilerle ve eğitimle insanlığın ilk yıllarındaki gibi hayvansal davranışlarla, tecavüz, yerini sevgi ve karşılıklı arzuya bırakmıştır. 
Spor içgüdü potansiyelini en çok tahrik eden faaliyettir. Çünkü buradaki içgüdüde kulüp renkleri vardır, başarmak ve yenme arzusu ön plandadır. Bu arzuların önlenmesi, hakarete uğraması kişide hiç de iyi olmayan bir iç alem fırtınası yaratır. Bu fırtınanın hele hele bireysel değil, kolektif bir zeminde kontrolü daha güç olmaktadır. Son yıllarda sporda artan şiddet olayları karşısında acaba futbol seyircisinin kalitesi de düşüyor mu sualini sormak gerekir. Denilebilir ki, bazı medya kuruluşları reyting adına eğitim ve kültür aşılayacakları yerde kalitesiz yayınlarla bu içgüdüleri provoke ediyorlar. Şiddete, ekonomiden politikadan bahsederek bahane ve çare aramak ucuz bir savunmadır. Bu konu lastik gibi uzadıkça uzayacak, bir problematik yapıya sahiptir. Şiddeti önleyebilmek için diyebiliriz ki her kültürel ve sosyal kuruluş, toplumdaki hakiki yerini alarak ciddi tedbirlere başvurmalıdır. Öyle görülüyor ki, şiddet davası büyüyor ve toplum onun karşısında küçülüyor. Uyuyor demek istemiyoruz. 


</TEXT>
</DOC>
