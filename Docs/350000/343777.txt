<DOC>
<DOCNO> 343777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur30.html </URL>
<DATE> 2005/05/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TV programına katıldığı için oğlu tarafından vurulan kadın yoğun bakımda 
</HEADLINE>
<TEXT>

     Elazığ’da, bir televizyon kanalında yayınlanan kadın programına çıktığı iddiasıyla dün oğlu tarafından tabancayla vurularak yaralanan Birgül I’nın yoğun bakımda olduğu bildirildi. 
     Fırat Üniversitesi Fırat Tıp Merkezi Genel Cerrahi Anabilim Dalı Öğretim Üyesi Yrd. Doç. Dr. Celalettin Camcı, AA muhabirine, Birgül I’nın karaciğer, dalak, pankreas, mide, sol akciğer, kasık ve başında ateşli silah yaraları tespit ettiklerini belirterek, hastayı hemen ameliyata aldıklarını bildirdi. 
     Ameliyatın 11 saat sürdüğünü belirten Camcı, "Kurşun vücudunu delip çıkmış. Hastaya beyin cerrahisi tarafından bir müdahale yapılmadı. Ancak hastanın felç olma riski var. Hastamız şu anda yoğun bakımda ve hayati tehlikesi devam ediyor" dedi. 
     Birgül I’nın, bilincinin yerinde olduğunu kaydeden Camcı, hastanın kendi solunumunu yapabildiğini sözlerine ekledi. 
     Birgül I, bir televizyon kanalında yayınlanan kadın programından sonra İstanbul dönüşünde otobüs terminalinin karşısında bulunan minibüs durağında beklerken oğlu R.I. 14 tarafından tabancayla vurularak ağır yaralanmıştı. 
     
</TEXT>
</DOC>
