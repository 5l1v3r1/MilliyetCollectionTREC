<DOC>
<DOCNO> 313763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun52.html </URL>
<DATE> 2005/02/09/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Rus şirketi Türkiye'deki helikopter ihalesinden vazgeçmeyecek... 
</HEADLINE>
<TEXT>

     Rus silah şirketi Rosoboroneksport'in Genel Müdürü Sergey Çimizov, Türkiye'deki taarruz helikopteri ihalesinde pes etmeyeceklerini söyledi. 
     Çimizov, düzenlediği basın toplantısında, ''Bu ihale üzerinde yıllardır çalışıyoruz. İlk ihaleyi hem ekonomik, hem de teknik açıdan kazandık, ancak bazı nedenlerden dolayı iptal edildi. Ve biz tekrar kazandık, ama tekrar iptal edildi'' dedi. 
     Bu konuda başka bir tahmin yapmanın zor olduğunu söyleyen Çimizov, ''Bizim helikopterlerimiz Amerikan helikopterlerinden kalite açısından daha aşağı olmadığı gibi, fiyat konusunda da onlardan daha avantajlı'' diye konuştu. 
     Türkiye'deki ihalede sadece taarruz helikopterleri vermeyi değil, aynı zamanda bunları Türkiye'de üretmeyi taahhüt ettiklerini ifade eden Çimizov, konuşmasını şöyle sürdürdü 
     ''Biz bu helikopterlerin lisansını hiçbir kısıtlama yapmadan vermeyi taahhüt ettik. Oysa Amerikalıların bu konuda belirli kısıtlamaları var. Amerikalıların kısıtlamaları yüzünden Türklerin bu helikopterleri üçüncü bir ülkeye satma hakları yok, ancak biz satmalarına izin veriyoruz. Amerikalılar aynı zamanda helikopterlerin askeri amaçlarla kullanımını yasaklıyor. O zaman askeri helikopterlere ne ihtiyaç var sorusu geliyor Biz hiçbir zaman bu tür kısıtlamalar getirmedik.'' Rusya, Türkiye'nin 130 adet Erdoğan taarruz helikopteri satın alma ihalesine katılmış, ancak ihale daha sonra iptal edilmişti. 
     Rus uzmanlar, Rusya'nın önerdiği Erdoğan taarruz helikopterlerinin bir tanesinin 12 milyon dolara mal olduğunu, oysa Amerikalıların önerdiği helikopterlerin bir tanesinin 24 milyon dolara mal olduğunu savundular. 
     Rusya Devlet başkanı Vladimir Putin, Türkiye'ye yaptığı resmi ziyaret sırasında, ''Helikopterlerin adını Erdoğan koyduk, buna rağmen ihale konusunda sorun çözülemedi'' demişti. 
     
</TEXT>
</DOC>
