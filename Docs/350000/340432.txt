<DOC>
<DOCNO> 340432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sondun08.html </URL>
<DATE> 2005/05/07/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İlkin Kıbrıs sürecinin devamı Rumların cevabına bağlı... 
</HEADLINE>
<TEXT>

     Türkiye’nin BM Daimi Temsilcisi Büyükelçi Baki İlkin, Kıbrıs sürecinin bundan böyle ilerleyip ilerlememesinin tamamen Rum tarafının BM Genel Sekreteri Kofi Annan’a vereceği cevaba bağlı olduğunu söyledi. 
     BM’de, basın mensupları için bilgilendirme toplantısı düzenleyen Büyükelçi İlkin, Kıbrıs konusunda BM bünyesinde yeni bir gelişme olmadığını kaydetti. Büyükelçi İlkin şunları söyledi 
     "BM Genel Sekreteri Annan’ın Rumlardan açık bir talebi var. Genel Sekreter ’Rum tarafı gelir Kıbrıs planının hangi unsurlarından rahatsız olduğunu net bir şekilde ve yazılı olarak ortaya koyarsa, bu itirazlarına bakarım. Bunlardan yola çıkılabilecekse yola çıkarım. 
     Yoksa bunlar gerçekleştirilemeyecek itirazlarsa yeni bir süreç başlatarak yeni bir maceraya girmem’ diyor. Açıkçası şu an herkes Rum tarafının vereceği cevabı bekliyor." Rum tarafının temel sıkıntısının, Annan Planı’nın felsefesine ve temel parametrelerine karşı olması olduğunu belirten Büyükelçi İlkin, "Çözümden iki tarafın anladığı tamamen farklı şeyler. Rum tarafı kendilerinin Ada’nın tek hükümeti olduğunu ve Türklerin de gelip kendilerine bir toplum ya da azınlık olarak katılmasını bekliyor. Bunu açık söylememekle birlikte Rumların çözüm felsefesi bu. Türk tarafı ise siyasi eşitliğe dayalı bir ortaklık öngören bir çözüm istiyor" dedi. 
     
     ERDOĞAN-ANNAN GÖRÜŞMESİ 
     Annan Planı’nın uygulanması kolay bir plan olmadığını kaydeden Büyükelçi İlkin, Türk tarafının büyük fedakarlıklar yapmasını gerektiren Annan Planı’nın sırf bir ortaklık fikrine dayandığı için Türk tarafınca desteklendiğini, Rum tarafının da aynı sebepten bu planı reddettiğini söyledi. Büyükelçi İlkin, Kıbrıs sürecinin bundan böyle ilerleyip ilerlememesinin büyük ölçüde Rum tarafının Annan’a vereceği cevaba bağlı olduğunu ifade etti. 
     Öte yandan bir soru üzerine, Başbakan Recep Tayyip Erdoğan’ın haziran ayında yapması beklenen ABD ziyaretinin tarihinin netleşmesi ve bu tarihin BM Genel Sekreteri Annan’ın programına uygun olması halinde Başbakan Erdoğan’ın Annan ile görüşeceğini dile getiren Büyükelçi İlkin, her iki tarafın da görüşme konusunda arzusu bulunduğunu söyledi. 
     
     BM IRAK’A DAHA FAZLA MÜDAHİL OLUYOR 
     Irak konusundaki gelişmeleri de yakından takip ettiklerini belirten Büyükelçi İlkin, BM’nin son zamanlarda Irak’taki gelişmelere daha fazla müdahil olmaya başladığını belirterek, önümüzdeki dönemde anayasanın yazımının, anayasa referandumunun ve ondan sonra da Irak’ta yeni anayasaya göre yeni seçimlerin yapılmasının söz konusu olduğunu belirtti. 
     30 Ocak’ta Irak’ta yapılan seçimlerde elde edilen sonuçların BM’yi 
     Irak’a daha fazla müdahil olma konusunda cesaretlendirdiğini ifade eden Büyükelçi İlkin, Türkiye’nin, Irak’ın normal bir düzene geçebilmesi için BM’den mümkün olan bütün imkanlarını kullanmasını istediğinin altını çizdi. 
     
     DERVİŞ’İN UNDP BAŞKANLIĞI 
     CHP İstanbul Milletvekili Kemal Derviş’in BM Kalkınma Programı UNDP başkanlığına seçilmesinin, Türkiye için büyük prestij olduğunu kaydeden Büyükelçi İlkin, Derviş’in gelecek ay başında geleceği New York’ta 10 gün temaslarda bulunacağını söyledi. 
     İngiliz vatandaşı Mark Malloch Brown’a kadar UNDP başkanlığına hep Amerikalıların getirildiğini belirten Büyükelçi İlkin, Derviş’in bu göreve gelişmekte olan bir ülkeden gelen ilk isim olduğuna dikkat çekti. 
     Bugüne kadar Türkiye’nin BM sisteminde bu düzeyde bir temsilcisinin bulunmadığını belirten Büyükelçi İlkin, Derviş’in son derece güçlü rakipleri arasından sıyrılarak UNDP başkanlığına getirilmesinin de ayrı bir gurur kaynağı olduğunu kaydetti. 
     Büyükelçi İlkin, bu göreve gelmesinde Derviş’in kendi yetenek ve tecrübelerinin rolüne dikkat çekti. 
     
</TEXT>
</DOC>
