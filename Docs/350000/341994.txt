<DOC>
<DOCNO> 341994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur34.html </URL>
<DATE> 2005/05/12/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Komisyon,lojman cinayetinde meclis'in deposundaki eşyaları inceleyecek... 
</HEADLINE>
<TEXT>

     Eski SHP Milletvekili Erol Güngör’ün oğlu Mustafa Güngör’ün öldürülmesini araştıran TBMM Araştırma Komisyonu, TBMM depolarında bulunan ve lojmandan çıkarılan eşyaları incelemek üzere bir alt komisyon oluşturdu. 
     AK Parti Ankara Milletvekili Ersönmez Yarbay, AK Parti Kastamonu Milletvekili Sinan Özkan ile CHP Ankara Milletvekili Mehmet Kesimoğlu’dan oluşan alt komisyon, Mustafa Güngör’ün öldürüldüğü lojmandan çıkarılan 425 parça eşyayı inceleyecek. 1995 yılında lojman boşaltılarak depoya kaldırılan eşyalar arasında Mustafa Güngör’e ait giysiler, fotoğraf albümleri, ders kitap ve defterleri, çeşitli notlar, kaset ve cd’ler ile çeşitli ev eşyaları yer alıyor. 
     Araştırma Komisyonu, Ak Parti Uşak Milletvekili Ahmet Çağlayan başkanlığında, bugün yaklaşık 4 saat süren bir toplantı yaptı. 
     Toplantıda, dönemin Emniyet Genel Müdürü Necati Bilican, Ankara Emniyet Müdürü Hasan Özdemir ile Mustafa Güngör’ün otopsisini yapan doktorların bilgisine başvuruldu. 
     Edinilen bilgiye göre, Bilican ve Özdemir, olayla ilgili gerekli tüm soruşturmaların yapıldığını ifade ettiler. Lojmanlarda güvenlik önlemleri almanın güçlüğünden yakınan emniyet müdürleri, milletvekilleri ile girip çıkan kişilerin denetlenemediğini söylediler. 
     
     "KURŞUN, BIÇAKLA ÇIKARILMAMIŞ" 
     Otopsiyi yapan doktorlar ise cesedin bulunmasından yaklaşık 24 saat sonra silahla vurulduğu anlaşılan Mustafa Güngör’ün başındaki merminin, daha önce iddia edildiği gibi bıçakla çıkarılmadığını, başta normal giriş ve çıkışı olan bir kurşun yarası bulunduğunu ifade ettiler. 
     
     GÖREVLİ POLİSLER 
     Komisyon, bundan sonra lojmanlarda görev yapanlarla cinayetin işlendiği evin çevresinde oturanların korumalığını yapan polisleri davet ederek dinleyecek. Eski Milletvekili Erol Güngör’ün, haklarında soruşturma açılmamasını eleştirdiği polislere, adresleri belirlendikten sonra çağrı mektupları gönderilecek. 
     
</TEXT>
</DOC>
