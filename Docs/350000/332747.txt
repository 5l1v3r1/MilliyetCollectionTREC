<DOC>
<DOCNO> 332747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonyas17.html </URL>
<DATE> 2005/04/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kütüphaneye müzik dinlemek için de gidilir 
</HEADLINE>
<TEXT>

     Selçuk Üniversitesi'nde SÜ kurulan müzik kütüphanesinde kimi öğrenciler Bethowen'un eserleri eşliğinde ders çalışırken, kimileri de popüler müzik kliplerini izliyor. 
     SÜ Müzik Kütüphanesi Sorumlusu Fatma Kılıçarslan, AA muhabirine yaptığı açıklamada, kütüphanelerindeki internet odası ve ders çalışma kabinlerine ek olarak geçen dönem ses yalıtımlı 8 müzik kabini yapıldığını söyledi. 
     Öğrencilerin kulaklık yardımıyla bilgisayar ortamında müzik dinleyip film, belgesel ya da müzik klibi izleyebildiğini belirten Kılıçarslan, klasik Türk ve Batı Müziği, opera, jaz ve popüler müzikten oluşan koleksiyonlarının yanı sıra Radyo Üniversite'nin 7 bin parçalık popüler müzik arşivinden de yaralandıklarını ifade etti. 
     Arşivlerin sürekli güncellendiğini bildiren Kılıçarslan, ''Bazı öğrenciler klasik müzik eşliğinde ders çalışmak, bazıları da müzik dinleyip klip izleyerek, derslerin stresinden kurtulmak istiyor. Kabinler ses yalıtımlı olduğu için, dış faktörlerden etkilenmiyor'' dedi. 
     En çok rock, hip-hop ve pop müziğin tercih edildiğini ifade eden Kılıçarslan, Klasik Batı ve Türk Müziği arşivinden, derslerini desteklediği için konservatuar bölümü öğrencilerinin yararlandığını vurguladı. 
     
     FİLM VE BELGESEL İZLEYEBİLİYORLAR 
     Arşivlerinde yerli ve yabancı yaklaşık 200 film bulunduğunu belirten Fatma Kılıçarslan, öğrencilerin en fazla Çanakkale, Cumhuriyet'in Kuruluşu, Natinonal Geographic, İstanbul'un Fethi belgesellerini izlediklerini anlattı. 
     Üniversite bünyesinde farklı kaynaklarda bulunan müzik koleksiyonlarını biraraya getirerek, geniş bir arşiv oluşturmaya devam ettiklerini bildiren Kılıçarslan, ''Kullanıcıların kütüphaneye gelmeden web aracılığıyla bu arşive ulaşmalarını sağlayacak elektronik müzik kütüphane programını geliştirme çalışmaları sürdürüyoruz'' diye konuştu. 
     Öğrenciler ise İngilizce parçaların dillerini geliştirdiğini, müzik dinleyerek daha verimli ders çalıştıklarını ve derslerin stresinden kurtulduklarını söylediler. 
     
</TEXT>
</DOC>
