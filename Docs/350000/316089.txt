<DOC>
<DOCNO> 316089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko40.html </URL>
<DATE> 2005/02/17/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kesik Sosyal güvenlik sisteminde kayıtlılık arttıkça açık büyüyor 
</HEADLINE>
<TEXT>

     Maliye Bakanlığı Bütçe ve Mali Kontrol Genel Müdür Yardımcısı Ahmet Kesik, sosyal güvenlik sisteminde kayıtlılık arttıkça, sistemdeki açığın daha da büyüdüğünü söyledi. 
     Marmara Üniversitesi Maliye Araştırma ve Uygulama Merkezi'nin, Prof. Dr. Halil Nadaroğlu'nun anısına düzenlediği ''2004 Yılı Bütçe Gerçekleşmeleri, 2005 Yılı Hedefleri ve Beklentiler'' konulu panelde konuşan Kesik, 2004 yılında giderlerde hedeflere göre daha düşük gerçekleşme olduğunu, bunun da borçlanma maliyetlerinin düşmesinden kaynaklandığını belirtti. 
     Türkiye'de vergi gelirlerinin yüzde 30-35'inin dolaysız vergilerden oluştuğunu ve bunun da yüzde 90'ının kaynaktan kesildiğine ifade eden Kesik, kayıt dışılık önlenerek tabana yayılan ve oranları düşürülen bir vergi politikası oluşturulmasında yarar bulunduğunu söyledi. 
     Büyüyen bazı kalemlerin bütçede gördükleri en önemli problem olduğunu ifade eden Kesik, ''En önemlilerinin başında da sosyal sigorta açıkları geliyor. Sosyal güvenlik sisteminde kayıtlılık arttıkça, sistemdeki açık daha da büyüyor'' dedi. 
     Bunun sebebini prim miktarlarının yetersiz olmasına bağlayan kesik, IMF'nin sosyal güvenlik sistemine çözüm getirmek için uzun süre çalıştığını, ancak sadece nasıl tahsilat yapabilirim konusu üzerinde durduğunu, tahsilat dışında konular üzerinde durmakta yarar bulunduğunu söyledi. 
     2005 yılında SSK hastanelerinin Sağlık Bakanlığı'na devri ve Köy Hizmetleri'nin kapatılması gibi 2 önemli gelişmenin bulunduğuna işaret eden Kesik, Türkiye'de atılması gereken adımın hantal kamu kesiminin küçülmesi olduğunu belirtti. 
     
     VERGİ GELİRLERİNİN KATKISI YETERSİZ 

     Marmara Üniversitesi Maliye Araştırma ve Uygulama Merkezi Müdürü Prof. Dr. Turgay Berksoy da, 2004 yılında bütçe hedeflerinin önemli bir kısmının bu hedefler aşılarak tutturulduğunu, bütçe sonuçlarının başarılı olduğunu söyledi. 
     Bazı sorunlara işaret eden Berksoy, şunları kaydetti 
     ''Bütçe açığındaki daralmaya vergi gelirlerinin katkısı yetersiz oldu. Vergi sistemimiz 2004'te gelir esnekliği bakımından sorunlarla karşı karşıyadır. Dolaylı vergilerin payı yüzde 70'in üzerine çıktı. AB ve OECD üyesi ülkelerin iki katı. Dolaylı ve dolaysız vergiler arasındaki açık, dolaylı vergilerin hasılatının artışından ziyade dolaysız vergi hasılatının yetersizliğinden kaynaklanmakta.'' Yeni tarım destek politikasının 2005 bütçe hedefi ile çelişerek bir ek bütçe riski yaratmamasını temenni ettiğini belirten Berksoy, ''Bu olumlu giden resmi ciddi biçimde bozabilir'' dedi. 
     İstanbul Üniversitesi İktisat Fakültesi Maliye Bölüm Başkanı Prof. Dr. Esfender Korkmaz da, Türkiye'de faiz dışı fazla politikasının yanlış olduğunu, uygulanmaması gerektiğini söyledi. Korkmaz, bunun altyapısının müsait olmadığını, faiz dışı fazla politikası yerine bütçede açık hedef konulmasını önerdi. 
     
</TEXT>
</DOC>
