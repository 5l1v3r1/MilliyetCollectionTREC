<DOC>
<DOCNO> 318255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy24.html </URL>
<DATE> 2005/02/24/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hocalı katliamı, TBMM Genel Kurulu gündeminde... 
</HEADLINE>
<TEXT>

     TBMM Genel Kurulu'nda, Ermenilerin Hocalı kasabasında Azerileri katletmesi gündeme getirilerek, katliam kınandı. 
     DYP Iğdır Milletvekili Dursun Akdemir, Genel Kurul'daki gündemdışı konuşmasında, 200 bin Azeri'yi zorla göç ettiren Ermenilerin 13 yıl önce 7 bin nüfusa sahip Hocalı'ya ağır silahlarla saldırdıklarını, bin 500 sivil masum insanı kadın, çocuk, yaşlı demeden katlettiklerini anlattı. 
     Katliamı yansıtan fotoğrafları milletvekillerine gösteren Akdemir, yabancı medya tarafından dünyaya duyurulan katliama karşı yeterli tepki gösterilmediğini vurguladı. 
     Ermenistan'da bugün Azeri kalmadığını, oysa Azerbaycan'da binlerce Ermeni'nin yaşadığını belirten Akdemir, her türlü hukuku çiğneyerek Azerbaycan topraklarını işgal altında tutan Ermenilerin Hocalı'da gerçekleştirdikleri katliamın dünyaya haykırılması gerektiğini ifade etti. Akdemir, ''Ermeniler, döktükleri kanda boğulacaktır'' dedi. 
     AK Parti Ankara Milletvekili Haluk İpek de konuşmasında, Ermenilerin Hocalı'da yaptıkları katliamın insanlık dışı bir vahşet olduğunu belirterek, ''insanlık Hocalı'da iyi bir örnek vermemiştir'' dedi. 
     Ermenilerin, bölgedeki 366. Rus Birliği'yle beraber 3 koldan Hocalı'ya saldırarak savunmasız insanları vahşice katlettiğini, Agdam kentine ulaşmaya çalışan Hocalı halkının yollarda öldürüldüğünü, esir alındığını anlatan İpek, AGİK ve BM'de alınan kararlarla işgalci olduğu teyit edilen ve işgal ettiği topraklardan hemen çekilmesi istenen Ermenilerin, Azerbaycan'ın yüzde 20'sini işgal altında tuttuğuna işaret etti. 
     TBMM Genel Kurulu'nda, Akdemir ve İpek'in konuşmasını, Türkiye'de bulunan Azeri milletvekilleriyle Azerbaycan Televizyonu da izledi. 
     
     TEKEL'İN ÖZELLEŞTİRİLMESİ 
     CHP Tokat Milletvekili Feramus Şahin, TEKEL'in özelleştirilmesine değindiği gündemdışı konuşmasında, özelleştirmenin, kamu tekeli yerine, acımasız pazarlama stratejisi izleyen ve Türkiye'nin çıkarlarını düşünmeyen özel tekeller yaratacağını savundu. 
     Kamuya her yıl 2.5 milyar dolar fon aktaran TEKEL'in bu miktardan daha az bir rakama özelleştirilmesinin vicdanları sızlatması gerektiğini de dile getiren Şahin, Türkiye'deki 32.5 milyar dolarlık pazarı ele geçirecek yabancıların yerli tütün ekicisini ve TEKEL çalışanını yok sayacağını, yerli tütünü de yok edeceğini ileri sürdü. 
     Genel Kurul'da yapılan seçimde de TBMM AB Uyum Komisyonu'nda CHP'ye döşün bir üyeliğe CHP İstanbul Milletvekili Ersin Arıoğlu seçildi. 
     
</TEXT>
</DOC>
