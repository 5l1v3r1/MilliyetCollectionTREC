<DOC>
<DOCNO> 346920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun21.html </URL>
<DATE> 2005/05/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İran Zerkavi bizde değil 
</HEADLINE>
<TEXT>

     İran hükümeti, Ürdünlü terörist Ebu Musab El Zerkavi’nin İran’a kaçtığı iddialarını yalanladı. 
     Dışişleri Bakanlığı sözcüsü Hamid Rıza Asefi, yaptığı basın açıklamasında, İngiliz Sunday Times gazetesinin bu yöndeki iddiasını yalanlayarak, "Böyle haberler üretmek hasta bir zihniyetir ürünüdür. 
     İran bir kristal gibi berraktır, saklayacak hiçbir şeyi yoktur" diye konuştu. 
     İngiltere’de yayımlanan The Sunday Times gazetesi, Irak El Kaide Cihad örgütünün lideri Zerkavi’nin ABD saldırısı sırasında göğsünden aldığı şarapnel yarası nedeniyle tedavi görmek için Irak’tan kaçtığını yazmıştı. 
     İddiayı, Zerkavi’nin grubundaki bir komutana dayandıran gazete, başına 25 milyon dolar ödül konan Zerkavi’nin halen İran’da olabileceği yönünde iddialara yer vermişti. 
     
</TEXT>
</DOC>
