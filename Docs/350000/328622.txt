<DOC>
<DOCNO> 328622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo31.html </URL>
<DATE> 2005/03/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fenerbahçeli futbolcular şampiyonluk konusunda çok rahat... 
</HEADLINE>
<TEXT>

     Fenerbahçeli futbolcular Kemal Aslan ve Selçuk Şahin, şampiyonluk mücadelesinde ligin son haftalarının stresini yaşamadıklarını söylediler. 
     2 futbolcu, Samandıra Tesisleri'nde yapılan antrenman sonrasında basın mensuplarının sorularını yanıtlayarak, şampiyonluk mücadelesiyle ilgili düşüncelerini aktardılar. 
     Ligin son haftalarının şampiyonluk yarışının kızıştığı bir dönem olduğuna dikkati çeken Kemal, ''Bunu baskı olarak nitelendirmemek lazım. Ligin ilk haftasından son haftasına kadar hep zor maçlar oynuyoruz. İç sahadaki maçlarımızı aldığımız takdirde şampiyonluğu göğüsleyeceğimize inanıyorum. Son 9 haftaya giriyoruz. En az hata yapan şampiyonluğu kazanacaktır'' diye konuştu. 
     
     ''STRES YAŞAMIYORUZ'' 
     Selçuk ise son maçların zorlu geçeceğini belirterek, ''Ancak stres yaşamıyoruz'' dedi. 
     Geçen yıl ligde şampiyon olduklarını hatırlatan ve bu deneyimi kalan maçlarda iyi kullandıkları takdirde mutlu sona ulaşacaklarına inandığını belirten Selçuk, özetle şunları kaydetti 
     ''Kalan maçlar çok zorlu geçecek, ama stres yaşamıyoruz. Stresi yaşarsak zaten büyük takım olmamayız. Fenerbahçe gibi büyük bir takım da bu haftalarda stres yaşamamalıdır. Geçen yıl şampiyon olduk. Nasıl şampiyon olduğumuzu biliyoruz. Kalan maçlara aynı şekilde konsantre olursak zorluk yaşayacağımızı sanmıyorum. Çok küçük de olsa bir avantajımız var. Henüz kazandığımız hiçbir şey yok.'' 
     
     ''FARK 2'YE İNİNCE ÜMİTLENDİLER'' 
     Selçuk, Galatasaray cephesinin derbi haftası olan 33. haftaya kalmadan şampiyonluğu garantileyeceği biçimde yorumlar yaptığının belirtilmesi üzerine, ''5 puanlık fark 2'ye inince daha da ümitlendiler'' dedi. 
     Galatasaray ile aralarında 5 puan fark varken Fenerbahçe'nin açık ara şampiyon olacağı biçiminde yorumlar yapıldığını hatırlatan Fenerbahçeli futbolcu, şöyle devam etti 
     ''Kaybedilen bir maçla bütün şanslar Galatasaray'a geçmedi. Onların kalan maçlarında da puan kaybedeceğini düşünüyorum. En kötü bu şekilde gitse bile 33. haftada Galatasaray ile içeride oynayacağız. O anki durum ne olursa olsun, o maçı mutlaka kazanacağız. Onlar da mücadeleyi son haftaya kadar sürdürerek lige renk katacaklardır. Şampiyonluğa inandık. Sadece Galatasaray maçı değil bütün maçları kazanıp şampiyon olmak istiyoruz.'' 
     
</TEXT>
</DOC>
