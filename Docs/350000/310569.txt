<DOC>
<DOCNO> 310569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo33.html </URL>
<DATE> 2005/01/29/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Beşiktaş maçının ardından notlar... 
</HEADLINE>
<TEXT>

     Birinci Süper Futbol Ligi'nde ikinci yarının ilk maçında, sahasında Malatyaspor'u 1-0 yenen Beşiktaş, yeni teknik direktörleri Rıza Çalımbay'a, galibiyetle ''merhaba'' dedi. 
     Ligdeki son 10 maçında yenilgi yüzü görmeyen siyah-beyazlılar, Malatyaspor önünde aldığı 3 puanla, üst üste 5. kez galip geldi. Beşiktaş böylece son 10 lig maçında 8 galibiyet, 2 beraberlikle 26 puan toplamış oldu. 
     Karşılaşmayı 1-0 kazanan Beşiktaş, ayrıca 9. haftada 4-0 kazandığı Diyarbakırspor maçının ardından ilk kez bir lig maçını, kalesinde gol görmeden tamamladı. 
     
     FEDERASYON VE HAKEMLERE TEPKİ 
     Beşiktaşlı taraftarlar, Malatyaspor maçında Futbol Federasyonu ve karşılaşmanın hakemlerine büyük tepki gösterdi. 
     Karşılaşmanın ilk yarısının sonlarına doğru Carew'in ceza alanı içinde yerde kaldığı pozisyonda penaltı bekleyen siyah-beyazlı taraftarlar, federasyon ve hakemler aleyhine küfürlü tezahüratlarda bulundular. Taraftarlar ayrıca ''hakemler dışarı'' diye uzun süre tempo tuttular. 
     Bu arada, Devlet Bakanı ve Başbakan Yardımcısı Mehmet Ali Şahin, programı nedeniyle ilk yarı bitiminde stattan ayrıldı. 
     
</TEXT>
</DOC>
