<DOC>
<DOCNO> 341315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur15.html </URL>
<DATE> 2005/05/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Eski amatör futbolcu halı sahada kalp krizi geçirip öldü 
</HEADLINE>
<TEXT>

     Kastamonu’nun amatör takımlarından Kartalspor’un eski futbolcusu, halı sahada maç yaparken geçirdiği kalp krizi sonucu hayatını kaybetti. 
     Alınan bilgiye göre, Kastamonuspor Taraftarlar Derneği’nin organize ettiği 3. Halı Saha Bahar Turnuvası’na katılan 42 yaşındaki Kamil Küçükahmetoğlu, maçın 30. dakikasında rahatsızlanarak yere düştü. 
     Arkadaşları tarafından hemen Şerife Bacı Devlet Hastanesi’ne kaldırılan Küçükahmetoğlu, müdahalelere rağmen kurtarılamadı. 
     Kastamonu’da minibüsçülük yaptığı bildirilen Küçükahmetoğlu’nun, uzun yıllar Kastamonu Amatör takımlarından Kartalspor’da futbol oynadığı, 5 yıl önce futbolu bıraktığı öğrenildi. 
     Kastamonuspor Taraftarlar Derneği Başkanı Hüseyin Yazıcı, AA muhabirine, olaydan büyük üzüntü duyduklarını belirterek, "3 yıldır turnuva düzenliyoruz. Ancak böyle üzücü bir olayla ilk defa karşılaşıyoruz" dedi. 
     Evli ve bir çocuk babası Kamil Küçükahmetoğlu’nun cenazesi, bugün Ahmet Dede Mezarlığı’nda toprağa verilecek. 
     
</TEXT>
</DOC>
