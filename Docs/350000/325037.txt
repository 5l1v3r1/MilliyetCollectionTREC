<DOC>
<DOCNO> 325037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun19.html </URL>
<DATE> 2005/03/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AB'den ciddi uyarı ''Türkiye alarm veriyor'' 
</HEADLINE>
<TEXT>

     Türkiye'nin AB üyeliği konusunda geçmişte büyük destek veren Avrupalı sosyal demokratlar ilk kez "Türkiye alarm veriyor" açıklamasını yaptılar. Avrupa Parlamentosu'ndaki Sosyal Demokrat grubun başkanı Alman Parlamenter Martin Schulz, Türkiye'nin Anayasa değişikliklerini yurt çapına yaymasını, daha fazla reform yapmasını ve Kıbrıs'ı uluslararası hukuk çerçevesinde tanımasını isterken, "Avrupa treni hızını kaybetme tehlikesiyle karşı karşıya. Erdoğan bunu değiştirmek istiyorsa ivedilikle birşeyler yapmalı" dedi. 
     
     HAREKET YOK, ALARM VAR 

     Schulz, Alman Berliner Zeitung gazetesine açıklamalarda bulundu. Gazete, AB'de Türkiye'nin katılım müzakerelerine karşı çekincelerin giderek arttığını belirtti. Gazeteye göre, CDU CSU'dan sonra, AB'deki Sosyal Demokratların başkanı SPD'li Martin Schulz da ilan edilen müzakere tarihini tartışmaya açtı. Türk hükümetinin daha fazla reform yapmasını ve sonunda Kıbrıs sorununu çözmesini talep eden Schulz, "Şu an için orada bir hareket görmüyorum. Bu yolda devam edilirse, katılım müzakereleri başlamaz. Ülkedeki son gelişmeler alarm verici" dedi. 
     
     BAŞBAKAN ERDOĞAN'A ÇAĞRI 

     Şu ana değin özellikle Türkiye'nin AB'ye girişini ateşli biçimde savunan Alman sosyal demokratlarından farklı konuşan Schulz, Dünya Kadınlar Günü öncesinde birkaç polisin göstericilere yönelik şiddet uygulamasını anımsattı. Daha sonra Ankara'nın Avrupa'ya sert tepkiler yönelttiğini, bunun kabul edilemeyeceğini kaydeden Schulz, "Bu Ankara'nın sağlam duruşunun değişmiş olduğunu gösteriyor" dedi. 
     Martin Schulz, Başbakan Recep Tayyip Erdoğan'a AB yolunda engelleri ortadan kaldırma çağrısında bulunurken, "Avrupa treni hızını kaybetme tehlikesiyle karşı karşıya. Erdoğan bunu değiştirmek istiyorsa ivedilikle birşeyler yapmalı" dedi. 
     
     ÜÇ KOŞULU YERİNE GETİRMELİ 

     Schulz Aralık'taki son AB zirvesinden sonra Türkiye'de hiçbir gelişme olmadığını belirtirken, "Türkiye üç koşulu yerine getirmeli. Gerçekleştirilen Anayasal değişiklikleri ülke çapında pratiğe geçirilmeli ve reformlar konusunda ilerleme kaydedilmeli. Bunların yanında Kıbrıs uluslararası hukuk doğrultusunda tanınmalı" dedi. 
     Aksi taktirde Avrupa Parlamentosu'ndaki sosyal demokratların "hayır" deme tehlikesi bulunduğunu kaydeden Schulz, grubunun AP içindeki ikinci büyük grup olduğunu belirtirken "Eğer Türkiye koşulları yerine getiremezse, ya da bunu istemezse amacına ulaşamayacak" dedi. 
     
     EV ÖDEVİ YAPILMAZSA OLMAZ 

     Türkiye'nin AB'ye girişinin, stratejik gerekçelerle her iki taraf için de önemli olduğunu belirten Schulz "Ancak eğer Türkiye ev ödevini yapmazsa bu gerçekleşemez" dedi. Berliner Zeitung, Schulz'un AB genişleme planlarında bir aksamaya dikkat çeken ilk Sosyal Demokrat yönetici olduğunu belirtti. 
     Başbakan Gerhard Schröder ise başından bu yana Ankara ile görüşmelerin başlamasından yana tavır koymuştu. 

     
</TEXT>
</DOC>
