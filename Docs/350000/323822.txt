<DOC>
<DOCNO> 323822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas08.html </URL>
<DATE> 2005/03/14/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
İlk çocuklar daha zeki 
</HEADLINE>
<TEXT>

     DIŞ HABERLER SERVİSİ 

      Amerikalı ve Norveçli bilim adamlarının yaptıkları bir araştırma, ilk çocukların kardeşlerine göre daha zeki, bu nedenle de okulda iyi bir eğitim alarak yetişkinlikte daha başarılı olduklarını gösterdi. 
     Norveç'te 1912 - 1975 yılları arasında doğanların nüfus istatistik bilgilerini inceleyen ABD'nin California Üniversitesi ile Norveç Ekonomi ve İş İdaresi Fakültesi'nden araştırmacılar, bireylerin hayattaki başarıları için önemli olanın ailenin büyüklüğü değil, dünyaya gelişteki sıralama olduğunu vurguladılar. Prof. Kjell Salvanes'in verdiği bilgilere göre, küçük kardeşler büyüklere göre daha az eğitim alıyor ve bu yüzden de iş hayatında düşük ücretli iş bulabiliyor. İlk çocukların daha kilolu doğduklarına da dikkat çeken Prof. Salvanes, ilk çocukların kendinden küçük kardeşlerine bir şeyler öğretirken aslında kendilerini eğittiklerini söyledi. Araştırma sonuçlarının öteki ülkeler için de geçerli olduğu belirtildi. 
     
</TEXT>
</DOC>
