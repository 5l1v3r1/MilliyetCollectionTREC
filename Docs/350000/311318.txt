<DOC>
<DOCNO> 311318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko16.html </URL>
<DATE> 2005/02/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Koç Holding Çukurova'ya opsiyon verilmesini değerlendireceğiz 
</HEADLINE>
<TEXT>

     Koç Holding, Yapı Kredi'nin hisse devrine ilişkin yapılan sözleşmede, tarafların detaylı inceleme çalışmaları neticesine bağlı olarak Çukurova Grubu'na Turkcell hisselerini satın alma opsiyonu verilmesi konusunu değerlendireceğinin yer aldığını bildirdi. 
     Koç Holding A.Ş'den Borsa'ya yapılan açıklamada, Topluluk şirketlerinden Koç Finansal Hizmetler A.Ş. ve Koçbank Nederland N.V. ile Çukurova Holding A.Ş. ve Mehmet Emin Karamehmet arasında imzalanan sözleşmenin, Çukurova Grubu şirketleri ile Tasarruf Mevduatı Sigorta Fonu TMSF mülkiyetinde bulunan toplam yüzde 57,4 oranındaki Yapı ve Kredi Bankası A.Ş. YKB hisselerinin Koç Finansal Hizmetler A.Ş. ve Koçbank Nederland N.V.'ye devri ile ilgili olduğu anımsatıldı. 
     Açıklamada, YKB'nin iştiraklerinin, devir tarihi itibariyle YKB mali tablolarında yer aldığı ölçüde söz konusu hisse devrinden, YKB'deki yönetim değişikliği dolayısıyla dolaylı bir şekilde etkilenecekleri belirtilerek, şöyle denildi 
     ''Şu kadar ki, YKB hisselerinin alımı nedeniyle, YKB iştiraklerinin sahipliğinin dolaylı el değiştirmesinin ilgili izinlerin alınması paralelinde gerçekleşmesi sözleşmede yer almaktadır. Söz konusu sözleşmede, YKB mülkiyetinde bulunan Turkcell İletişim Hizmetleri A.Ş. ve Turkcell Holding A.Ş. hisseleri ile ilgili olarak sözleşme tarafları, yapılacak detaylı inceleme çalışmaları neticesine bağlı olarak Çukurova Grubu'na Turkcell İletişim Hizmetleri A.Ş. ve Turkcell Holding A.Ş. hisselerini satın alma opsiyonu verilmesi konusunu değerlendirecegi yer almaktadir.'' 
     
</TEXT>
</DOC>
