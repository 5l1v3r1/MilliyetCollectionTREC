<DOC>
<DOCNO> 302382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/yazar/altan.html </URL>
<DATE> 2004/01/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
2004'e şöyle bir göz kırparak... 
</HEADLINE>
<TEXT>

   
   Bugün de 2004'ün ilk günü... Genellikle yeni yıl yazıları da, iyimserlikle başlar 
   - Yeni yıl kutlu olsun hepimize... Yeni yıl hepimize mutluluklar getirsin... Her şey gönlümüzce olsun yeni yılda... 
   Ve bir kez daha tekrarlayalım 
   - Amin... 
   
   Eski zaman yazarları da, epey durmuşlar bitip giden yıllarla, yeni gelen yıllar üstünde. 
   Örneğin Ovidius şöyle demiş 
   - Geri veren yok yılların bizden aldığını... 
   Bendenize sorarsanız, laf ola beri gele... 
   Ovidius da her canlı gibi doğdu, yaşadı, kayboldu. Üstelik yıllar kendisinden ne adını geri aldı, ne de ünlü yapıtı "Aşk Sanatı"nı... Aradan geçen 2050 yıla rağmen... 
   
   Yaşlanırken azalmanın suçunu, neden yılların üstüne koymalı ki .. 
   Gerçi 2004'ün ilk günündeyiz ama, öz gerçeğe bakarsak gelip geçen sadece biziz, "zaman" değil ki... 
   
   300 yıl önce yaşamış ünlü Japon şairi Matsuo Munofusa Basho da bakın ne demiş 
   İşte yılbaşı... Bir yıl daha geçti. 
   Ve benim yine hep. 
   Ayaklarımda aynı sandallar ve sırtımda aynı kimono. 
   
   Yaşarken, dur duraksız zeka kıvılcımları fışkırtan Sacha Guitry de "yeni yıl" için 
   - 1 Ocak, diyor kadınların, o sırada yanlarında var oluşumuz sayesinde geçmişimizi unuttukları tek gündür yılda. 
   
   Hadi bir de Simone de Beauvoir'dan bir alıntı yapalım 
   - Yıllar, bütün omuzlara aynı ağırlıkta çökmez. 
   
   O, onu demiş bu, bunu demiş... Böyle yıllarla ilgili yüzlerce, belki de binlerce söz... 
   Evet de, biz kendimiz ne demişiz 
   1947 yılında 45 yaşında yitirdiğimiz ünlü karikatürist Cemal Nadir Güler'in kompozisyonlarından bazı alıntılar 
   "60 sene yaşayan şoför 
   10 sene zifos saçar. 
   10 sene yayalara çatar. 
   10 sene toz kaldırır. 
   10 sene memurlara kızar. 
   10 sene şoförlerle kavga eder. 
   10 sene kaldırımlara bağırır." 
   
   "60 sene yaşayan bir İstanbullu 
   12 sene otobüs bekler. 
   5 sene dilencilerden kaçar. 
   2 sene biletçilerle kavga eder. 
   30 kere ölümden kurtulur. 
   60 ton, toz duman yutar. 
   5 tane merkep yer." 
   
   "60 sene yaşayan bir aktör 
   10 sene kral olur. 
   10 sene uşak olur. 
   10 sene milyoner amca olur. 
   5 sene rejisöre küfreder. 
   5 sene rejisörü metheder. 
   20 sene sanatoryumda yatar." 
   
   2004'e de şöyle bir göz kırptık bakalım. 
   Ve kendisini Mithat Cemal'den bir kıt'a ile karşılayalım 
   Siz şimdi inanmazsınız amma, vaktiyle bu serabın 
   Sahilleri var, ayları yıldızları vardı. 
   Ben böyle değildim, bu deniz böyle değildi, 
   Bambaşka bir alemdi, kımıldardı akardı... 
   
      
   
</TEXT>
</DOC>
