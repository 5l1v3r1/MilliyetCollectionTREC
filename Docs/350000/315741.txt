<DOC>
<DOCNO> 315741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko22.html </URL>
<DATE> 2005/02/16/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Coşkun Türkiye'deki en büyük sorun işsizlik 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'deki en büyük sorunun 'işsizlik' olduğuna işaret ederken, işsizliği önlemek adına üretim ve yatırım hamlesi başlatıldığını bildirdi. 
     Bakan Coşkun, Kırıkkale Valiliği ve Ticaret ve Sanayi Odası tarafından, AB Aktif İş Gücü Programı Projesi kapsamında düzenlenen Girişimcilik Seminerine katıldı. 
     Konuşmasında, daha önce kaybolan istikrar ve güven ortamının Türkiye'ye yeniden geldiğine işaret eden Bakan Coşkun, ''ancak sosyal sorunların en büyük nedeni olan işsizliğin önüne geçebilmemiz için, yeni iş alanları ve müteşebbislere ihtiyaç vardır'' dedi. 
     Bakan Coşkun, Türkiye'de işsizliğin arttığını, ancak buna paralel hızlı bir gelişmenin söz konusu olduğuna vurgu yaparken, ''Türkiye'de işsizliğin arttığını biliyoruz ama bir taraftan da gelişme var ve bu gelişme, sağlıklı bir gelişme. Özel sektör öncülüğünde ferdi teşebbüs öncülüğünde bir kalkınma modelimiz var'' şeklinde konuştu. 
     
     ''KRİZİN İZLERİ SİLİNDİ'' 
     Geçmişte yaşananlara da değinen Bakan Coşkun, Türkiye'nin 2001 krizinden önemli ölçüde etkilendiğini hatırlattı. 
     Krizin izlerinin silindiğine dikkati çeken Coşkun, Türkiye'nin içinde bulunduğu tabloyu iyi tahlil ederek, işsizliği önlemek adına ''üretim ve yatırım hamlesi'' başlatıldığını söyledi. 
     
     GENÇLERE EĞİTİM VE DESTEK SÜRECEK 
     Bakanlık olarak, özellikle gençlere gerekli eğitim ve desteklerini sürdüreceklerini belirten Bakan Coşkun, devamla şöyle konuştu 
     ''Girişimcilere destek olmak amacıyla, KOBİ AŞ adı altında bir şirket kurduk. İş kurmak isteyen, ancak sermayesi ve teminatı olmayan girişimciler, bu şirkete başvurarak projelerini sunacak, böylece Halk Bankasından gerekli olan krediyi alabileceklerdir. Şu an için imkanlarımız kısıtlı olsa da, ilerisi için geliştirdiğimiz başka projelerimiz de mevcut.'' 
     
     MUMCU'NUN İSTİFASI 
     Bakan Coşkun bu arada, Erkan Mumcu'nun Turizm ve Kültür Bakanlığı'ndan istifasıyla ilgili soru üzerine, ''arkadaşımızın istifası kendi tercihi, bu konuda yorum yapmak istemiyorum'' değerlendirmesinde bulundu. 
     
</TEXT>
</DOC>
