<DOC>
<DOCNO> 303315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun27.html </URL>
<DATE> 2005/01/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Felaketin Tayland'a faturası açıklandı 
</HEADLINE>
<TEXT>

     Güney Asya'daki deprem ve tsunamiden etkilenen ülkelerden biri olan Tayland'ın Turizm Bakanı Sontaya Kunplome, zararın 240 milyon euro olduğunu duyurdu. 
     Kunplome, bu yıl 13 milyon civarında turist beklenen ülkede 12 bin kadar otel odasının kullanılamaz hale geldiğini söyledi. 
     Turizm yetkilisi Juthamas Siriwan da Nation gazetesine verdiği demeçte, özellikle Andaman denizinde bulunan 6 bölgenin yeniden yapılandırılması için acil yardıma ihtiyaç duyulduğunu belirtti. 
     Siriwan ayrıca, Tayland turizm yetkililerinin, başta İsveç olmak üzere, depremde çok sayıda vatandaşını kaybeden ülkelere ''başsağlığı ziyaretleri'' düzenleyeceğini kaydetti. 
     Tayland'da yaklaşık 5200 kişi ölmüştü. 3880 kişi ise hala kayıp. 
     
     İNGİLTERE'DEN BORÇLARIN ERTELENMESİ ÇAĞRISI 
     Öte yandan İngiltere'nin, G-8 ülkelerine, depremden zarar gören ülkelerin borçlarının ertelenmesi çağrısında bulunacağı bildirildi. 
     Maliye Bakanı Gordon Brown, BBC'ye verdiği demeçte, ''Depremden etkilenen ülkelerin borçlarının ertelenmesini önereceğiz'' dedi. 
     G-8 ülkelerine 1 Ocak'tan itibaren başkanlık eden İngiltere'nin, öneriyi gelecek hafta toplanacak ''Paris Kulübü'' toplantısında getireceği belirtildi. 
     
</TEXT>
</DOC>
