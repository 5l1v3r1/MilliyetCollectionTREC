<DOC>
<DOCNO> 341685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/dunya/adun.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'ye 4 mesaj 
</HEADLINE>
<TEXT>


Washington'da temaslarda bulunan TÜSİAD heyeti, 'AKP iktidarı altında Türkiye nereye gidiyor ' sorusuyla karşılaştı ve Türk hükümeti hakkında 'kaygı ve kuşku' içeren mesajlar aldı 

Yasemin Çongar - Washington 


Başbakan Recep Tayyip Erdoğan'ın Beyaz Saray'da Başkan George W. Bush'la buluşmasına 4 hafta kala Washington'da temaslar yapan Türk Sanayicileri ve İşadamları Derneği TÜSİAD , ABD yönetimi, Kongre ve lobi çevrelerinden ikili ilişkilerin durumu konusunda "kaygı, kuşku ve burukluk" yansıtan görüşler dinledi. 

'İyiye gidiş başlamadı' 
TÜSİAD Yönetim Kurulu Başkanı Ömer Sabancı ve yönetim kurulu üyelerinden oluşan heyet, ABD Dışişleri, Temsilciler Meclisi'ndeki Türkiye Dostluk Grubu yöneticileri ve Amerikan Musevi Dernekleri ile temaslarında, "Türkiye nereye gidiyor " sorusu ile karşılaştı. Washington'daki yetkililer, Başbakan Erdoğan'ın ABD ile ilişkiler konusundaki son açıklamalarından ve İsrail ziyaretinden "olumlu" söz etmekle birlikte, "İlişkilerde iyiye gidişin henüz başlamadığı" izlenimini aktardılar. 

Şik yetler 
Bu temaslara katılan Türk ve Amerikan kaynaklarının Milliyet'e aktardığı bilgilere göre, TÜSİAD'a Washington'da iletilen 4 ana mesaj şöyle 

1 - 'Öngörülebilir değilsiniz' 
ABD'li yetkililer, TÜSİAD heyetine, "Türkiye'nin nereye gittiğinden her zaman emin olamadıklarını" belirterek, Ankara'nın bazı söylem ve politikaları nedeniyle "öngörülebilir müttefik" olmaktan çıktığı, adımlarının önceden kestirilemediği mesajını verdiler. 

2 - 'AKP çaba harcamıyor' 
"Türk - Amerikan ilişkilerinin kendi haline bırakıldığında mükemmel yürümesinin beklenmemesi gerektiği" ve bu ilişkinin "düzenli çaba ve emek istediği" görüşünü aktaran ABD'li diplomatlar, TÜSİAD'a, "AKP hükümetinden bu konuda yeterli çaba görmedikleri" serzenişinde bulundular. 

3 - 'Sorumlu kişiler suskun' 
Türkiye'deki Amerikan karşıtlığının yaygınlaşmasına ilişkin kaygısını ileten ABD tarafı, "Ankara'da sorumluluk konumundaki kişilerin, bu konuda inisiyatif alması ve anti Amerikanizme karşı konuşması" beklentisini dile getirdi. 

4 - 'Kötüye gidiş dursa da...' 
Başbakan Erdoğan'ın 2 hafta önce AKP meclis grubunda yaptığı konuşma başta olmak üzere, ABD ile ilgili son açıklamalarının ve İsrail ziyaretinin ilişkilerdeki "kötüye gidişi durdurduğu, ancak henüz iyiye gidiş yönünde bir belirti olmadığı" da TÜSİAD yöneticilerine iletildi. 

Yeni Irak politikası ABD'de anlaşılmadı 

TÜSİAD yetkilileri, ABD yönetiminin özellikle İran ve Suriye konularında Ankara'nın politikalarından kaygı duyduğu, Türkiye'nin yeni Irak politikasının ise Washington'da kavranmadığı izlenimi edindiler. Washington'daki yetkililerin, Türkiye'nin Irak politikasının "bütünsel değil, Kuzey Irak'a ve Kürtlere yoğunlaşmış" olduğu konusundaki yakınması, TÜSİAD heyetindeki dış politika uzmanlarınca, "Ankara'nın yeni yaklaşımları burada kavranmamış" diye değerlendirildi. 

'AB üyeliğiniz kozmik önemde' 

ABD Dışişleri'nde siyasi işlerden sorumlu kıdemli bakan yardımcısı iken yıl başında emekliye ayrılan, eski Ankara Büyükelçisi Marc Grossman, Türkiye'nin Avrupa Birliği'ne AB üye olmasının "sadece stratejik önemde değil, kozmik önemde" bir adım oluşturacağını söyledi. 
Grossman, Washington'da TÜSİAD tarafından düzenlenen "Türkiye - AB ilişkileri" konulu panelde konuşurken, ABD'nin Türkiye'ye AB yolunda gereken her türlü desteği vermeyi sürdüreceği beklentisini aktardı. Grossman, Türkiye'nin AB'ye katılımı için koşul oluşturmasa bile, "bunu kolaylaştıracağı kesin" olan adımlar arasında, "Heybeliada Ruhban Okulu'nun açılması, Ermenistan sınırının açılması ve Kıbrıs'ta çözüm yönünde anlaşılmasını" saydı. 

Danışmandan yakındılar 

TÜSİAD heyetiyle görüşen Amerikan Musevi dernekleri temsilcileri, Dışişleri Bakanı Abdullah Gül'ün başdanışmanı Prof. Dr. Ahmet Davutoğlu'nun Türk dış politikasını etkilemesinden, Davutoğlu'nun ismini zikrederek yakındılar. 


</TEXT>
</DOC>
