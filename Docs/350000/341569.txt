<DOC>
<DOCNO> 341569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy35.html </URL>
<DATE> 2005/05/11/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Diyarbakır milletvekillerinden medyaya maç tepkisi 
</HEADLINE>
<TEXT>

     Türkiye Süper Ligi’nde sona yaklaştıkça heyecan artarken, milletvekilleri de açıklama yarışına girdi. 
     Fenerbahçe-Trabzonspor maçından sonra Trabzonlu milletvekilerinin tepkisinin ardından bu kez de Diyarbakır milletvekilleri Diyarbakırspor-Fenerbahçe maçının ardından çıkan olayları Diyarbakır halkına mal ettiği gerekçesiyle medyaya tepki gösterdi. 
     AKP ve CHP’li Diyarbakır milletvekilleri, Diyarbakır’daki sivil toplum örgütlerinin de katıldığı bir açıklama yaptı. Geçen hafta sonu Diyarbakır’da oynanan Diyarbakırspor-Fenerbahçe maçından sonra hiç kimsenin onaylamadığı sportmenliğe yakışmayacak bazı gelişmelerin meydana geldiği dile getirilen açıklamada, bu tip spor dışı davranışları kabul etmenin, desteklemenin ve savunmanın asla kabul edilemeyeceği vurgulandı. 
     Ancak bazı basın mensuplarının yaptığı yorum ve değerlendirmelerde, bu olayları bütün Diyarbakır’a mal etme eğilimine girdikleri savunulan açıklamada, özellikle bazı TV kanallarında işlerinin sadece futbol kritiği olması gereken kişilerin olayı abartmalarının, Diyarbakır’da üzüntüye neden olduğuna işaret edildi. Açıklamada, bu gelişmeye neden olanlar, sorumluluk duygusuyla hareket ederek maksadını aşan açıklamalarından dolayı Diyarbakırlılar’dan bütün kamuoyu önünde özür dilemeye de çağrıldı. 
     
</TEXT>
</DOC>
