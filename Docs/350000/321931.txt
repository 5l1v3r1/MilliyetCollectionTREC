<DOC>
<DOCNO> 321931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur08.html </URL>
<DATE> 2005/03/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İlaçlı çay içirip soydular 
</HEADLINE>
<TEXT>

     Yakup YILMAZ DHA 

      ADANA'da kamyon şoförü 49 yaşındaki Nuri Kayabaş, çay ocağında tanıştığı kimliği belirsiz bir kişi tarafından çayına katılan ilaçla soyuldu. 
     Olay, dün gece saat 01.00 sıralarında Onur Mahallesi 1 sokakta meydana geldi. Adana'daki bir firmaya Malatya'dan iplik getiren Nuri Kayabaş yorgunluk atmak için bir çay ocağına gitti. Hiç tanımadığı bir kişinin masasına oturan Kayabaş, çay içtikten sonra dışarı çıktı. Ara sokaklardan yürüyerek kamyonuna giden Kayabaş, fenalaşarak yere düşünce birlikte çay içtiği şüpheli, masaj yapma bahanesiyle cebindeki 300 YTL'yi, kredi kartlarını ve cep telefonunu alarak hızla uzaklaştı. 
     Bir süre yerde sürünen Kayabaş yoldan geçenlerden yardım istedi. Olay yerine gelen polis ekipleri, başına gelenleri anlatan Kayabaş'ı Adana Devlet Hastanesi'ne gönderirken, çevrede yapılan araştırmalara rağmen zanlı bulunamadı. Olayla ilgili soruşturmanın sürdürüldüğü bildirildi. 
     
</TEXT>
</DOC>
