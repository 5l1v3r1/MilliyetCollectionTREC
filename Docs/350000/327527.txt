<DOC>
<DOCNO> 327527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/sazak.html </URL>
<DATE> 2005/03/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sefarad mutfağı 
</HEADLINE>
<TEXT>


Dina'nın Mutfağı... Türk Sefarad Yemekleri. Milliyet'te oda komşum Deniz Alphan, cumartesi ve pazar eklerini hazırlamanın koşuşturmacası arasında İspanya kökenli Türk Yahudilerinin yemek kültürünü yansıtan bir kitap yazdı. Doğan Kitap'tan çıkan 'Dina'nın Mutfağı', Deniz'in annesinin yemeklerindeki lezzetin sırrı gibi, 'kısık ateş'te pişiyordu. 
Gazetedeki Konyalı-Divan geleneğinden 'Akdeniz rejimi'ne geçiş için Alphan'ın üzerinde çalıştığı kitabın tamamlanmasını iki yıldır bekleyen 'Alakart grubu' nihayet mutlu sona erişti. Tuğrul Eryılmaz, Hasan Cemal, İsmet Berkan, Erdal Güven, Yeşim Denizel, Ruhi Sanyer'in ve benim güncel siyaset ve 'gazete mutfağı' dışında artık yemekte konuşacağımız bir başvuru kitabımız var Dina'nın mutfağı. 
Alphan'ın kitabı, iki yıl önce kaybettiğimiz Tuğrul Şavkay'ın önsözüyle piyasaya çıktı. Deniz, okurları Türk Sefarad mutfağıyla tanıştırırken, İbranicede 'İspanya' anlamına gelen Akdenizli Yahudilerin Sefaradlar 20. yüzyıldaki Türkiye tarihine de ışık tutuyor. Trakya'da başlayan, İstanbul'da, İsrail'de son bulan yaşamlar. Amerika'ya gelin giden kızlarını bir daha göremeyen anneler, 'Hayattayken ölmek' denilen ayrılıklar. 
Kırklareli'nde ateşe verilen evler 1934, Trakya olayları İstanbul'da 6-7 Eylül olayları. Zorunlu göçler. 
Deniz Alphan, tarihten anekdotlar serpiştirmiş. Ancak hüzünden çok lezzetli tatları seçmiş. Su dolu bardaklardaki maydanoz, dereotunun yeşilliğini bahar coşkusuna katan bir albüm çıkarmış. Yemek tariflerini resimlerle süslemiş. 
Eski İstanbul balıkçılarında, camek nlı tezg hı aydınlatan renkli ampullere takılı çocuk gözler... Annenin elinden kapılan kıvırcık demetinin sallana sallana suyunun çıkarıldığı oyunlar, alışveriş sonunda kurulan sofralar. Lakerdalı, çirozlu iştah açıcılar. Tavuk suyuna çorbalar, patlıcanlı börekler. Sebzeler, zeytinyağlı yemekler, tatlılar. 
Tuğrul Şavkay, yeni tanışanların Sefarad mutfağında ilk fark edeceği özelliğin sadelik olduğunu yazıyor "Şatafatlı soslar, fantezi garnitürler bu gelenekte yer bulamamış. Bu sadelik Türk mutfağıyla da olağanüstü bir paralellik göstermekte. Türk ağız tadına alışkın birisi için Sefarad mutfağı 'yeme de yanında yat' türünden örneklerle dolu." 
Sefarad mutfağında Yahudilerin dini kuralları da geçerli "Kaşer, dince uygun yiyecekler için kullanılan sıfat. Kaşer olmayan yiyeceklere 'trefa' deniyor. Sütlü yiyeceklerle birlikte et yememek en önemli kaşer kurallarından biridir. Balıklara gelince, yalnızca pulları ve yüzgeçleri olanlar yenebilir. Erikli gelincikbalığı ilginç Kalkan, tüm kabuklu, kabuksuz deniz mahsulleri kaşer değildir." 
Dina'nın Mutfağı'nı okurken lezzet duyacaksınız. 



</TEXT>
</DOC>
