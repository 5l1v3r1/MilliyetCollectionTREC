<DOC>
<DOCNO> 339833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko04.html </URL>
<DATE> 2005/05/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bu borçlanma politikası ve reel faizle borç düşmez 
</HEADLINE>
<TEXT>

     ANKARA ANKA 

İç borçlanmanın "büyük ölçüde YTL cinsinden ve sabit faizli enstrümanlarla yapılmasına" dönük bir borçlanma stratejisi izleyen Hazine, en yüksek faizi "stratejik öncelik verdiği" YTL cinsinden iç borçlanma için ödüyor. 
     Nominal faizlerin yüzde 16-17’lere inmesine rağmen Hazine’nin iç borç stokundaki piyasaya olan YTL cinsinden iç borçları için gelecek bir yıllık dönemde ödeyeceği reel faiz yüzde 14.73 olarak hesaplandı. 
     Hazine Müsteşarlığı, mevcut iç borç stokunu oluşturan iç borçlanma kağıtları için ayrı ayrı hesapladığı reel getirilerin stok miktarıyla ağırlıklandırarak belirlediği iç borç stokunun ortalama reel faizini açıkladı. İç borçlanma kağıtlarının nominal faizinin kur farkı değişimleri de dahil gelecek bir yıllık dönem için beklenen enflasyon oranından indirgenmesiyle hesaplanan stokun reel faizi martta yüzde 9.92 düzeyine yükseldi. Söz konusu oran bu yıl ocakta yüzde 9.06, şubatta ise yüzde 9.42 olarak hesaplanmıştı. 
     Hazine’nin reel faiz hesaplamalarında en dikkat çeken gelişme ise ekonomideki nominal faizlerle yaşanan düşüşlere rağmen, stokun büyük kısmını oluşturan ve Hazine’nin de 2005-2007 yıllarındaki iç borçlanmada "stratejik öncelik" verdiğini açıkladığı YTL cinsinden piyasaya olan iç borçlanmanın reel faizinin hala yüzde 15’e yakın seyretmesi ve son sekiz aydır da önemli bir değişim göstermemesi oldu. Piyasaya olan YTL cinsinden borçlar iç borç stokunun yüzde 52’sini oluşturuyor. Buna göre Hazine gelecek bir yıllık dönemde piyasaya olan mevcut YTL cinsinden iç borçları için yüzde 14.73 oranında reel faiz ödeyecek. Söz konusu oran 2003 yılı sonunda yüzde 22.35 düzeyinde bulunuyordu. 2004 yılının ilk altı ayında yüzde 18-19 civarında seyreden söz konusu reel faiz oranı, Temmuz’da IMF ile yeni bir anlaşma imzalanacağının açıklandığı yüzde 17.47’ye indi. Ağustos’ta yüzde 15.16 olarak hesaplanan YTL cinsinden iç borçların reel faizi şimdiye kadar olan en alt noktasına ise yüzde 13.71’le geçen yıl kasım ayında düştü. Aralıkta yüzde 15.55, bu yıl ocakta yüzde 14.50, şubatta ise yüzde 14.74 olan YTL cinsinden piyasaya olan borçların reel faizinde, nominal faizlerdeki düşüşe rağmen yaklaşık sekiz aydır önemli bir değişim yaşanmıyor. Hazine’nin kamu kurum ve kuruluşlarına olan YTL cinsinden iç borçlarının mart sonu itibariyle reel faizi ise yüzde 10.6 olarak hesaplandı. 
     
     DÖVİZ BORÇLANMALARINDA REEL FAİZ OLUŞMADI 

     Hazine’nin hem piyasaya, hem de kamu kuruluşlarına olan döviz ve dövize endeksli borçlarında ise döviz kurlarındaki düşüş nedeniyle uzun bir süredir reel faiz oluşmuyor. Döviz kurlarının martta yönünü yukarı doğru çevirmesine rağmen, döviz ve dövize endeksli Hazine iç borçlanma kağıdı bulunanların gelecek bir yıllık dönemde reel olarak yüzde 6.46 oranında zarar edebileceği belirlendi. Kamu kuruluşlarından döviz ve dövize endeksli olarak alınan borçların reel faizi de negatif bazda yüzde 5.33 olarak hesaplandı. 
     
     DÖVİZ BORÇLARI STOKUN REEL FAİZİNİ DÜŞÜRDÜ 

     Döviz ve dövize endeksli borçlarda reel faiz oluşmaması Hazine’nin borçlanmada ağırlık verdiği YTL cinsinden piyasaya olan borçlardaki bu yüksek oranlı reel faiz stokuna rağmen, iç borç stokunun ortalamasında reel faizi yüzde 9.92 düzeyine indirdi. Başka bir ifadeyle döviz ve dövize endeksli borçlanmalarla nispeten kamuya olan borçlar stokun paçal reel faiz maliyetini düşürdü. 
     Ancak stokun reel faizinde de son altı aydır önemli bir değişiklik yaşanmıyor. Önceki aylarda makro ekonomik gelişmelerdeki olumlu seyir, yeni stand-by ve AB’den müzakere tarihi alınması gibi gelişmelerle önemli ölçüde gerileyen stokun ortalama reel faizi, eylül 2004’ten sonra yüzde 9-10 aralığında dalgalanıyor. 
     
     TL BORÇLARIN STOKTAKİ PAYI ARTIYOR 

     Hazine’nin en yüksek reel faizi ödediği piyasaya olan YTL cinsinden iç borçların borç stoku içerisindeki payında son üç yılda iki kattan fazla büyüme yaşandı. TL cinsinden borçlanmaya ağırlık verilmesine dönük strateji nedeniyle 2002 yılı sonunda yüzde 19 olan YTL cinsinden borçların stok içerisindeki payı bu yıl mart ayı sonunda yüzde 52.1’e çıktı. Başka bir ifadeyle stokun yarısından fazlasını YTL cinsinden piyasaya olan borçlar meydana getirdi. Bu arada YTL cinsinden borçların ayrı zamanda stoktaki vadesi en kısa borçlar olması da reel faiz oranını artırdığı gibi Hazine’nin aylık borçlanma ve borç geri ödeme rakamlarını da önemli ölçüde artırıyor. Hazine’nin hem kamuya olan borçları piyasaya olan borca çevirme, hem de reel faizi daha düşük döviz ve dövize endeksli piyasa borçlarını YTL cinsinden borçlara dönüştürmeye yönelik borçlanma stratejisi, yüzde 15 civarında seyreden reel faiz nedeniyle borç stokunu önemli ölçüde büyütüyor. 
     
</TEXT>
</DOC>
