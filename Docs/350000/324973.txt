<DOC>
<DOCNO> 324973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/aspo.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
100 yılın fırsatı 2-0 
</HEADLINE>
<TEXT>


Ligde haftalardır şansının yardımıyla ilerleyen Sarı-Lacivertliler, tel tel döküldü, Mikka'nın iki golüyle kontak kapadı. Galatasaray kalan on maçı kayıpsız geçerse şampiyonluk ipini göğüsleyecek 


90 dakika 

MEHMET DEMİRKOL 

"Beşiktaş-Galatasaray'a karşı üstünlük sağlıyoruz. Ama Fenerbahçe farklı. Çok uzun boylular ve hemen hepsi fuleli oyuncular. İyi basıp, alan daraltmazsınız sizi avlıyorlar. İlk maçta böyle yenildik". Giray Bulak maç öncesi bu tespiti yapmıştı. İlk düdükle birlikte biliyoruz dediği "çözümü" gördük. 
Fenerbahçe savunmasını dört kişiyle basıp, oyun kurmalarını engelliyorlardı. Bulak'ın "bizim şefimiz" dediği Kratochvil'in yokluğunda Tomas'ı, Burak ve İbrahim'in önünde, Alex'in kelepçesi olarak kullandılar. Savunmada her zaman kalabalıklardı. Fenerbahçe'nin akın yollarını hep kapadılar. Ve asıl önemlisi orta sahayı bir mücadele alanı olmaktan çıkarıp, topu hücum alanına direkt yolladılar. Ömer Rıza, Fenerbahçe sağ kanadını rahatlıkla geçiyor, Ersen Martin ise Servet ile çok iyi mücadele ediyordu. Böylece maçın kesin hakimi oldular. Yaptıkları baskınlardan ilk 30 dakikada tam beş net pozisyon çıkardılar. 
15'te golden bile net bir şansta Timuçin bomboşken topu Rüştü'ye nişanladı. 23'te 1-0'ı buldular. Luciano'dan topu söken Ömer Rıza'nın çok iyi ortasına Finlandiya Milli Takımı'na çağrılan Mikka çarprazdan direk dibine harika vurdu. Türk oyuncularda İngiltere'de yetişenlerde bile göremediğimiz bir kalitedeydi. Sonra Ömer Rıza'nın iki ve Ersen'in yarattığı net şanslar... Farkı rahatlıkla açabilirlerdi. 
Fenerbahçe bundan sonra Serkan'sızlıktan doğan geri dönüş zaafiyetinin ve Tuncay'sızlığın yarattığı sol kanadı kullanamama sıkıntısını biraz olsun giderip, yüklendi. 33'te Ümit'in sol kanattan yaptığı ilk iyi ortada Luciano'nun şutunu Souleymanou harika çıkarınca baskı daha da arttı. Ama Aurelio ve Kemal'in bir türlü oyuna giremeyişi ve özellikle sağ kanattan yapılan ortalardaki kalite düşüklüğü pozisyon bulmalarını engelledi. 

En iyisi Anelka 
İkinci yarıya Daum, 4-3-2-1 düzenini bozmadan başladı. Anelka yine serbest oynuyor, geriye geliyor, takımının en iyi performansını gösteriyordu. Alex, Tomas'ın markajında kalıyordu. Sadece artık daha kalabalık çıkıyorlardı. Serbest vuruş ve korner etkinlikleri ise yine alışılmışın çok altındaydı. 
Giray Bulak çok geçmeden Daum'un atak oyununa cevap verdi. Anelka'nın önüne dikmek üzere oyuna Bülent'i alıp, direnci artırdı. Ve tam bir kontraya döndü. İlk kontralarında 57'de Ömer Rıza çok müsait bir pozisyonda yine inanılmaz şekilde ve kaçıncı kez çok kötü vurdu. Ardından Daum çılgınca bir risk alıp, Van Hooijdonk ve Serhat'ı hücumcu çıkarmadan oyuna sürdü. Oyunu iyice rakip sahaya yığdılar, ama pozisyon etkinlikleri artmıyordu. 
Ömer Rıza'nın alanları iyice açılmıştı, 65'te yine kaçırdı. Fenerbahçe'nin kalabalık baskısı artıyordu, ama kornerden başka bir şey kazanamadılar. 75'te Ömer Rıza yine bomboş kaçtı, ama neyse ki bu kez şut çekmek yerine, Mikka'yı gördü. Ve durum 2-0'a geldi. Oyunun karakteri bundan sonra da hiç değişmedi. Fenerbahçe'nin kornerleri 15'i buldu. Ama net şans yoktu. Son dakikada Servet'in sakatlığının ardından bir de Luciano'yu kırmızı kartla kaybettiler. Ve puan kaybetmekten de ağır bir yara ile Denizli'yi terk ettiler. 

Bulak söz aldı 

Ve teklifini yaptı 
DENİZLİSPOR Teknik Direktörü Giray Bulak, karşılaşma öncesi sezon sonunda Fenerbahçe ile yollarını ayırma kararı alan Pierre van Hooijdonk'a transfer teklifini yaptı. Önceki gün Hollandalı yıldızın hem futbolunu, hem de kişiliğini çok beğendiğini belirterek, kendisine Fenerbahçe maçından önce teklif götüreceğini açıklayan tecrübeli hoca bu düşüncesini gerçekleştirdi. 

Olumlu cevap geldi 
BULAK, "Hooijdonk 'burada olacak mısın' dedi. Ben de 'evet' dedim. 'O zaman seve seve gelirim' yanıtını verdi" ifadelerini kullandı. Galibiyeti maça gelemeyen eşine ve hasta olan Futbol Şube Sorumlusu Turgut Dalaman'a armağan eden Bulak, "Fenerbahçe doldur - boşaltlarla üzerimize gelirken Ömer Rıza'nın ani ataklarını iyi değerlendirdik. Oyuncularım yüreklerini ortaya koydu" dedi. 

Maçın hakemi 
Süper yönetti 
CEM Papila doksan dakika boyunca kusursuz bir yönetim gösterdi. Tecrübeli hakem pozisyonlara sürekli yakındı. İlk yarıda ceza sahası içinde kendini yere atan Ömer Rıza'ya gösterdiği sarı kart ile topu eliyle kesen son adam Luciano'ya çıkardığı kırmızı kartta yüzde yüz haklıydı. Avantaj kurallarını iyi uyguladı, yardımcılarıyla kurduğu diyalogla da tam not aldı. Sezonun en iyi maçını yönetti. 

Maçtan notlar 
Deniz darbesi 
FUTBOL Federasyonu Tahkim Kurulu, Fenerbahçe'nin Gençlerbirliği'nden transfer ettiği Deniz Barış'ın, Ankara kulübüne 1 milyon Euro tazminat ödemesi yönünde federasyonun aldığı karara yaptığı itirazı reddetti. Sarı - Lacivertli kulüp, Deniz ile yaptığı sözleşme gereği bu parayı kendi ödemek zorunda kalacak. 

Tuncay'a sahip çıktı 
BAŞKAN Aziz Yıldırım, cezası nedeniyle karşılaşmayı tribünden izleyen Tuncay'a karşı 2-0'dan sonra yapılan kötü tezahürata tepki verdi. Yıldırım, Şeref Tribünü'nde ayağa kalkarak, genç oyuncuyu arka sıralardan yanına çağırdı. 

PAF'lar galip 
FENERBAHÇE PAF Takımı deplasmanda Denizlispor'u 5-1 mağlup etti. Doğan Seyfi Altı Stadı'nda oynanan karşılaşmada Sarı - Lacivertli ekibin golleri Mithat 2 , Emrah 2 ve Güven'den geldi. 

Çatılara taştılar 
DENİZLİ halkı Fenerbahçe maçına büyük ilgi gösterdi. Atatürk Stadı'nın tribünlerinde tek bir boşluk kalmazken, çevredeki apartmanların çatıları, pencereleri ve balkonları da hınca hınç doldu. Polis, kapalı tribünün çatısına çıkanları ise aşağıya indirdi. 

Maç öncesi gösteri 
KARŞILAŞMA öncesi sahaya çıkan bir dans grubu uzun süre tribünlere gösteri yaptı. Kızlardan oluşan grup takımlar sahada ısınırken, orta sahada müthiş bir şov sundular. İki takım taraftarları ve yöneticiler gösteriyi ilgi ile izlediler. 

Denizli'de özlenen tablo 
SÜPER Lig'in en centilmen taraftarı olarak bilinen Denizlisporlular dünkü karşılaşmayı Fenerbahçeli seyirciler ile birlikte izlediler. 90 dakika boyunca en ufak bir problem çıkmazken, emniyet görevlileri en rahat maçlardan birinde görev yaptılar. 



</TEXT>
</DOC>
