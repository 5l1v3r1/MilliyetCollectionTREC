<DOC>
<DOCNO> 345163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas03.html </URL>
<DATE> 2005/05/23/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
'Miss Pearl 2005'i Norveç güzeli kazandı... 
</HEADLINE>
<TEXT>

     Muğla’nın Marmaris İlçesi’nde 25 ülke güzelinin katıldığı "Miss Pearl Of The World 2005 Güzellik Yarışması"nda birinciliği Norveç Güzeli Shauntavia Loo kazandı. 
     Yarışmanın Onursal Başkanı Süha Özgermi, Marmaris Amfi Tiyatro’daki yarışmada yaptığı konuşmada, hayatta olduğu sürece bu tür yarışmalara katkı sağlayacağını söyledi. 
     Jüri Başkanlığı’nı Gönül Yazar’ın, jüri üyeliklerini ise Ali Şen ve İbrahim Yazıcı’nın yaptığı yarışmada, Türkiye, KKTC, Norveç, İsveç, Bulgaristan, Belarus, Hollanda, Almanya, Letonya, Romanya, Ukrayna, Rusya ve İran güzelleri ilk 13 arasına girdi. 
     Yarışmaya İran adına katılan ve seyircilerden büyük destek gören Elnaz Piraesh, yarışmanın ilk bölümüne tesettür, daha sonraki bölümlerine ise mayo ve gelinlikle katıldı. Jüri tarafından ilk 12’ye seçilmeyen İranlı güzel, Jüri Başkanı Gönül Yazar’ın isteğiyle ilk 13’e dahil edildi. 
     Norveç adına yarışmaya katılan Shauntavia Loo’nun birinci olduğu güzellik yarışmasında, Türkiye adına yarışmaya katılan Evrim Kaya ile Rusya güzeli Svetlana Pechenkine ikinci, İsveçli Cecilia Kristense üçüncü oldu. 
     Loo’ya birincilik tacını Gönül Yazar taktı. 
     Yarışmada Devlet Halk Dansları Topluluğu ve Marmaris Oda Orkestrası gösteriler sunarken, Gönül Yazar da çeşitli parçalar seslendirdi. 
     
</TEXT>
</DOC>
