<DOC>
<DOCNO> 327234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo04.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da barış sağlandı 
</HEADLINE>
<TEXT>


Teknik direktör Güneş, Beşiktaş maçındaki davranışlarına kızdığı golcü oyuncusu ile özel bir görüşme yaptı, "Sana ihtiyacım var. Sadece daha fazla çalışmanı istiyorum" diyerek gönül aldı 

DHA 


Beşiktaş maçında oyuna girme konusunda ağır davrandığı için Teknik Direktör Şenol Güneş'in tepkisini çeken Trabzonspor'un golcüsü Mehmet Yılmaz önceki gün tesislerde hocası ile özel bir görüşme yaptı. 
Güneş'in isteğiyle gerçekleşen toplantıda tarafların aradaki sorunları çözdüğü bildirildi. Mehmet Yılmaz'ın Şenol Güneş'e, "Benim size ve camiama karşı bir yanlışım olamaz. Oyuna girme konusunda bir yanlış anlama var. Küfürlü tezahüratlar yüzünden İhsan Derelioğlu'nun yanına gittim. O da beklememi söyledi. Siz de 'oyuna gir' deyince tereddütte kaldım. Eğer bir yanlış anlama varsa özür dilerim" dediği öğrenildi. 
Teknik Direktör Şenol Güneş'in ise "Böyle şeyler her zaman olabilir. Bunları doğal karşılamak gerekir. Ama yine de dikkatli davranmalısın. Seni gözden çıkarmış değilim. İhtiyacım olduğu anda da oynatacağım. Sadece iyi çalışmanı istiyorum" karşılığını verdiği bildirildi. 

Hedef 50 bin 

Başkan Atay Aktuğ, borsada satılacak hisse adedinin kulübün prestiji açısından önemli olduğunu söyledi. Aktuğ, Fenerbahçe'nin 35 bin hisse sattığını hatırlatarak, "Taraftarlarımızdan bu sayıyı geçmelerini bekliyorum. Trabzonspor'un maddi anlamda rahatlamasını ve kurumsal kimliğe bürünmesini sağlayacak bu projede 50 bin sayısına ulaşmak istiyoruz" dedi. Bu arada Trabzonspor hazırlıklarını çift antrenmanla sürdürdü. Sakatlığı düzelen Emrah düz koşu yaptı. 

Güneş, Polonya'ya gitti 

Teknik Direktör Şenol Güneş, transfer çalışmaları için Polonya'ya gitti. Tecrübeli hocanın, yurt dışı seyahatlerinin basın tarafından öğrenilmesinden rahatsızlık duyduğu ve yöneticilere bu durumu ilettiği öğrenildi. Güneş'in, "Hangi futbolcuyu hangi maçta izleyeceğim gazetelerde yer alıyor. Böyle nasıl transfer yapılır Birkaç kez yöntem değiştirdim, yine öğrenildi. Takım ve kulüp çalışması tam oturmuş değil. Gideceğim yeri kimsenin bilmemesi lazım" dediği ifade edildi. 


</TEXT>
</DOC>
