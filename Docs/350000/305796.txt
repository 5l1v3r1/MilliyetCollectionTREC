<DOC>
<DOCNO> 305796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy05.html </URL>
<DATE> 2005/01/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Genelkurmay Tank modernizasyonu projesi durdurulmayacak 
</HEADLINE>
<TEXT>

     Genelkurmay Başkanlığı, M 60 A1 tanklarının modernizasyonu projesinde bazı teknik sorunlardan dolayı 5 aylık bir gecikme yaşandığını belirterek, Savunma Sanayii Müsteşarlığı'nın bu ay içinde IMI firması ile yapılacak görüşmelerde bu durumu ''bir mutabakat muhtırası ile revize etmesinin planlandığı'' bildirildi. 
     Açıklamada, projenin içinde bulunulan aşamada durdurulmasının söz konusu olmadığı kaydedildi. 
     Genelkurmay Başkanlığı'nın internet sitesinde yer alan bilgiye göre, Kara Kuvvetleri Komutanlığı'nın modern tank ihtiyacının kısa vadede karşılanamayacağının ortaya çıkması üzerine, doğacak zafiyeti gidermek ve milli imkanlarla modern tank üretmek için teknolojik altyapı kazanmak maksadıyla, ''M 60 Tank Modernizasyonu'' ve ''Leopard Tanklarının İyileştirilmesi'' projelerine öncelik verildiği anımsatıldı. 
     ''M 60 Tank Modernizasyonu Projesi'' ile Kara Kuvvetleri Komutanlığı envanterindeki M 60 tanklarının ateş gücü ve beka yeteneğinin, Türkiye'nin dışa bağımlılığını asgariye indirecek ve maliyet-etkin bir model ile geliştirilmesinin hedeflendiği belirtilen açıklamada, projenin bu yönüyle de ayrı bir önem taşıdığı vurgulandı. 
     
     ''PROJENİN DURDURULMASI SÖZ KONUSU DEĞİL'' 
     Açıklamada, şöyle denildi 
     ''Bu kapsamda projeye ilgi duyan üretici ve üretim potansiyeli olan yerli ve yabancı firmalar incelenmiş ve çalışmalar neticesinde 02 Haziran 2000, 24 Aralık 2001 ve 15 Mart 2002 tarihlerinde alınan Savunma Sanayii İcra Komitesi SSİK kararları doğrultusunda IMI firması ile 29 Mart 2002 tarihinde sözleşme imzalanmıştır. 
     Proje ile, MKEK, ASELSAN ve 2'nci Ana Bakım Merkez Komutanlığı'na ABMK çeşitli konularda teknolojik kabiliyet kazandırılması öngörülmüştür. Proje çerçevesinde, bir prototip tank İsrail'de geri kalan tanklar 2'nci Ana Bakım Merkez Komutanlığı'nda modernize edilecektir. Bu doğrultuda, halihazırda, IMI firması tarafından prototip üretim çalışmaları Savunma Sanayii Müsteşarlığı tarafından da Türkiye'de gerçekleştirilecek kısım için alt yapı çalışmaları devam etmektedir. 
     Projede, bazı teknik sorunlardan dolayı 5 aylık gecikme bulunmaktadır. Bu durum Savunma Sanayii Müsteşarlığı'nca takip edilmekte ve Ocak 2005 içerisinde IMI firması ile yapılacak görüşmeler neticesinde bir mutabakat muhtırası ile revize edilmesi planlanmaktadır. 
     Ancak projenin içinde bulunulan aşamada durdurulması söz konusu değildir.'' 
     
</TEXT>
</DOC>
