<DOC>
<DOCNO> 318766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yasam/yas03.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
30 bin yaşında bakteri bulundu 
</HEADLINE>
<TEXT>


Bir NASA uzmanı, buzul çağından kalma bir kütleyi inceliyordu. Buz eridi ve 30 bin yıllık bakteriler canlandı 

DIŞ HABERLER SERVİSİ 

Alaska'da bulunan donmuş bir bakteri kütlesinin 30 bin yıldır canlı kalmayı başardığı tespit edildi. 
Amerikan Havacılık ve Uzay Ajansı NASA uzmanı Richard Hoover, Alaska'da, Fox kasabası yakınlarında 'permafrost' adı verilen ve donmuş toprak, kaya ve buz kütlelerinden oluşan bir alanda açılan tünelde bir buz kütlesi buldu. Son buzul çağından kalma, yaklaşık 30 bin yıllık kütleyi incelemek için mikroskop altına koyan Hoover, gözlerine inanamadı. 

Yaşam umudu... 
NASA uzmanı Hoover, buzun yavaş yavaş eridiğini ve bakterilerin de yeniden hareket etmeye başladığını gördü. 
Buzul çağından kalma, kürklü mamutlar ve kılıç dişli kaplanlarla aynı döneme ait bakteriler, bugüne kadar bilinenlerden farklı bir tür. 'Carnobacterium pleistocenium' adı verilen bu bakteriler, başka gezegenlerde yaşam olma ihtimali açısından da heyecan yarattı. Richard Hoover, Mars'ta yeni bulunan buz denizlerinde de bu tür yaşam formlarına ulaşma umudu doğduğunu söyledi. 


</TEXT>
</DOC>
