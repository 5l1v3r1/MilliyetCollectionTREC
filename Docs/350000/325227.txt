<DOC>
<DOCNO> 325227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/ydilmen.html </URL>
<DATE> 2005/03/20/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
70'li yılların derbisi 
</HEADLINE>
<TEXT>



Yıllar önce iki puanlı sistem varken, derbilerden genellikle kötü futbol çıkardı. İki takım da gol yememek için kontrollü oynamayı tercih ederdi. Tıpkı dünkü maçtaki gibi... Oyunun tamamına baktığımızda Trabzonspor adına 1.5 pozisyon, Beşiktaş adına da Ahmet Dursun ile bir pozisyon vardı. Bunların dışında "ah bu gol kaçar mı " diyeceğimiz tek pozisyon yoktu. 
Karşılaşmanın 60 - 65 dakikası Trabzonspor'un kontrolünde geçti. Özellikle Hüseyin, topun Trabzonspor'da kalmasını sağladı. Bu bölümde pozisyon çıkmasa da maç Beşiktaş yarı alanında geçti. Pozisyon yaşanmamasında en büyük neden ise Trabzon'un iki yıldızı Yattara ve Gökdeniz'in kötü gününde olmasıydı. Tek etkili isim Fatih Tekke idi. Beşiktaş savunmada Fatih Tekke - Mustafa Doğan, Gökdeniz - İbrahim Toraman eşleşmesine gitti. Yattara'yı da kimin önüne gelirse o tutuyordu. 
Rıza Çalımbay'ın 65. dakikada başlayan mükemmel oyuncu değişiklikleri Beşiktaş'ı oyuna ortak etti. En azından kendi yarı alanından çıkmasını sağladı. Çünkü Ahmet Dursun ile İbrahim Akın ya rakibini geçen, ya da kaptıran oyuncular. Uzun süre top kaptırdıkları için de maç Beşiktaş yarı alanına yığıldı. Daha sonra önce Pancu, sonra da Veysel ile Beşiktaş savunması yavaş yavaş ileriye çıkmaya başladı. Beşiktaş'ın iki kenar oyuncusu Ali Güneş ile İbrahim Üzülmez oyun boyunca hemen hemen hiç hücum yapmadılar, garanti futbolu tercih ettiler. 
Oyunun gidişatı ancak duran toplardan gol olabileceğini gösteriyordu. Ve öyle de oldu. Ancak gol telafisi mümkün olmayan bir dakikada geldi. Kornerde Şenol Güneş tehlikeyi hissetti ve oyuna Mehmet Yılmaz'ı almak istedi ancak değişiklik yapılamadı. Bu gol Trabzon'u şampiyonluktan koparırken, Beşiktaş'ı morallendirdi. 
Hakem Selçuk Dereli birkaç kart pozisyonu ve tartışmaya açık Veysel'in düşürülmesi dışında ciddi hata yapmadı. 



</TEXT>
</DOC>
