<DOC>
<DOCNO> 311625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun23.html </URL>
<DATE> 2005/02/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Güzelyurtlu cinayetinde Rum yönetimi delilleri vermiyor 
</HEADLINE>
<TEXT>

     KKTC Başbakan Mehmet Ali Talat, Güney Kıbrıs'taki Güzelyurtlu ailesi cinayeti konusunda elindeki delilleri gizleyerek KKTC polisine vermeyi reddeden Rum yönetiminin uluslararası suç işlediğini söyledi. 
     Başbakan Talat, ''Rum yönetimi elinde kanıtlar olduğunu söylüyor ve bu kanıtları saklıyor. Kanıtları saklayarak da suçluları koruyor. Bu ahlaki anlamda bir sorunken, aynı zamanda uluslararası anlamda da bir devletin delil saklaması kategorisine girer ve delilleri saklayarak suçlulara destek olmak anlamına gelir'' dedi. 
     Trafik Kazalarını Önleme Derneği heyetini kabulü sırasında gazetecilerin konuyla ilgili sorusunu yanıtlayan Başbakan Talat, ''Rum yönetiminin eğer elinde delil varsa, Türk polisine gayrı resmi kanallardan da olsa vermek durumunda olduğunu'' belirtti. 
     Talat, ''Eğer Türk mahkemesi zanlıların suçluluğu kanaatine varırsa elbette ki ona uygun bir yargılama prosedürü ortaya koyacak, örneğin yargılamanın tutuklu olmasına karar verecek ve süreç başlayacaktır'' dedi. 
     Bu süreç içerisinde siyasi olarak bir diyalog ortaya çıkar ve yasal düzenlemelere gidilirse durumun değişebileceğine işaret eden Başbakan Talat şöyle konuştu 
     ''Çünkü kapılar açıldıktan sonra çok ciddi sorunlarla karşı karşıya kaldık ve kalacağız. Uyuşturucu kaçakçılıkları her gün yaşanıyor. Güney Kıbrıs'ta tutuklanıyor, Kuzey Kıbrıs'ta tutuklanıyor. Uyuşturucunun kaynağı kuzeyde olabilir, güneyde tutuklanırlar, Rum yönetimi kaynağa ulaşamaz. Halbuki kaynağa da ulaşmak lazım. Aynı şey bizim için de olabilir. Bütün bu konularda belki bir anlayış birliğine varırız ve karşılıklı olarak işbirliğiyle bu işi yürütürüz. Halbuki Rum yönetimi bütün bu ilişkilerden kaçınıyor ve hiç hakkı olmadığı halde, şu anda geçerli olduğunu iddia ettiği, kabul ettiği 'Kıbrıs Cumhuriyeti Anayasası'na göre yargılama yetkisi kendisinde olmamasına rağmen zanlıları istiyor. Halbuki doğru olan 'Hem maktul, hem de zanlıların tümünün Türk olduğu bu olayda yargılama Türk mahkemelerinde ve Türk hakimler önünde olur' amir hükmüne uygun hareket edilmesi.'' ''Rum yönetiminin, 'Türk tarafı zanlıları veriyor' gibi spekülasyonları bir tarafa bırakmasını ve cinayet gibi önemli bir suçta delilleri saklayarak uluslararası anlamda bir suç işlemekten vazgeçmesini'' isteyen Talat, KKTC'de tutuklu bulunan cinayet zanlılarının Güney Kıbrıs'a verilmesinin söz konusu olmadığını vurguladı. 
     İşbirliği yapmanın tanıma anlamına gelmediğine işaret eden Talat, ortada bir cinayet olduğunu ve anlayış birliğine varmak gerektiğini kaydetti. 
     
     ''PAPADOPULOS HER ŞEYDEN KAÇIYOR'' 
     Rum yönetimi lideri Tasos Papadopulos'a görüşme çağrısı yaptığını ve reddedildiğini anımsatan Talat, şunları söyledi 
     ''Madem ki Birleşmiş Milletler çerçevesinde bir çözüme hazır değil, çözüm istemiyor, zorla onu ben de çözüme çekemem. Bari günlük olaylardaki sorunlarımızı çözebilmek için bir araya gelelim dedik. Onu da kabul etmiyor. Her şeyden kaçıyor, basit bir suç olayında bile bizimle işbirliği yapmak istemiyor. Bu olabilecek bir şey değildir ve uluslararası anlamda suçu saklıyor ve örtüyor. Bu Avrupa Birliği üyesi bir ülke.'' İngiltere'nin KKTC'yi tanımadığı halde bir cinayetin aydınlatılması için bütün delilleri ve delillerin tanıklarını KKTC'ye göndererek sanığın mahkum edilmesini sağladığını hatırlatan Talat, buna karşın İngiltere'nin hala daha Kuzey Kıbrıs Türk Cumhuriyeti'ni tanımadığını kaydetti. 
     Konu hakkındaki girişimlerini AB ve BM nezdinde yürütmeye devam ettiklerini belirten Talat, ''Ancak şu ana kadar Rum tarafından en küçük bir işbirliği belirtisi henüz gelmiş değildir'' dedi. 
     
</TEXT>
</DOC>
