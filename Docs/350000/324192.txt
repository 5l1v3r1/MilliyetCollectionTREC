<DOC>
<DOCNO> 324192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas20.html </URL>
<DATE> 2005/03/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bolşoy, 3 yıllığına perde kapatıyor 
</HEADLINE>
<TEXT>

     Dünyaca ünlü Bolşoy tiyatrosu, yenileme çalışmaları nedeniyle 3 yıl süreyle perdelerini kapatıyor. 
     Yenileme çalışmalarınınsa 1 milyar dolara malolacağı sanılıyor. 
     Rusya Devlet Başkanı Vladimir Putin, ''Rusya'nın simgesi'' olan Bolşoy'un teknik durumunu incelemek amacıyla dün tiyatroya yaptığı ziyarette, çoğu geçen yüzyıldan kalma malzemeyi gördükten sonra, 1 Temmuzda başlaması öngörülen yenileme çalışmalarına yeşil ışık yaktı. 
     Bolşoy sözcüsü de, yenileme çalışmaları sayesinde her şeyin değiştirileceğini, 1905'te Siemens tarafından yerleştirilen malzemeninse müzede sergilenmesi için yine bu firmaya verilebileceğini söyledi. 
     Bu arada, başkent Moskova'nın merkezinde bulunan ve sayısız kedinin mesken tuttuğu binadaki çalışmaların kedilerin ''rahatını bozmasına'' kesin gözüyle bakılıyor. 3 yıl sonundaysa seyircilerin dramatik bir sahnenin ortasında sahnede beklenmedik bir havyan görmeleri mümkün olmayacak. 
     -NELER YAPILACAK- Kızıl Meydan yakınlarında 150 yıl önce inşa edilen Bolşoy'un, yenileme çalışmaları sırasında temellerinin de sağlamlaştırılacağı belirtiliyor. 
     19. yüzyılda olmayan büfelerin bu çalışmalar sırasında yapılacağını, 20. yüzyılda eklenen vestiyerlerin de yenileneceğini söyleyen mimar, en büyük yenileme çalışmasının sahnede yapılacağını bildirdi. 
     Şimdiye kadar bale ve opera programları burada sahneleniyordu, oysa dans için her adımda meydana gelen titreşimleri önlemek için ayrı yapıda bir sahne gerekiyor. 
     İlk başlarda mükemmel olan, ancak metro inşa edilmesi yüzünden bozulan akustik düzenin de iyileştirileceği, bugüne kadar elle değiştirilen dekorlar için dev asansör sistemi kurulacağı belirtiliyor. 
     Bu 3 yıl boyunca Bolşoy'un turnelere çıkacağı ve 2002'de açılan yan binada programlarını sunacağı ifade ediliyor. Putin ise yenileme projesini bizzat denetleyeceğini ve harcamaları kontrol edip, çalışmaların zamanında tamamlanmasını gözeteceğini söylüyor. 
     
</TEXT>
</DOC>
