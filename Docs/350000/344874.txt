<DOC>
<DOCNO> 344874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/dunya/adun.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'e darbe 
</HEADLINE>
<TEXT>


Almanya'da Başbakan Schröder'in SPD'si 39 yıldır iktidarı elinde tuttuğu son kalesi Kuzey Ren - Vestfalya eyaletindeki seçimleri kaybedince erken genel seçim için düğmeye basıldı 

DIŞ HABERLER SERVİSİ 


Almanya'nın Kuzey Ren - Vestfalya eyaletinde, dün yapılan eyalet parlamento seçimlerinde, Başbakan Gerhard Schröder'in Sosyal Demokrat Partisi SPD yenilgiye uğrayınca ülkede erken seçim süreci başladı. 
SPD, 39 yıldır iktidarda olduğu son kalesi Kuzey Ren - Vestfalya'yı rakibi Hıristiyan Demokrat Birlik'e CDU kaptırdı. SPD'ye büyük bir darbe indiren CDU, seçimi büyük bir oy farkıyla kazandı. Jürgen Rüttgers'i başbakan adayı gösteren CDU, geçerli oyların yüzde 44.8'ini alırken, Eyalet Başbakanı Peer Steinbrück'ün liderlik ettiği SPD ise, yüzde 37.6'da kaldı. Oyları 5 yıl öncesine göre yüzde 8.5 eriyen SPD, eyalette 1958'den bu yana en kötü seçim sonucunu aldı. SPD'nin koalisyon ortağı Birlik 90 Yeşiller Partisi, oyların yüzde 6'sını, CDU'nun koalisyon ortağı Hür Demokrat Parti'si de FDP oyların yüzde 6.1'ini elde etti. 181 sandalyeli mecliste oy dağılımı ve sandalye sayısı resmi olmayan sonuçlara göre şöyle CDU FDP koalisyonu yüzde 50.9 oyla 98 sandalye , SPD Yeşiller koalisyonu yüzde 43.6 oyla 83 sandalye . 

Berlin'i sarstı 
Toplam 13.3 milyon seçmenin yüzde 60'ının oy kullandığı ülkenin en kalabalık eyaletinde yapılan seçimlerin etkisi Berlin'e de yansıdı. Sonuçlar, Schröder ve hükümeti zor durumda bıraktı. Sonuçla birlikte Eyaletler Meclisi'ndeki Bundesrat konumu iyice zayıflayan SPD Yeşiller koalisyonunun, önemli yasaları çıkarması daha da güçleşti. Alınan sonuçlar üzerine bir açıklama yapan SPD Genel Başkanı Franz Müntefering, sonbaharda erken genel seçime gidilebileceğini söyledi. Konuyu yarınki parti genel kurulunda eyalet başkanlarıyla görüşeceklerini belirten Müntefering'in Başbakan Schröder'le seçimlerin bu yıl sonbaharda yapılması konusunda anlaştığı bildirildi. Schröder de, sonbaharda erken genel seçimin yapılması için düğmeye basacağını açıkladı. Almanya'da olağan parlamento seçimlerinin 2006'nın ikinci yarısında yapılması bekleniyordu. 
Türkiye'nin Avrupa Birliği AB üyeliğine karşı çıkışlarıyla bilinen Alman CDU Genel Başkanı Angela Merkel, hedeflerinin yapılacak genel seçimler olduğunu söyledi. 
Yeşiller Eşbaşkanı Claudia Roth da seçim sonuçlarını "acı bir yenilgi" olarak nitelendirdi. 


</TEXT>
</DOC>
