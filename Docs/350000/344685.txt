<DOC>
<DOCNO> 344685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/dunya/dun01.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam 1 milyon dolar isteyecek 
</HEADLINE>
<TEXT>


Hapisteki devrik diktatörün avukatları, The Sun aleyhine tazminat davası açıyor 

NEVSAL ELEVLİ Londra 


Önceki gün Saddam Hüseyin'in hücresinde çamaşır yıkarken ve üzerinde yalnızca külot olduğu halde mahrem anlarını yansıtan fotoğraflarını basan İngiliz "The Sun" gazetesi, Arap dünyası tarafından yoğun olarak eleştirilirken, devrik diktatörün avukatları da, gazete aleyhine 1 milyon dolarlık yaklaşık 1.37 milyon YTL tazminat davası açacaklarını bildirdiler. 
Avukat ekibinin başkanı Ziyad Khasawneh, Londra'ya telefon ederek gerekli prosedürün başlatılması talimatını verdiğini açıkladı. Olayda rolü olan tüm ilgililer aleyhine de dava açacaklarını kaydeden Khasawneh, dava etmeyi düşündükleri merciler arasında ABD hükümeti ve özellikle Savunma Bakanı Donald Rumsfeld'in bulunduğunu vurguladı. 

The Sun Pişman değiliz 
Yaptığından pişman olmadığını ve hangi medya kuruluşu olsa söz konusu fotoğrafları kullanacağını savunan "The Sun" gazetesi ise dün Saddam'ın başka bir fotoğrafını daha yayımladı. Fotoğrafta, uzun beyaz bir elbise giymiş olan Saddam, dikenli tellerin ardında, avuçları açık, başını eğmiş dua ederken görülüyor. 
"The Sun", ayrıca Saddam rejiminin üst düzey yetkililerinden olan ve Iraklı Kürtlere yönelik kimyasal silah saldırılarından sorumlu tutularak "Kimyasal Ali" lakabı verilen Ali Hasan El Mecid'i koltuk değneği yardımıyla iskemlesinden kalkmaya çalışırken gösteren bir fotoğrafını yayımladı. 


</TEXT>
</DOC>
