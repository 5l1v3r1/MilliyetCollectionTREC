<DOC>
<DOCNO> 324174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas02.html </URL>
<DATE> 2005/03/16/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
"Küresel ısınma ile kalp ve solunum yolu hastalıkları artacak" 
</HEADLINE>
<TEXT>

     Türkiye Bilimler Akademisi Üyesi ve ODTÜ Öğretim Üyesi Prof. Dr. Saim Özkar, küresel ısınmanın, dünya iklim sisteminde köklü değişimlere ve aşırılıklara yol açabileceğini söyledi. 
     Kütahya Dumlupınar Üniversitesi'nde ''Atmosferde Ozon Azalması ve Küresel Isınma'' konulu konferans veren Özkar, iklim sisteminde vazgeçilmez bir yere sahip olan sera gazlarının güneş ve yer radyasyonunu tutarak atmosferin ısınmasında başlıca rol oynadığını hatırlattı. 
     Prof. Dr. Özkar, sera gazlarının bulunmaması durumunda yeryüzünün sıcaklığının, bugünkü değerlerinin 30 derece altında olacağını kaydetti. Son yıllarda çeşitli nedenlerle karbondioksit, metan, ozon ve diazotmonoksit gibi sera gazlarının etkisinin arttığını, bunun da yeryüzü sıcaklığında belirli artışlara neden olduğuna dikkati çeken Özkar, şöyle devam etti. 
     ''Sera gazlarının etkisinin artması sonucu atmosferin en alt katmanı olan troposferin ısınması, ikinci katman stratosferin de soğuması kaçınılmaz görünüyor. Küresel ısınmanın etkisiyle hava sıcaklıkları, dünyanın her yerinde artma biçiminde olmayacak. Sıcaklığın artış oranı, orta enlemlerde ve ekvatorda, kutuplardakinden farklı seyredebilecek. Örneğin ekvatorda bu artışın dünya ortalamasının çok altında olması bekleniyor. Küresel ısınma, dünya iklim sisteminde köklü değişimlere ve aşırılıklara yol açabilecek görünüyor.'' Isınmayla ilgili örnekler de veren Saim Özkar, dünyanın bazı bölgelerinde kasırgalar, seller ve taşkınlar gibi hava olaylarının şiddetinin, sıklığının artabileceğini, bazı bölgelerde uzun süreli kuraklıklar ve çölleşmelerin görülebileceğini söyledi. Özkar, ayrıca sıcaklık artışının kış mevsiminde yaz mevsimine göre birkaç derece fazla olmasının beklendiğini, bu durumdan, dünyadaki rüzgar çeşitlerinin de etkilenebileceğini ve fırtınaların gücünün artabileceğini söyledi. 
     Prof. Dr. Özkar, küresel ısınmanın insan sağlığını da olumsuz etkileyebileceğini ifade ederek, şunları kaydetti 
     ''Bu yaşanabilecek gelişmelere bağlı olarak kalp ve solunum yolu hastalıkları ile bulaşıcı, alerjik ve diğer bazı hastalıkların seyrinde artış görülebilir. Buzulların erimesi ve sıcaklık artışıyla birlikte okyanuslardaki sular geniş alanları kaplayabilir, su seviyesi yükselebilir. Deniz seviyesinin yükselmesiyle birlikte kıyılardaki toprak kaybının yanı sıra kıyılara yakın temiz su kaynaklarının denizle birleşmesine neden olabilir. Artan buharlaşma yüzünden göl ve ırmaklarda meydana gelecek su kaybının 21. yüzyılın en önemli meselelerinden biri olacağını düşünüyorum.'' 
     
</TEXT>
</DOC>
