<DOC>
<DOCNO> 313984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/siyaset/asiy.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hata danışmanın 
</HEADLINE>
<TEXT>


Başbakan Erdoğan 'Hatırlamıyorum' dediği konuşmayı kabul ederken, fatura haberin yayımlanmasına onay veren Başbakan'ın danışmanı Cüneyd Zapsu'ya çıktı 

Elçin Ergün - Maldivler 


Başbakan Recep Tayyip Erdoğan, kendisine atfen türban yasağına karşı önemli açıklamalar yayımlayan Alman Welt am Sonntag Gazetesi Genel Yayın Yönetmeni Cristoph Keese'in önceki gün yalanladığı haberini dün kısmen kabul etti. "Hatırlamıyorum" dediği Keese ile konuştuğunu da kabul eden Erdoğan'ın düştüğü sıkıntılı durumun faturası Başbakan'ın danışmanı Cüneyd Zapsu'ya çıktı. 
"Türbanı çözmek için çalışma yapıyoruz. Yasak hatalı. Kızım türbanı şık buluyor" sözlerinin yayımlanması üzerine Phuket Adası'nda "Aslı astarı yok, derme çatma haber, o gazeteciyi hatırlamıyorum" diyerek yalanlama yapan Erdoğan'a Keese'nin yanıtı, "Görüştük. Hatta danışmanı Zapsu'nun yazılı onayıyla haberi yaptım" oldu. Erdoğan, Keese'nin yanıtı üzerine, danışmanlarından, verdiği röportajların incelenmesini istedi. 

'Sohbetti' 
Başbakanlık Basın Danışmanı Ahmet Tezcan, Erdoğan'ın Almanca bilen danışmanı Zapsu'ya bir e-posta göndererek bilgisine başvurdu. Japonya'da bulunan Zapsu, önceki gece gönderdiği yanıtta, "Davos'taki yemekte Başbakan'ın Keese ile yanyana oturduğunu, Keese ile Erdoğan'la yaptığı görüşme için yazılı olarak iletişim kurduğunu" bildirdi. Zapsu, yanıtına, Keese'ye yayımlaması için onay verdiği metni de ekledi. 

'Neden teyp konulmadı' 
Zapsu'nun yanıtına sinirlenen Başbakan'ın, "Neden teyp konularak kayıt yapılmadı " demesi üzerine danışmanları "Görüşme, röportaj niteliğinde değildi, sohbetti" yanıtını verdiler. NTV de, dün Başbakanlık Basın Danışmanı Tezcan'ın yaptığı açıklamaya dayanarak verdiği haberde şu ifadeleri kullandı 
"Keese'nin bu sohbeti mülakat olarak yayımlamak istemesi üzerine Erdoğan, Keese'den danışmanı Zapsu ile irtibata geçmesini istedi. Zapsu, e-posta aracılığıyla mülakata onay verdi. Ancak Tezcan, Erdoğan'ın sohbette türban konusunda sık sık dile getirdiği gibi 'toplumsal mutabakat şartıyla bir çalışmaya onay verebiliriz' dediğini, bu sözlerin ise gazetede yayımlanan mülakatta yer almadığını vurguladı. Bu eksikliğin, yazıya onay veren Zapsu'nun gözünden kaçtığı belirtildi." 

'Ayaküstü sohbet' 

Erdoğan, Maldivler'de de Tezcan aracılığıyla yaptığı açıklamada, Kesee ile Davos'taki Türk Gecesi'nde "ayaküstü sohbet ettiğini" bildirdi. Kesee'ye "Türban yasağını kaldırmak için çalışma yapabiliriz. Ancak toplumsal mutabakat olmadan bu konu gündeme gelmez" dediğini kaydeden Erdoğan, özellikle türban konusunda yazılanların kendi görüşünü yansıtmadığını ifade etti. Haberin, "algılama ve redaksiyon" hatasından kaynaklandığını kaydeden Erdoğan, Kesse'ye "Kızım başörtüsünü moda sebebiyle takıyor" gibi bir cümleyi "kesinlikle söylemediğini" vurguladı. 
Davos'taki yemekte çevirileri Zapsu'nun yapmadığını belirten Başbakanlık kaynakları da, hatanın çevirmenden kaynaklanmış olabileceğini öne sürdüler. 

CHP Bu duruma düşmemeliydi 

ANKARA Milliyet 

CHP Grup Başkan Vekili Ali Topuz, Başbakan Erdoğan'ın yalanladığı türban açıklamalarını, "Türkiye Cumhuriyeti Başbakanı bu duruma düşmemeliydi. Yaptığı açıklama ve sonrasında söyledikleri, samimiyetiyle ilgili ciddi kaygılar yaratmıştır" diye değerlendirdi. Topuz, "Bu, Türkiye açısından iyi bir not olmamıştır" dedi. 

'Adam rüyasında görüp mü yazmış ' 

ANKARA Milliyet 

DYP Genel Başkanı Mehmet Ağar, Başbakan Erdoğan'ın türbanla ilgili sözleri yalanlaması konusundaki soruya, "Peki bu adam rüya mı gördü de yazdı, bunu da bilemiyoruz" karşılığını verdi. Ağar, kadınların türban takıp takmaması konusunda siyasetçilerin fetva niteliğinde demeç veremeyeceğini vurguladı. 


</TEXT>
</DOC>
