<DOC>
<DOCNO> 326894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/ygokberk.html </URL>
<DATE> 2005/03/25/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Bu Euro, o Euro mu 
</HEADLINE>
<TEXT>



Şu bizim Emre dünyanın en büyük üç - beş oyuncusundan biri diyor, birisi... 
Dünyası o kadar... 
Zararı da yok... 
Ama sonra kendi söylediğine kendi inanıyor. 
İşte bu kötü. 
O dünlerde, bir spor gazetesinde Fanatik değil müdür, "bir Brezilyalı bulun" demişti, "sezon sonunda sözleşmesi sona eren." 
Bebeto'ydu bulunan... 
Müdür yine "biriniz Bebeto olun" demişti "ve konuşun." 
Bizim Bebeto "Hayallerimi Fenerbahçe süslüyor. Neden olmasın, gelirim" gibilerinden birşeyler sallamıştı. 
Sonra gazete döndü. 
Prova baskı, bizim Fenerbahçeli yerli Bebeto'nun eline geldi. Ve bir çığlık attı 
- Aaaa, Bebeto Fenerbahçe'ye geliyormuş 
O kadar çok uyduruyordu ki gün boyunca, kafası karışmıştı... 
Sonra uyandı. 
-Şu işe bak. Kendi uydurduğuma kendim inandım. 

Emre de bu hesap... 
Inter'de oynamadan üç milyon Euro filan alıyor. Fenerbahçe istiyormuş diyorlar. Yani "Üç"ten fazla vermesi lazım. Beşiktaş "üç buçuk" vermiş, sözüne inandığımız Beşiktaşlı bir futbol adamının söylediğine göre. 
Yani Fener'in daha da fazla vermesi lazım. 
Inter'de Vieri, 5 - 6 milyon Euro filan alıyor. 
Oynamayan Recoba da 5 milyon Euro'nun biraz üstünde galiba. 
Inter'de asgari ücret 2 milyon Euro. 
İki alanları da gören, bilen yok. Sağa sola kiralık gidiyorlar, iki milyon Euroluklar. 
Emre, Inter'in açlık sınırının biraz üstünde. 
Peki Emre bu parayı eder mi 
Bir aralar çok yetenekli bir oyuncuydu. Kendisini geliştireceği tahmin ediliyordu. Ve de oldukça para ediyordu. 
Avrupa'nın kadro olarak en şişkin takımına gitti. Oynamadığı için kendini geliştiremedi. Zaten 25 oldu. Oynamadan da para kazandığı için kendisini geliştirmesine de gerek kalmadı. 
Menajeri, Okan gibi onu da yanlış yönlendirdi. 
Dünya'nın en büyük oyuncularından değil. 
Avrupa'nın en büyük oyuncularından da değil. 
Bu haliyle büyük oyuncu da değil. 
Emre' nin bugüne kadar üç maçı yok, tek başına aldığı... 
Inter'de üç küsur senedir, üç küsur 90 dakikası da yok. 
Kendimizi kandırmayalım, Fenerbahçe'yi de, Beşiktaş'ı da. 
Emre, yeteneği kendisininkinin dörtte biri kadar bile olmayan Milanlı Pirlo'nun dörtte biri kadar oynuyor mu 
Pirlo tüm sezonu domine ediyor. Sorun bakalım, Emre'den fazla mı alıyor 
Galatasaray'da iki sene daha kalsaydı, biraz sorumluluk alsaydı... 
Oynasaydı... 
Halamın sakalları olsaydı... 
Büyük oyuncu olurdu. 

İtalya'da "Pele, Pele" diyenlere Sivori'ciler, "Hele bir İtalya'ya gelsin Sivori kadar oynasın önce" derlerdi. 
"Bizim Pele'miz Sivori'dir". 
Emre önce Yıldıray kadar oynasın da... 

Valla billa tv8'deydim sevgilim 

Tv8'deyiz. Sevgili karizmatik başkan Ali Şen, Bodrum'daki evinin salonundan canlı canlı... 
Kucağında siyam kedisi... 
Sempatik bir Dr.No gibi... 
Stüdyoda da Sinan Engin, Selim Soydan, Göktuğ Sevinçli ve ben. 
Bir saat geçti... 
H l benden tık yok. 
- 1 - 2 cümle söyleyebilir miyim 
- Buyrun, tabii sevgili Gökberk. 
- Bir ara görüntümü verseniz ekrana. Sağa sola haber verdim de. Birkaç dost davetini ektim. Hani nerdeydin filan derler... 
Ali abi her dem taze, her dem in. Ve tabii tatlı dilli. "Söz gümüşse, sükut altındır" dedi. 
Bağladı beni... 
Sonra uzun uzun Fenerbahçe konuşuldu. Söylenebilecek herşeyi söylediler. Galiba bir rahmetli Şükrü Saracoğlu'nun 1887 - 1953 okuduğu ilkokul kalmıştı konuşulmayan, bir de ismini verdiği stadın yerinde daha önce bulunan Papaz'ın Çayırı'nda maç olmadığı günlerde ne yapıldığı... 
Onları da biri anlatmaz mı... 
- Sizin ekleyecek bir şeyiniz var mı sevgili Gökberk 
- Yok. Her konuğun ill konuşması gerekmiyor. Benden pas... 
Sonunda huzursuz oldular biraz. 
Veya ben öyle hissettim. 
"Bakın" dedim "ben iyiyim, mutluyum da. Keyfinizi bozmayın. Sizleri seviyorum. Evde olsaydım da seyredecektim. Hem ilk defa bir programı en yakından seyrediyorum, fena mı 
Hani arada bir zap da yapabilsem"... 
Ama o kadarcık kusur... 
Güldüler. Güldük... 
Ağlanacak halimize. 

Küfüre bile hakaret 

Şu Federasyon'un LÜTFEN kampanyası... 
Lütfen gazoz olsa yok satacak. 
Çok başarılı... 
Ama satacak malları yok ve sinir bozuyor. 
"Lütfen küfür etmeyin" dendiği anda "senin de, lütfeninin de" diye başlıyoruz hemen. 
Hem... 
Küfür olmalı, argo kadar. 
Geçmişi, tarihi, derinliği, hikayesi olan her ülkenin edebiyatında argo var ve çoğunluğu küfür. İnsanı rahatlatır ... Ama, mesela bilmemnenin bilmemnesini, bilmemne yapmak , küfür değildir. Seviyesizliktir, terbiyesizliktir, ahl ksızlıktır. 
Küfüre de hakarettir. 
Küfür etmeyecekler, ayağa kalkmayacaklar, merdivenlere oturmayacaklar, hır - gür çıkarmayacaklar... Nereden bulacaksınız bu seyirciyi İsveç'ten mi ithal edeceksiniz Bu ülkenin başkan, yönetici, işadamı, politikacı profili belli. Seyirci niye bu kriterlere uysun ki. 
Her şey yavaş yavaş olmalı, sindire, sindire... 
Hani bir Galatasaray maçında seyirci kaleci Şenol'a "I love you Şenol" diye bağırmıştı da I love you'cu Çulcu anons yaptırmıştı, ben ne demek istediklerini biliyorum diye. Zaten istenen de bu değil miydi. Demek istediğini böyle zarifçe anlatmak. 
Madem yine ceza yiyiyorlardı... 
Hemen küfüre başlamışlardı. 
İlla Lütfen'se... 
Önce başkanlara, yöneticilere, işadamlarına, politikacılara lütfen... 

BİLGİN'DEN 
Kendime geldim... 
Siyah oldum... 
Ve bereli... 
Hep mi siyah diyorsunuz ya 
Hep değil, ama genelde siyah... 
Veya haki, ya da beyaz... Tişörtler 
Ayıptır söylemesi, Giorgio Armani bile on yıllardır herkesi istediği gibi giydiriyor da... 
Kendisi siyah, lacivert tişört giyiyor. 
Tarzı o ve 70 küsur oldu. 
Eski karım bir gün "Senden benden çok sıkıldım" demişti "Sinir bozucu bir adamsın. Tanıdığım gün nasılsan, bugün de öylesin. 15 sene önce de bu tarz giyiniyordun, aynı jeanler, aynı gömlekler, aynı pantolonlar, aynı ayakkabılar vesaire... Aynaya baktığımda ne kadar değiştiğimi görüyorum ve sinirleniyorum. Sonra sana bakıyorum ve hiç değişmediğini görüyorum ve daha çok sinirleniyorum"... 
Çoook seneler geçti... 
Geçenlerde yine eski karımla karşılaştık... 
Yine çok sinirlendi... 

SERİ İLANLAR 
Pazartesi - Çarşamba 09.30 - 10.00 Radyo D'de 
Cuma'ları ise Milliyet'teyiz Başka şubemiz yoktur. 
İmza Köyün Delisi 





</TEXT>
</DOC>
