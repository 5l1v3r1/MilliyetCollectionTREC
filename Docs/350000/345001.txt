<DOC>
<DOCNO> 345001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko08.html </URL>
<DATE> 2005/05/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
IMF Türkiye'nin 2006'daki dış finansman ihtiyacı 49.4 milyar dolar 
</HEADLINE>
<TEXT>

     IMF, Türkiye’nin gelecek yıl 49.3 milyar dolarlık dış finansman ihtiyacı olacağını hesapladı. IMF’nin Türkiye’ye ilişkin borçluluk göstergeleri hesabına göre, gelecek yıl kısa vadeli borçların rezervlere oranı yüzde 158.3, dış borcun ulusal gelire oranının yüzde 46.3, net dış borcun ulusal gelire oranının ise yüzde 34.1 olması öngörüldü. IMF Türkiye raporunda, dış finansman ihtiyacına ilişkin hesaplamalar yaptı. Buna göre, toplam finansman ihtiyacı gelecek yıl 49.3 milyar dolar, 2007 yılında 52.8 milyar dolar, 2008 yılında 56.9 milyar dolar olacak. Finansman ihtiyacının gelecek yıl 7.8 milyar doları cari açıktan kaynaklanacak. Cari açık 2007 yılında 8.3 milyar dolar, 2008 yılında 9.7 milyar dolar finansman ihtiyacı yaratacak. Borç ödemeleri nedeniyle 2006 yılında 2.6 milyar dolar, 2007 yılında 3.2 milyar dolar ve 2008 yılında 3.7 milyar dolar kaynak gerekecek. Orta ve uzun dönemli borç ödemeleri için 2006 yılında 14.7 milyar dolar, 2007 yılında 15.3 milyar dolar, 2008 yılında 15.8 milyar dolar, kısa dönemli borç karşılamaları için gelecek yıl 24.2 milyar dolar, 2007 yılı için 26 milyar dolar, 2008 yılı için 27.7 milyar dolar Türkiye’nin finansman ihtiyacı oluşacak. 
     
     TÜRKİYE’NİN BORÇLULUK GÖSTERGELERİ 

     IMF’nin raporunda, rezerv ve borç göstergelerine ilişkin tahminlere yer verildi. Buna göre, Merkez Bankası rezervlerinin gelecek yıl 20.3 milyar dolar, 2007 yılında 22.2 milyar dolar, 2008 yılında 24 milyar dolar olması hedefleniyor. Bu durumda, gelecek yıl 2.1 aylık, 2007 yılındada 2.2 aylık, 2008’de de 2.1 aylık ithalatı karşılayacak düzeyde Türkiye’nin rezerv birikimi olacak. Dış borcun gelecek yıl 144 milyar dolarla ulusal gelirin yüzde 46.3’üne düşmesi öngörülüyor. Bu durumda da ihracatın yüzde 140.2’si oranında dış borca sahip olunacağı belirtilen IMF çalışmasında, 2007 yılı için dış borcun 148.9 milyar dolara çıkması, ancak ulusal gelire oranını yüzde 44.5’e, ihracata oranının da yüzde 133.9’a düşmesi, 2008 yılı için de 154.4 milyar dolarlık dış borcun ulusal gelire oranının yüzde 42.9’a, ihracata oranının da yüzde 127.6’ya düşmesi öngörüldü. Net dış borcun gelecek yıl 106.2 milyar dolar, 2007 yılında 107.1 milyar dolar, 2008 yılında 109.7 milyar dolar olması ve net dış borcun ulusal gelire oran olarak sırasıyla yüzde 34.1, yüzde 32, yüzde 30 olması planlandı. Kısa vadeli borcun gelecek yıl 32.1 milyar dolarla rezervlere oranının yüzde 158.3, 2007 yılında 35.2 milyar dolarla rezervlere oranının yüzde 158.7, 2008 yılında da 38.4 milyar dolarla rezervlere oranının yüzde 160.1 olacağı tahminine yer verildi. 
     
</TEXT>
</DOC>
