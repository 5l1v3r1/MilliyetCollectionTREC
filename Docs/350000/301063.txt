<DOC>
<DOCNO> 301063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sondun16.html </URL>
<DATE> 2004/12/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Abbas Askeri bir çözüm imkansız, barışçıl yollar deneyeceğiz 
</HEADLINE>
<TEXT>

     Filistin Kurtuluş Örgütü FKÖ başkanı Mahmud Abbas, ''bağımsızlığın silahlarla değil, ancak barışçıl yollarla elde edilebileceğini'' söyledi. 
     Abbas, Filistin'de 9 Ocak'ta yapılacak devlet başkanlığı seçimleri dolayısıyla yaptığı ikinci seçim konuşmasında, ''İsrail-Filistin sorununda, askeri bir çözümün imkansız olduğunu düşündüğünü'' belirtti. 
     Ramallah'ta işadamlarına seslenen Abbas, ''Tek yol, barış seçeneğidir. Filistin'in silahlarla özgürlüğe kavuşması imkansız'' dedi. 
     Abbas, dün başlayan resmi kampanya süreci kapsamında Ramallah'ta yaptığı ilk seçim konuşmasında, önceliklerinin Filistin halkının güvenliğini sağlamak olduğunu söylemişti. 
     İsrail'in Gazze'den çekilme planını ''geniş bir çekilme planının parçası'' olarak tanımlayan Abbas, İsrail'in Kudüs'ün doğusu da dahil 1967'de işgal ettiği bütün topraklardan çekilmesini istemişti. 
     
</TEXT>
</DOC>
