<DOC>
<DOCNO> 310523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko12.html </URL>
<DATE> 2005/01/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Çin Yuanın değerini artırmak için acele etmeyeceğiz... 
</HEADLINE>
<TEXT>

     Çin, ulusal parası yuanın değerlenmesi için kambiyo rejimini değiştirmekte acele etmeyeceğini bildirdi. 
     Çin'in maliye ve bankacılıktan sorumlu Başbakan Yardımcısı Huang Cu, Dünya Ekonomik Forumu toplantıları için bulunduğu Davos'ta yaptığı açıklamada, ülkesinin döviz çıpası uygulamasını bırakarak esnek kur rejimine geçmeden önce, bankacılık sistemini düzene sokması ve sermaye piyasalarını serbestleştirmesi gerektiğini söyledi. 
     Huang, ABD başta olmak üzere diğer gelişmiş sanayi ülkelerince kendilerinden talep edilen kambiyo rejimi değişikliğinin ne zaman yapılacağı konusunda da ''kesin bir tarih veremeyeceğini, bundan önce, istikrarlı bir döviz kuru düzeyinin tutturulması gerektiğini'' ifade etti. 
     Çin, ABD Doları'na sabit bir oranla bağlayarak ulusal parası yuanın değerini yapay biçimde düşük tutup, uluslararası ticarette özellikle ABD aleyhine avantaj sağlamakla eleştiriliyor. 
     Diğer büyük ihracatçı ülkeler, Çin'in parasının değerini düşük tutup ihraç ürünlerinin göreli fiyatlarını ucuzlatmakla ABD ile ticaretinde verdiği fazlanın, bu ülkenin cari açığını artırarak ABD Doları'nın zayıflamasına neden olduğunu savunuyor. 
     ABD Doları'nın değerinin düşmesinin de bu kez Avrupa ihraç ürünlerinin göreli fiyatlarını artırıp AB ürünlerinin rekabet gücünü azalttığına dikkat çeken Batılı iş çevreleri bu döngünün dünya ekonomisinde dengeleri bozduğunu iddia ediyor. 
     
</TEXT>
</DOC>
