<DOC>
<DOCNO> 333332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko38.html </URL>
<DATE> 2005/04/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Unakıtan Al Baraka Türk raporları gerçeği yansıtmıyor 
</HEADLINE>
<TEXT>

     Maliye Bakanı Kemal Unakıtan, Al Baraka Türk konusunda hazırlanan raporların gerçeği yansıtan raporlar olmadığını belirterek, ''Zaten buna da yargı karar verir. Ne milletvekilleri ne de CHP Genel Başkanı karar verir. Öyle boş keseden atmanın alemi yok. Çamur at izi kalsın. Bu politikalar da geçti. Artık millet sonra beni de tanıyor başkalarını da tanıyor'' dedi. 
     Unakıtan, düzenlediği basın toplantısında, genel ekonomik durum ve 3 aylık bütçe uygulama sonuçları konusunda bilgi verdi. Bakan Kemal Unakıtan, gümrük müfettişleri tarafından düzenlenen raporun Al Baraka Türk'te Yönetim Kurulu üyesi olduğu dönemle ilgili olarak yeni bir konudan bahsetmediğini belirterek, şunları söyledi 
     ''Daha önce Maliye Bakanlığı Hesap Uzmanları tarafından düzenlenen vergi tekniği raporu... Bu sefer gümrük mevzuatı yönünden de incelemeye tabi tutulmuş. Bununla ilgili de gümrük müfettişleri rapor yazmış. Yalnız burada enteresan bir husus var. Hesap uzmanları... Bu raporları. Yani Gümrük Teftiş Kurulu tarafından yapılan incelemeleri içeren rapor. Esas itibariyle Hesap Uzmanları'nın raporuna dayanmakla birlikte yapılan haberlerde bu husus tamamen göz ardı edilerek yepyeni bir bulgu gibi ortaya konulmuştur.'' 
     
     ''BEN YANLIŞ BİR ŞEY ONAYLAMAM'' 
     Raporda yeni bir defa yeni bir bulgunun söz konusu olmadığını vurgulayan Unakıtan, şöyle devam etti 
     ''Bir özel finans kurumundaki 1996-1997-1998 yıllarıyla ilgili raporudur. Ben o tarihlerde o finans kurumunda yönetim kurulu üyesiyim. Bir banka düşünün bir bankada yapılan muameleler, hiçbir zaman yönetim kurulunun onayına öyle gelmez. Yönetim kurulunun önüne gelen hususlar bellidir ve sınırlıdır. Şimdi diyorlar ki yönetim kurulu üyesiyken onaylamış bakanken de böyle onaylarsa yandık Allah diyor. O zamanda onaylamadın ben. Şimdi de yani yanlış bir şey onaylamam. Ama o noktada bir yanlışlık söz konusu değil. Her gün her kişiye bütün inceleme elemanları, denetmenler rapor düzenler. Ama o düzenlenen raporların tamamı, isnat edilen suçlar, her halde yargı merciine gider, bir kısmı onaylanır bir kısmı da reddedilir. Bu olağandır.'' 
     
     ''YARGI KARARI OLMAKSIZIN SUÇLU GİBİ GÖRÜLMEK'' 
     Herhangi bir yargı kararı olmaksızın sanki böyle bir suçlu gibi görülmenin herhalde doğru bir şey olmadığını anlatan Unakıtan, şu görüşlere yer verdi 
     '' Efendim sizin dokunulmazlığınız var deniliyor. Benimle ilgili yargılanan diğer yönetim kurulu üyelerinin dokunulmazlığı yok. Bunların bir tanesi suçlu görülmüş mü Ceza almış mı Almamış. Dolayısıyla hazırlanan raporlar da gerçeği yansıtan raporlar değil. Zaten buna da yargı karar verir. Ne milletvekilleri ne de CHP Genel Başkanı karar verir. Öyle boş keseden atmanın alemi yok. Çamur at izi kalsın. Bu politikalar da geçti artık. Millet sonra beni de tanıyor, başkalarını da tanıyor.'' 
     
     ''BİR KAŞIK SUDA FIRTINA KOPARILMAYA ÇALIŞILIYOR'' 
     Bu konuda daha önce de açıklamalar yaptığını hatırlatan Unakıtan, şöyle devam etti 
     ''Daha önce Hesap Uzmanları tarafından hazırlanan raporlar yargıya intikal ettiğinde çeşitli mahkeme kararlarında yönetim kurulu üyesi olduğum kurumun kusuru bulunmadığı... Vergi ziyanına neden olunmadığı... Çünkü başkası yapmış gelmiş burada aldatılmış. Vergi kaybına neden olunmadığı ve sonuçta iddia edilen hususların geçerli olmadığı, özel finans kurumları açısından yasaya aykırı bir durum olmadığı, zaten mahkemelerde belirtilmiş. Şimdi ne yapılıyor bir kaşık suda fırtına koparılmaya çalışılıyor. Ben bu mahkemelere daha önce de giriyordum. Şimdi ben politikaya atıldım. Hele hele Maliye Bakanı oldum... Bütün suç bu. Olmamış daha kesinleşmemiş bir yargı kararı olmaksızın, hatta bazı yargı karalarında berat kararı verilmiş olmasına rağmen, sanki bir suç unsuru varmış gibi ağız dolusu Maliye Bakanına sözler... Bunlar çirkin sözler. 
     
     ''YETER... HERKESLE ÇEN ÇEN UĞRAŞACAK HALİM YOK'' 
     Yeter, herkesle çen çen uğraşacak halim yok ya benim. Bakın yaptığımız işler burada. Nereden, nereye düşmüş bütçe açıkları. Biz geldiğimizde bütçe açıklarının GSMH'ye oranı yüzde 14.5 idi. Şimdi yüzde 7'lerde. Bu bir başarı. Bu başarıyı çeken var, çekemeyen var. Artık millet onu takdir eder. Daha önce yargıya intikal etmiş bir konu hakkında daha fazla değerlendirme yapmayı da uygun bulmuyorum.'' 
     
     ''AB KONUSUNDA HUMMALI ÇALIŞMA YÜRÜTÜLÜYOR'' 
     Avrupa Birliği ile ilgili kamu kurumlarında hummalı bir çalışma yürütüldüğünü ifade eden Unakıtan, eşleştirme çalışmalarının yürütüldüğünü, bu konuda Maliye Bakanlığı da dahil bütün bakanlıklarda çalışmaların sürdürüldüğünü bildirdi. 
     Unakıtan, şunları söyledi 
     ''AB konusunda yapılan çalışmaların fazla duyurulmaması nedeniyle, AB çalışmalarında acaba bir gevşeme mi var diye düşünülüyor. AB çalışmaları konusunda asla bir gevşeme söz konusu değil. Biz şimdi Fransızlarla bir taraftan çalışıyoruz. Bütçeyle ilgili çalışıyoruz. MASAK'la ilgili çalışmalarımız var. bütün bu çalışmalar hızlı bir şekilde devam ediyor. Bunlar müzakereler başladığında yapılan ön hazırlık çalışmalarıdır. Bunlar bize bir kolaylık ve zaman açısından avantaj sağlayacak çalışmalardır. Herkes müzakereci, baş müzakereci şu mu bu mu... Ona takıldı kaldı. Esasen yapılması gerekenler yapılıyor.'' Mali disiplinin tavizsiz ve kararlılıkla sürdürülmesi de en az yapısal reformlar kadar önemli olduğunu anlatan Unakıtan, ''Mali disiplinde bir gevşeme bütçe açıklarının ve borçlanma ihtiyacının artmasına ve bu olumsuz gelişmelerin de ekonomide tahsis ettiğimiz güven ortamının bozulmasına yol açar. Bu bakımından kamu kesimindeki mali disiplin önümüzdeki dönem de tavizsiz bir şekilde uygulanmaya devam edecektir'' diye konuştu. 
     
     ''KAMU HARCAMALARINDA RİSK ALANLARI TESPİT EDİLİYOR'' 
     Unakıtan, kamu harcamalarının takibine ilişkin olarak yaptıkları çalışmalar konusunda, şunları söyledi 
     ''Kamu hizmetlerinin, özellikle sağlık ve eğitim hizmetlerinin, kişi başına ortalama ve birim maliyetlerini dönemsel olarak hesaplamak, bu ortalamalarda ciddi sapmalar gösteren harcamaları idareler itibariyle takibini temini amacıyla kamu harcamalarında risk alanları tespit projesi uygulamaya konmuştur. Tespit edilen hususlar ilgili bakanlıklara bildiriliyor. Sayın Bakan seninle ilgili burada şöyle şöyle harcamalarda bir enayilik gözüküyor. Buna dikkat et... Normalde bu kadardı bu kadar gözüküyor. Buna dikkat et. Bununla ilgili araştırmanı soruşturmanı yap, yoksa biz buna müdahale ederiz. Bu en önemli hedeflerimizden bir tanesidir. 
     Bütçenin performansı derken biraz bundan bahsediyoruz. Bir yerde yol şu kadar yapılmış aynı mahiyette yol şu kadara çıkmış niye böyle çıkmış, bunda bir şey mi var Bunlar artık takip ediliyor ve ilgili bakanlıklar uyarılmaya başlandı. Bu çalışmalar sonucunda ortalama harcamalarda ciddi sapmalar gösteren harcamaların listeleri çıkarılmış ve incelemelerde dikkate alınmak üzere ilgili inceleme birimlerine gönderilmiştir.'' 
     
</TEXT>
</DOC>
