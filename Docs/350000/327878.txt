<DOC>
<DOCNO> 327878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo21.html </URL>
<DATE> 2005/03/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gürcistan Teknik Direktörü Kazanmak için herşeyi yapacağız 
</HEADLINE>
<TEXT>

     Gürcistan A Milli Takımı Teknik Direktör Alain Giresse, ''Türkiye maçını kazanmak istiyoruz ve bunun için herşeyi yapacağız'' dedi. 
     Giresse, Gürcü milli takımının kamp yaptığı Tiflis'teki Batesta otelinde düzenlediği basın toplantısında, Türkiye ile kendi sahalarında oynayacakları 18. Dünya Kupası Avrupa Elemeleri 7. maçında, sahaya kazanmak için çıkacaklarını belirterek, ''Yolumuza devam etmek için puana ihtiyacımız var. Tüm gücümüzü ortaya koyacağız'' dedi. 
     Türkiye maçına son oynadıkları Yunanistan maçından farklı bir kadro ve oyun anlayışıyla sahaya çıkacaklarını ifade eden Giresse, ancak kadro içinde ne gibi değişikliklere gideceği konusunda bir bilgi vermedi. 
     Alain Giresse, Türkiye, Yunanistan ve Ukrayna'nın gruptan çıkma şansının yüksek olduğunu belirterek, çok güçlü takımların yer aldığı grup içinde bulunduklarını kaydetti. 
     Giresse, Türkiye maçı öncesinde ciddi bir sıkıntıları olmadığını belirterek, kendi saha avantajlarını en iyi şekilde kullanıp kazanmak için sonuna kadar mücadele edeceklerini ifade etti. 
     Gürcistan Milli Takımı, bugün yapacağı antrenmanla Türkiye maçı hazırlıklarını sürdürecek. 
     
</TEXT>
</DOC>
