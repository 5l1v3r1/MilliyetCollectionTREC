<DOC>
<DOCNO> 339284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo25.html </URL>
<DATE> 2005/05/03/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İTO Başkanı Formula 1 için 40 bin yabancı turist bekliyoruz... 
</HEADLINE>
<TEXT>

     İstanbul Ticaret Odası İTO Başkanı Murat Yalçıntaş, Formula 1 için İstanbul’a iyi para bırakan turistlerin geleceğini ifade ederek, "40 bin yabancı turist bekliyoruz" dedi. 
     Sabancı Üniversitesi’nde düzenlenen Formula 1 ile ilgili panelde konuşan Yalçıntaş, Formula 1’in 150 milyon dolarlık bir yatırım olduğunu vurgulayarak, "Büyük bir proje. Formula 1’i yaklaşık 2 milyar kişi izliyor. 40 bin yabancı turist gelecek. Kişi başı yaklaşık 1000 dolar harcama bekliyoruz. Oteller yüzde yüz doldu, ticaret 
     canlanacak" diye konuştu. 
     Yarışı 3 günde yaklaşık 250 bin kişinin izleyeceğini anlatan Murat Yalçıntaş, şöyle devam etti 
     "Formula 1 sayesinde Türkiye’ye 1 yılda 4 milyon ekstra turist bekliyoruz. Türk ekonomisi olarak en büyük sıkıntılarımızdan birisi istihdam. Formula 1 ile 6-7 bin kişiye istihdam yaratacağız. Tuzla ve Tepeören’de arsa fiyatları patlamış durumda. Formula 1 projesi ayrıca Türkiye’de otomobil kültürünü de geliştirecektir." Yalçıntaş, "Belediye ve Valilik de bu projeye para aktaracak mı " şeklindeki bir soru üzerine, "Teklif götürdük. Siz, belediye yüzde 15, Valilik yüzde 15 girin dedik. Onlar değerlendirip, cevap verecekler. Ne zaman sonuçlanır, bilmiyorum. Herkes gibi ben de bürokrasiden şikayet ediyorum" şeklinde konuştu. 
     Panelde Motor Sporları Organizasyonu Satış ve Pazarlama Müdürü Bülent Özdemir, öğrencilere İstanbul Speedpark Pisti ve Formula 1 ile ilgili bilgiler verdi. 
     Özdemir, pistin kar etmeyeceğinin söylenmesi üzerine, "Buranın kar etmeyeceği görüşüne katılmıyorum. Pistte sadece Formula 1 yarışları yapılmayacak. Pist, Kasım ayının ortalarına kadar dolu. 
     Böyle bir yatırımın 3-5 senede geri çıkarılması kolay değil. Ancak Türkiye ve İstanbul’un bu işten çok kazanacağına inanıyorum. Mali olarak paranın geri çıkması uzun yıllar alacaktır" diye konuştu. 
     Renault Sport Pilotu Ercan Kazaz ise bu işe imza atan eski İTO başkanının olayın turizm yönüyle ilgilendiğini, yeni başkanın ise Formula 1’i daha iyi kavradığını söyledi. 
     Panelde ayrıca, Renault Sport Halkla İlişkiler Direktörü Ethem Genim ve Atölye Kazaz Pilotu Hakan Dinç de Formula 1 ile ilgili görüşlerini anlattı. 
     Panelin sonunda izleyiciler arasında yapılan çekilişle 2 öğrenciye İstanbul’da yapılacak Formula 1 yarışı için bilet verildi. 
     
</TEXT>
</DOC>
