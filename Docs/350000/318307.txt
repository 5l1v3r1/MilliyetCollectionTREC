<DOC>
<DOCNO> 318307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur16.html </URL>
<DATE> 2005/02/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İzmir'de yıkıcı depremler kaç yılda bir oluyor 
</HEADLINE>
<TEXT>

     ''Genellikle orta büyüklükte ve çokça deprem üreten bölgede'' yer aldığı kaydedilen İzmir'de yıkıcı depremlerin, 340-380 yılda bir meydana geldiği bildirildi. 
     Dokuz Eylül Üniversitesi Deprem Araştırma ve Uygulama Merkezi DAUM Müdürü Prof. Dr. Zafer Akçığ, İzmir'in orta büyüklükte depremlerin meydana geldiği bir kent olduğunu, ancak bunun büyük deprem üretmeyeceği anlamına gelmediğini söyledi. 
     Tarih boyunca İzmir'de belirli periyotlarla büyük depremlerin yaşandığını ve son büyük depremin 1688 yılında meydana geldiğini belirten Prof. Dr. Akçığ, şu bilgiyi verdi 
     ''Yaklaşık 340-380 yılda bir yıkıcı bir deprem meydana geldiği ve Manisa'nın bile etkilendiği görülüyor. Muhtemel depremin en üst sınırı 6.5 olduğu için, dünya standartlarına göre önemli hasar yapmaması gerekir. Ancak biz bu standartları yakalayamadığımız için, bu büyüklükteki deprem İzmir'de yıkıcı olur.'' 
     
     ''GÜNEY FAY HATTI TEHDİT EDİYOR'' 
     İzmir'i Güney Fay Hattı'nın tehdit ettiğini ifade eden Prof. Dr. Zafer Akçığ, bu fay hattının Güzelbahçe'den başlayarak sahili izlediğini ve bir kolunun Altındağ Semti'ne, bir kolunun da Bornova İlçesi'nden geçerek Manisa'nın Salihli İlçesi'ne gittiğini kaydetti. 
     ''İzmir'de büyük deprem olmayacak'' demenin mümkün olmadığını belirten Prof. Dr. Akçığ, 6 ay önce dünya genelinde yapılan bir araştırmada, deprem riski açısından İstanbul'un ikinci, İzmir'in ise yirminci sırada yer aldığını söyledi. 
     
     ''İZMİR DEPREME HAZIR DEĞİL'' 
     İzmir'in depreme hazır olmadığını, arama kurtarma çalışmaları açısından vefat eden Büyükşehir Belediye Başkanı Ahmet Piriştina döneminde önemli yatırımlar yapıldığını kaydeden Prof. Dr. Zafer Akçığ, şöyle devam etti 
     ''Ancak bu çalışmalar, deprem sonrasına yönelik hazırlıklardır. İzmir deprem öncesine hazır değil. Önceden hazırlıklı olmak için kentin yerleşim açısından tekrar planlanması gerekir. 'Mikro bölgeleme' dediğimiz şehrin risk bölgelerinin ayrıntılı olarak belirlenmesi, bu yapıldıktan sonra en riskli kesimlerden başlayarak okul, hastane gibi binaların elden geçirilmesi gerekir. Güçlendirilme yapılmalı, gerekirse de yıkılarak yeniden inşa yoluna gidilmeli.'' 
     
     ''DEPREM MERKEZİ HAYATA GEÇİRİLMELİ'' 
     Ahmet Piriştina döneminde belediye ile DEÜ arasında Deprem Araştırma ve Uygulama Merkezi'nin kurulması için protokol hazırlandığını bildiren Prof. Dr. Zafer Akçığ, ''Piriştina bundan bir hafta sonra vefat edince protokol imzalanamadı ve merkez hayata geçirilemedi. Mevcut Belediye Başkanı Aziz Kocaoğlu, protokolü inceletiyor'' dedi. 
     Prof. Dr. Akçığ, yaklaşık 3 milyon YTL'ye 3 trilyon lira malolacak merkezin kurulmasıyla araziye cihazların yerleştirileceğini, dinleme şebekelerinin kurulacağını ve güncel kayıtların tutulacağını ifade etti. 
     Prof. Dr. Akçığ, merkezden alınan veriler ışığında şehirde planlama yapılabileceğini bildirdi. 
     
</TEXT>
</DOC>
