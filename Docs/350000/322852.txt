<DOC>
<DOCNO> 322852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko16.html </URL>
<DATE> 2005/03/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Borç takasını tamamlayan Arjantin'in yeni hedefi Shell... 
</HEADLINE>
<TEXT>

     Arjantin Devlet Başkanı Nestor Kirchner, halkına yaptığı çağrıda, ''akaryakıt fiyatlarına sürekli zam yaptığı'' gerekçesiyle İngiltere-Hollanda ortak petrol şirketi Shell'e ''ulusal boykot'' uygulanmasını istedi. 
     Arjantin'de 930 benzin istasyonu bulunan ve pazarın yüzde 16.5'ini kontrol eden Shell'in salı günü akaryakıt fiyatlarını yüzde 4.2 artırmasına sinirlenen Kirchner, ülke televizyonlarında yayınlanan konuşmasında, ''Shell'in zamlarına karşı en iyi çözüm olarak ulusal boykot gözüküyor. Bunlar insanları istismar ediyor. Biz da alışverişimizi bunlardan yapmamalıyız. Bir şişe benzin olsa bile'' dedi Ülkedeki diğer yabancı petrol şirketlerini öven Kirchner, ''Tanrıya şükürler olsun ki İspanyol petrol şirketi Repsol-YPF ile Brezilyalı petrol şirketi Petrobras fiyat artırımı düşünmüyor. Arjantinliler de bu durumda benzini Shell'den satın almak zorunda değil'' şeklinde konuştu. 
     Kirchner'in boykot çağrısının ardından, iktidar partisinin yerel temsilciliğinin organizasyonunda, gençlerden oluşan bir grup eylemci de, uluslararası petrol devi Shell'in başkent Buenos Aires'teki merkezinin önünde protesto gösterisi düzenledi. 
     Bazı eylemcilerin ise Shell istasyonlarından alışveriş yapmak isteyen müşterilerle tartıştığı görüldü. 
     100 milyar doların üzerindeki borcunu 40 milyar dolar seviyesinin altına düşürdüğü son ''borç takası'' operasyonunda, piyasaya sürdüğü tahvillerin faizini enflasyona endeksleyen Arjantin'de, hükümetin daha az faiz ödemek için akaryakıt zamları konusunda hassas olduğu bildiriliyor. 
     Daha önce serbestleştirilen Arjantin akaryakıt piyasasında fiyatlar, şirketlerce belirleniyor. 
     
</TEXT>
</DOC>
