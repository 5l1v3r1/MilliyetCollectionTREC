<DOC>
<DOCNO> 333694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko37.html </URL>
<DATE> 2005/04/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
OPEC'in Raporu Üretim kapasitesi 32.7 milyon varile yükselebilir 
</HEADLINE>
<TEXT>

     Petrol ihraç eden ülkeler örgütü OPEC, Kuveyt, Nijerya ve Birleşik Arap Emirlikleri gibi üyelerinde yeni sahaların faaliyete geçmesiyle günlük üretim kapasitesinin 1.6 milyon varil artarak 32.7 milyon varile ulaşacağını bildirdi. 
     OPEC'in ayda bir yayımladığı Petrol Piyasası Raporu'na göre, yıl sonunda hızla artacak dünya petrol talebinin karşılanması için önümüzdeki aylarda ülkeler stoklarını artıracak. 
     Rapor, OPEC'ten kaynaklanan üretim artışının stokların yükselmesinde önemli rol oynayacağını ortaya koyuyor. Böylece OPEC üyesi olmayan petrol üreticilerinin üretimlerinde görülen düşüş telafi edilebilecek. 
     Kartel örgütünün Mart ayında günlük üretimini 300 bin varil artırarak 29.76 milyon varile çıkardığı bildirilen raporda, üretim artışında en büyük payın Suudi Arabistan'a ait olduğu kaydediliyor. 
     Buna göre Suudi Arabistan, Mart ayında günlük üretimini 155 bin varil artırarak 9.35 milyon varile yükseltti. 
     Dünyadaki talep artışının karşılanması için OPEC'in kullanmadığı kapasitesinin yeterli olduğu belirtilen raporda, Rusya, Kazakistan ve İngiltere başta olmak üzere örgüte üye olmayan ülkelerin toplam üretimlerinde bu yıl günlük yaklaşık 1 milyon varil gerileme bekleniyor. 
     Rapora göre OPEC üyeleri ise, 2005 yılında Kuveyt, Nijerya ve Birleşik Arap Emirlikleri'nde keşfedilen yeni petrol yataklarının etkisiyle günlük üretim kapasitelerini 1.6 milyon varil artırarak 32.7 milyon varile çıkartacak. 
     OPEC'in üretim verileri dikkate alındığında ise örgütün kullanmadığı kapasitesinin yılın ilk çeyreğinde 8.8'den ikinci çeyrekte yüzde 9.1'e ve üçüncü çeyrekte yüzde 10.9'a yükselmesi öngörülüyor. 
     OPEC aylık raporunda geçen yıl 82.3 milyon varil olan dünya günlük petrol talebinin bu yılın ilk çeyreğinde 84.3 milyon varile yükseldiği hesaplanırken, ikinci çeyrekte bu rakamın 82.67 milyon varile gerilemesi, üçüncü çeyrekte tekrar yükselişe geçerek 83.55 milyon varile çıkması ve son çeyrekte de 85.83 milyon ile tüm zamanların en yüksek seviyesine ulaşması bekleniyor. 
     
</TEXT>
</DOC>
