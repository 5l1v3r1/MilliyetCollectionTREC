<DOC>
<DOCNO> 347172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko42.html </URL>
<DATE> 2005/05/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yeni yasayla herkes emlakçılık yapamayacak... 
</HEADLINE>
<TEXT>

     Denizli Emlakçılar Meslek Odası DEMO Başkanı Atilla Coşkun, emlakçılıkla ilgili düzenlemeler getiren tasarının yasalaşmasıyla, emlakçılık yapmak isteyenlerde bazı şartlar aranacağını bildirdi. 
     Coşkun, düzenlediği basın toplantısında, Sanayi ve Ticaret Bakanlığı’ndan yetkililer ile 56 ilin Emlakçılar Odası başkanlarının katılımıyla Ankara’da bir toplantı yapıldığını, bu toplantıda emlakçılıkla ilgili yapılmak istenen düzenlemelerin ele alındığını belirtti. 
     Alt komisyonda kabul edilen ve yakında TBMM’de görüşülmesini bekledikleri tasarıyla, AB kriterlerine uygun çalışma şartlarının belirleneceğini ifade eden Coşkun, şöyle konuştu 
     "Emlakçılık yapmak isteyenlerden bazı şartlar aranacak. Yasa yürürlüğe girdiğinde, halen emlakçılık yapanlara yönelik sınav düzenlenecek. Bunda başarı gösterenlere belge verilecek. 4 hakkın sonunda başarısız olanlar ise emlakçılık yapamayacak." Tasarının, emlak müşavirliği uygulaması getireceğini kaydeden Coşkun, "yasanın yürürlüğe girdiği tarihten sonra emlakçılık ofisi açılamayacak. Mevcutlar statüsünü korurken, yeni açacaklar emlak müşaviri olarak faaliyet gösterecek. Bunların da 4 yıllık yüksek okul, Tapu ve Kadastro Meslek Yüksekokulu veya emlak ve emlakçılık adı altında eğitim veren 2 yıllık yüksekokul mezunu olması gerekiyor" dedi. 
     
</TEXT>
</DOC>
