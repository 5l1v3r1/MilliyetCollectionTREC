<DOC>
<DOCNO> 315850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur09.html </URL>
<DATE> 2005/02/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İmam, uçak kazasını ağlayarak anlattı 
</HEADLINE>
<TEXT>

     Tekin ATAY DHA 

      İSPANYA'daki İberrota Film Şirketi, Trabzon'da iki yıl önce meydana gelen, 63'ü İspanyol askeri 75 kişinin yaşamını yitirdiği uçak kazasını yansıtacak belgesel film çekimine başladı. Filmde İmam Sait Topcu'ya rol veren çekim ekibi, Topçu'nun görev yaptığı cami ile Pilav Dağı'nda çekimler yaptı. İmam Sait Topçu, kaza anında yaşadığı duyguları anlatırken gözyaşlarını tutamadı. 
     Maçka İlçesi'ne bağlı, Şahinkaya Beldesi'ne bu sabah gelen 5 kişilik film ekibi belde merkezinden genel görüntüler aldıktan sonra İmam Sait Topçu'nun görev yaptığı Konaklar Mahallesi'ndeki Fatih Camii'ne geldi. Film ekibi burada Sait Topçu ile camii içinde çekimler yaptı. Ekip, camiinin balkonunda Topçu'dan, kaza sırasında ve daha sonra bulduğu eşyaları İspanyol askerlerin ailelerine gönderirken yaşadıklarını anlatmasını istedi. İmam Topçu, kaza ardından olay yerine geldiğinde parçalanmış cesetler gördüğünü anlatırken gözyaşlarını tutamadı. İmamın duygusal tavrı İspanyol ekibini de etkiledi. 
     Daha sonra kazanın meydana geldiği Pilav Dağı'na çıkan ekip, burada da İmam Sait Topçu'yu, eşi ve iki çocuğuyla birlikte ölen askerler adına yapılan anıtı ziyaret ederken görüntüledi. Ayrıca bir paramotorla Motorlu paraşüt havadan Pilav Dağı ve Şahinkaya Beldesi görüntülendi. İmam Sait Topçu'nun evinde de çekimleri sürdüren ekip, yarın da Şahinkaya Beldesi ve Maçka'da çekimler yapacak. Hazırlanacak olan belgeselin İspanya'daki 5. Kanal'da yayınlanacağı açıklandı. Belgesel filme düşen uçağın tipi olan Yak-42' adının verilmesinin düşünüldüğü ancak ilerde başka bir ismin de kullanılabileceği belirtildi. 
     Afganistan'dan dönen İspanyol Barış Gücü askerlerini taşıyan Ukrayna'nın UmAir Hava Yolları'na ait Yak-42 tipi uçak 26 Mayıs 2003 tarihinde Trabzon'un Maçka İlçesi Şahinkaya Beldesi Pilav Dağı'na çakılmış ve korkunç kazada 62 İspanyol askeri ile 13 mürettebattan oluşan 75 kişi hayatını kaybetmişti. Kazanan ardından olay yerinde bulduğu birkaç yanık fotoğraf ve küçük metal parçalarını, yine kaza yerinde bulduğu bir kartviztten aldığı adrese postalayan Konaklar Mahallesi İmamı Sait Topçu, eyşaları İspanya'da alan Angeles Cubas Cerdan ile de Trabzon'da buluşmuş ve duygulu anlar yaşanmıştı. Topçu bu hareketi nedeniyle Diyanet İşleri Başkanlığı'nca teşekkür belgesi, Türkiye Milli Olimpiyat Komitesi Fair Play Konseyi tarafından da şeref diplomasıyla ödüllendirilmişti. 
     
</TEXT>
</DOC>
