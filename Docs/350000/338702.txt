<DOC>
<DOCNO> 338702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur06.html </URL>
<DATE> 2005/05/01/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Uludağ ve Erciyes'te kar yağışı... 
</HEADLINE>
<TEXT>

     Türkiye'nin önemli kış turizm merkezlerinden Uludağ'a, son 2 günde 25 santimetre kar yağdı. Otellerin bulunduğu bölgede kalınlığının 106 santimetreye ulaştığı bildirildi. 
     AA muhabirinin Uludağ Meteoroloji İstasyonu yetkililerinden aldığı bilgiye göre, Uludağ'da uzun bir aradan sonra önceki gece başlayan kar yağışı aralıklarla sürüyor. 
     Otellerin bulunduğu bölgede, 96 santimetre olarak ölçülen kar kalınlığı, bu sabah 106 santimetreye ulaştı. Uludağ'da kar yağışının perşembe gününe kadar aralıklarla süreceği bildirildi. 
     Yoğun sis nedeniyle görüş mesafesinin 30 metreye kadar düştüğü Uludağ'da, sıcaklık eksi 2 derece olarak ölçüldü. 
     Uludağ'daki oteller ve konaklama tesisleri sezonu 28 Mart'ta kapatmıştı. 
     
     ERCİYES'E MAYIS KARI... 
     Erciyes Dağı'nın 2250 metre yükseklikte bulunan kayak merkezi ile daha yüksek kesimlerindeki Şeytanderesi, Çobanini, Hörgüçkayası, Sütdonduran Yaylası ve Kuzey Buzulu bölgelerine gece kar yağdı. 
     Erciyes Kayak Merkezi'nde hava sıcaklığının 1 dereceye kadar düştüğü bildirildi. 
     
</TEXT>
</DOC>
