<DOC>
<DOCNO> 309311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur42.html </URL>
<DATE> 2005/01/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kadıköy İskelesi'ndeki çay bahçeleri ve balıkçılara yıkım .. 
</HEADLINE>
<TEXT>

     Kadıköy İskele Meydanı'ndaki çay bahçeleri ve balıkçı dükkanları, Marmaray Projesi inşaatı ve çevre düzenlemesi kapsamında kaldırılıyor. 
     İstanbul Büyükşehir Belediyesi ve Kadıköy Belediyesi ekiplerinin ortak çalışmasıyla yürütülen yıkımda, ilk olarak boş balıkçı dükkanları kaldırıldı. Diğerlerinin sahiplerine de 12 Şubat 2005 tarihine kadar dükkanları boşaltmaları için süre verildi. 
     Bu arada yıkıma tepki gösteren esnaf, iş makinesine tuğla ve kiremit atarak yıkımı engellemeye çalıştı, ancak başarılı olamadı. 
     Kadıköy Belediyesi'ne gelen esnaftan 3 kişi, Belediye Başkanı Selami Öztürk ile görüşerek kendilerine süre verilmesini istediler. 
     Öztürk, yaptığı açıklamada, çay bahçelerinin izninin Büyükşehir Belediyesi tarafından verildiğini, ancak Kadıköylülerin yıllardır bu çay bahçeleri ve meydanın durumundan şikayetçi olduğunu anlatarak, şöyle dedi 
     ''İskele Meydanı bu haliyle Kadıköy'e hiç yakışmıyordu. Zaten bizim meydan için yeni çağdaş bir projemiz var. Deniz ve halkın buluşmasını engelleyen parmaklıkları, çay bahçelerini kaldırıyoruz. Buraları geçici yeşil alan yapacağız. Marmaray Projesi ile ilgili çalışmalar da başlayacak. Kadıköy İskele Meydanı'ndaki seyyar satıcılarla da uzun süredir mücadelemiz devam ediyor. Seyyar satıcıları kaldırdık, meydan nefes almaya başladı. Buradaki dükkan sahiplerine 2 yıl önce tebligat yapıldı. Ancak dikkate almadılar. Marmaray Projesi'nden sonra meydan yeniden düzenlenecek. Yeni çağdaş görünümüyle Kadıköy İskele Meydanı Kadıköy'e daha çok yakışacak.'' 
     
</TEXT>
</DOC>
