<DOC>
<DOCNO> 319460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/guncel/gun02.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Birkaç saat önce olsa facia yaşanırdı 
</HEADLINE>
<TEXT>


Milliyet Gökyüzünde - MURAT ÖZTÜRK 

Bakırköy Fişekhane Caddesi'ndeki Bakırköy Ticaret Merkezi'nin inşaatında 26 Şubat'ta yaşanan çökmenin ucuz atlatıldığı ortaya çıktı. Her zaman kalabalık olan minibüs durağının bulunduğu caddede, inşaat başladıktan sonra çekilen bu fotoğraf, çökmenin başka bir zaman olsa ne kadar büyük bir faciaya yol açacağını gösteriyor. Çökmenin meydana geldiği minibüs durağında çökmeden 1 saat önce 100'den fazla insan ve 10'dan fazla minibüs bulunduğunu belirten Bakırköy Minübüs Esnafı Derneği Başkanı Mehmet Salih Çelik, "Büyük bir facidan dönüldü. Tam çökmenin olduğu yerde akşam yoğunluğu nedeniyle çok sayıda yolcu kuyrukta bekliyordu" dedi. Bu arada Bakırköy Turizm ve Alışveriş Merkezi inşaatı nedeniyle bir bölümü çöken Fişekhane Caddesi 2 gün aradan sonra bugün normale dönüyor, ancak sokak sakinleri hala tedirgin. Bakırköy Belediye Başkanı Ateş Ünal Erzen, inşaatta bulunan mıcırların toplu olarak çekilmesi nedeniyle çökme yaşandığını, alınan önlemler sonucu bugün trafiğin yeniden açılacağını ve evlerini boşaltan ailelerin geri döneceğini açıkladı. 


</TEXT>
</DOC>
