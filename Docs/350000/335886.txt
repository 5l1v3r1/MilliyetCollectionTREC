<DOC>
<DOCNO> 335886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko35.html </URL>
<DATE> 2005/04/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Wal-Mart Büyüme planımız, olmadığımız her yerde bulunmak... 
</HEADLINE>
<TEXT>

     Dünyanın önde gelen perakende zincirlerinden Wal-Mart'ın Yönetim Kurulu Başkanı ve Üst Yöneticisi CEO H. Lee Scott, ''Büyüme planımız, olmadığımız her yerde bulunmak'' dedi. 
     Uluslararası Alışveriş Merkezleri Zirvesi'nin son gününde ''İyi İşler'' konulu bir sunum yapan Scott, İstanbul'a ilk defa geldiğini belirterek, toplantının, uluslararası mağazacılığın başladığı bir yerde yapılmasının çok önemli olduğunu söyledi. 
     Scott, dünyada 1.6 milyon çalışanı olan Wal-Mart'ın geçen yıl 285 milyar dolarlık satış gerçekleştirdiğini ifade ederek, ''Wal-Mart'ta açık kapı politikası uyguluyoruz. Eğer bir konuda memnun değilseniz, prosedür olmadan sorunu çözmek için şirketten herhangi bir kişiyle temasa geçebilirsiniz'' diye konuştu. 
     Büyüme planlarının olmadıkları her yerde bulunmak olduğunu açıklayan Scott, ''Önceliğimiz yok. Şu ülkede değilsek iyi şirket değiliz gibi bir şey düşünmüyoruz. Programımız her zaman nerede Wal-Mart için bir fırsat varsa oraya gitmek'' dedi. 
     Scott, pazar paylarının dünya çapında yüzde 3-4, ABD'de ise yüzde 10'dan düşük olduğunu tahmin ettiklerini ve geçen yıl ABD'de 200 milyar dolar gelir elde ettiklerini belirterek, ''Çalışanlarımızdan biri Wal-Mart için Mars haritasında yer arayarak, resmini çizdi'' diye konuştu. 
     Scott, ABD'deki büyüme imkanlarına değinirken, bu yıl 240-250 ''super center'', 30-40 indirimli mağaza, 25-30 mahalle marketi, 30-40 Sam's Club açacaklarını ve uluslararası anlamda da 155-165 mağazayı hizmete sunacaklarını bildirdi. 
     Gelirlerinin küçük bir kısmının uluslararası faaliyetlerden geldiğini, bu rakamın yüzde 20 düzeyinde bulunduğunu anlatan Scott, ''ABD'de çok hızlı büyüyoruz. Uluslararası grubumuzun başarılarından da çok büyük memnuniyet duyuyoruz'' diye konuştu. 
     
     ''ALMANYA'DA BÜYÜK BAŞARILAR ELDE ETTİK'' 

     H. Lee Scott, Meksika, Kanada, Porto Riko, Arjantin ve Brezilya'da faaliyet gösterdiklerini, Meksika'da 700, Kanada'da 262 ve Avrupa'da 283 mağazaları bulunduğunu, geçen yıl Almanya'da çok büyük başarılar elde ettiklerini ve 89 mağazalarının yatırım getirisinin artıya geçtiğini söyledi. 
     Scott, Almanya'daki Wal-Mart mağazalarında cuma akşamları bekarlar gecesi düzenlediklerini, Porto Riko, İngiltere ve Kore'de bunun denemelerinin yapıldığını, ABD'de ise hukuki şartlar nedeniyle bunu gerçekleştiremediklerini ifade etti. 
     Çin'de şu anda 45 olan mağazalarına 10-12 tane daha eklemeyi planladıklarını kaydeden Scott, ''Çin'le çok ilgileniyoruz. Çin hükümeti bize çok destek oluyor. Çin'de Wal-Mart için büyük imkanlar var'' dedi. 
     Japonya'da zor bir perakende piyasası bulunduğunu, yine de bu ülkeye çok olumlu baktıklarını ifade eden Scott, Wal-Mart olarak tüketicilerin tasarruf etmesini sağladıklarını söyledi. 
     Toplam metrekare olarak oldukça kuvvetli bir büyüme göstermeye devam edeceklerini belirten Scott, ''Bizim için en önemli değer müşteri. Her yıl ABD'de müşteriler bizimle çalıştıkları için 100 milyar dolar tasarruf yapıyor. Bir aile Wal-Mart'tan alışveriş yaparsa yılda aşağı yukarı bin 250 dolar tasarruf ediyor'' diye konuştu. 
     Wal-Mart'ta çok sayıda kişinin çalışmak istediğini ve 525 kişiye iş sağladıkları bir mağaza için 8 bin kişinin başvuruda bulunduğunu bildiren Scott, gittikleri yerlerdeki kişilerin, mağazaları yönetmesini istediklerini ifade etti. 
     Uluslararası merkezlerde istedikleri kadar büyük araziler alamadıklarını, bu nedenle binaların kullanımı ve dizayn açısından esnek olmaya çalıştıklarını anlatan Scott, ''Wal-Mart mağazalarının o toplumun parçası olması için pek çok şey yapıyoruz'' dedi. 
     
     ''AGRESİF BİR 5 YILLIK PLANIMIZ VAR'' 

     Wal-Mart Yönetim Kurulu Başkanı Scott, şirketin 5 yıllık planına değinirken, bütün görüşmelerini organik büyümeye göre yaptıklarını belirterek, şunları kaydetti 
     ''Her şey 5 yıllık plana göre yapılacak, herhangi bir satın alma olmadan. Gayet agresif bir 5 yıllık planımız var. Satın alma ekibini alıyoruz, bütün dünyada dolaşıyoruz. Bakıyoruz bu fırsatlar nerelerde Bizim nerelere girmemiz gerekir İncelememiz gereken pazarlar nerede Bugün öyle ülkeler var ki dünyaya açıldılar, herkes oralara gitti. Müşterilerimize değer yaratmaya, siyasi ve ekonomik risklere bakıyoruz. Daima araştırıyoruz ve daima herkesten önce o ülkelere girmeye çalışıyoruz. Emlak ve gayrimenkul durumunun burada uygun olup olmadığını inceliyoruz.'' Scott, zirveye katılan alışveriş merkezleri temsilcilerine, ''Umarım hepiniz kendi projelerinizi geliştirirken Wal-Mart'ı da düşünürsünüz. Sizler bizim için önemlisiniz. Sizsiz yapamayız. Biz sizin için iyi bir partneriz, iyi bir ortağız. 5 yıllık hedeflerimizde sizinle çalışacaksak bizim de size ihtiyacımız var, sizin de...'' diye konuştu. 
     Katılımcıların sorularını da yanıtlayan Scott, gittikleri her ülkede yerel ürünleri satın almaya çalıştıklarını belirterek, Çin'den gelen ürünlerin getirdiği endişe konusunda, bu ülkeden pek çok mal ithal ettiklerini, burada yapılan ürünlerin yüzde 30 daha ucuz olduğunu ve değer getirdiği için insanların bunu almaya çalıştığını söyledi. 
     Scott, bir soru üzerine, çok fazla rakip olduğunu ve hepsinin çok hızlı bir şekilde iyileştiğini dile getirerek, ''Bir tanesi üzerine odaklanamayız. Türkiye'deki Carrefour'ların da çok iyi olduğunu duydum'' dedi. 
     
     ''HİNDİSTAN İYİ BİR PERAKENDE PAZARI OLACAK'' 

     H. Lee Scott, Hindistan'ın, direkt yabancı yatırım açısından kendisini heyecanlandırdığını, çok iyi bir perakende pazarı olacağını, burada bir ofisleri ve faaliyetleri bulunduğunu belirterek, ''Zaman uygun olduğunda oraya da gireceğiz'' dedi. 
     Scott, franchisinge kullanım hakkı ilişkin bir soru üzerine, ''Böyle bir planımız yok ama aleyhinde de değilim. Mesela Carrefour çok yaratıcı oldu'' dedi. 
     Çalışanların ücretlerini ve ürünlerin fiyatlarını artırmaları halinde rakiplerinin kendilerinden daha çok iş yapacağını savunan Scott, Çin'deki satış ve karlarının iyi olduğunu, zaman zaman farklı şehirlerde belki Carrefour'un kendilerinden daha iyi durumda bulunduğunu ifade etti. 
     ''Biz iyiyiz, hızlıyız'' diyen Scott, ''Sendikaların Wal-Mart'a girmesi sizi endişelendiriyor mu '' sorusu üzerine, kendisini sendikalara ihtiyaç olmadığını söyleyenlerin daha çok endişelendirdiğini ifade ederek, ''Yasalar çerçevesi içinde sendikalarla baş başa, yan yana çalışıyoruz. Tercihim olsaydı, ben kendi insanlarımızla direkt, birebir çalışmayı tercih ediyorum'' diye konuştu. 
     Scott, yaptığı işte en eğlenceli şeyin, evine, eşine ve torununa geri dönmek olduğunu ifade ederek, ''Yaptığım işi seviyorum. Mağazacılık çok hoş bir şey'' dedi. 
     Wal-Mart'ın tsunami için dünyada 9 milyon dolar topladığını belirten Scott, yönetici düzeyinde Wal-Mart'ı bırakanların oranının yüzde 10 olduğunu bildirdi. 
     
     MİGROS İLE İLİŞKİLERE İLİŞKİ DEMEM, DOSTLUK DERİM 

     Dünyanın önde gelen perakende zincirlerinden Wal-Mart'ın Yönetim Kurulu Başkanı ve Üst Yöneticisi CEO H. Lee Scott, Migros ile ilişkileri konusunda, "Ben buna ilişki demem, dostluk derim. Bir başka arkadaşım dostum da var. Dün akşam tanıştım, onlarla görüşmekten hoşlanıyorum" dedi. 
     Uluslararası Alışveriş Merkezleri Zirvesi'nin son gününde "İyi İşler" konulu bir sunum yapan Scott, katılımcıların sorularını yanıtlarken, Rusya pazarı ile ilgilendiklerini, ancak bugün oraya gitmek konusunda rahat olmadıklarını ifade ederek "Bizim için uygun mu bilmiyoruz Uygun zaman değil" diye konuştu. 
     Scott, Avrupa'nın ne kadar doğusuna gideceklerine ilişkin soru üzerine, bunu incelediklerini, Batı Avrupa'nın içine girmesi zor bir ortam olduğunu belirterek, şöyle dedi 
     "Biraz saftık. Büyük tedarikçiler Wal-Mart'ı büyük bir şirket olarak görecekler ve bize iyi muamele edecekler diye düşünmek için biraz saftık. Uluslararası şirketlerin büyük bir kısmı böyle düşünmüyor. Yerel insanların özerkliği var, otoritesi var. Biz bütün dünyada en fazla sayıda müşteriye sahip bir şirket olsak bile belli bir ülke içinde istismar edilebiliriz. İlişkilerimizi sürdürmemiz gerekir." 
     
     b 
</TEXT>
</DOC>
