<DOC>
<DOCNO> 341432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yasam/axyas01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Felaketlerden nasıl kurtulunur 
</HEADLINE>
<TEXT>


Time dergisi, büyük felaketlerden kurtulma rehberi yayımladı. Bir felakette sağ kalmak için, bu yazıyı okuyun... 

DIŞ HABERLER SERVİSİ 

Amerikan Time dergisi, 11 Eylül'de Dünya Ticaret Merkezi'nde yaşanan felakete benzer durumlarda, hayatta kalmak için yapılması gerekenleri araştırdı. Araştırmalar, yangın, uçak ve gemi kazası gibi felaketlerle karşılaşan insanların sadece yüzde 15'lik bölümünün soğukkanlı kalarak, çabuk hareket edebildiğini gösteriyor. İngiliz Psikolog John Leach'in araştırmasına göre, felaket anlarında insanların yüzde 60'ı şaşkınlığa kapılarak kurtulma ihtimalini neredeyse sıfıra indiriyor. 

İşte önlemler 
İnsan beynine gelen her yeni veriyi işlemek için 8 - 10 saniyeye ihtiyaç duyduğunu kaydeden uzmanlar, stres altında bu sürenin daha da uzadığını vurguluyor. İşte uzmanların felaket durumlarında hayat kurtaracak önerileri 
Acil durum kurallarını okuyun Araştırmalar, daha önce çalıştıkları binada yangın tahliye tatbikatlarına katılan ya da uçuş öncesinde güvenlik kurallarını okuyan kişilerin, felaket anlarında daha çabuk harekete geçtiğini ortaya çıkarıyor.Yanınıza gereksiz yük almayın Uzmanlar, birçok yolcunun uçaktan tahliye edilirken bagajlarını almak için zaman kaybettiğini, bunun da ölüm riskini artırdığını belirtiyor.Düz tabanlı ayakkabı giyin Bir gökdelende çalışıyorsanız, ofisinizde mutlaka düz tabanlı ayakkabılar bulundurun. Dünya Ticaret Merkezi'ne yapılan saldırılarda, binayı terk etmeye çalışan pek çok kadın çalışan, topuklu ayakkabıları nedeniyle merdivenlerde sorun yaşadı. Ayrıca, gökdelenlerde çalışan kişilerin, bulundukları binanın boyutları hakkında fikir sahibi olmadığı, bunun da tahliye anlarında çıkışa yönelmeyi zorlaştırdığı kaydediliyor. 


</TEXT>
</DOC>
