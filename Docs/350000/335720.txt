<DOC>
<DOCNO> 335720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/ekonomi/eko07.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin büyük mükellefe elektronik vergi takibi 
</HEADLINE>
<TEXT>



Maliye, vergi kayıp ve kaçağı ile daha etkin mücadele için vergi denetiminde yeni yöntemleri uygulamaya koyuyor. Hesap Uzmanları Kurulu da İngiliz - Alman modeli ile 5 bin büyük mükellefi elektronik takibe hazırlanıyor. 
Maliye Bakanlığı Hesap Uzmanları Kurulu Başkanı Mahmut Vural'ın verdiği bilgiye göre, Kurul, bilgisayar destekli denetim projesini uygulamaya koyuyor. Avrupa Birliği'nin de hibe şeklinde 2 milyon 320 bin Avro'luk destek sağlayacağı projeye ilişkin çalışmalar, eylül ayında başlayacak. 
Vergi denetiminde yeni yöntemler uygulanmasını içeren, üst yapıyı da tümüyle yenileyen proje, Alman ve İngiliz vergi denetim teşkilatlarıyla birlikte hayata geçirilecek. Hesap Uzmanları Kurulu'na proje için Yunanistan, Fransa ve Almanya-İngiltere konsorsiyumu eşleştirme başvurusunda bulundu. Kurul, Alman-İngiliz konsorsiyumunu seçti ve bu Avrupa Birliği tarafından onaylandı. 
Özel yazılımların temin edileceği projede, hesap uzmanları Almanya ve İngiltere'ye eğitime gönderilecek. Alman ve İngiliz uzmanlar da Türkiye'ye gelerek denetim teknikleri konusunda eğitim verecek. 


</TEXT>
</DOC>
