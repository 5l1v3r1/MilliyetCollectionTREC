<DOC>
<DOCNO> 329664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy02.html </URL>
<DATE> 2005/04/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
CHP'li Ersin işitme engelli sporcuların durumunu meclis gündemine getirdi 
</HEADLINE>
<TEXT>

     CHP İzmir Milletvekili Ahmet Ersin, Türkiye'ye çeşitli dallarda madalya ve şampiyonluklar kazandıran işitme engelli sporcuların sorunlarını Meclis gündemine getirdi. 
     Ahmet Ersin, spordan sorumlu Devlet Bakanı ve Başbakan Yardımcısı Mehmet Ali Şahin'e yönelttiği yazılı soru önergesinde engelli sporcuların durumuna değindi. 20. İşitme Engelliler Yaz Olimpiyatları'nın 2-17 Ocak 2005 tarihleri arasında Avustralya'nın Melborn kentinde yapıldığını anımsatan Ersin, işitme engelli sporcuların bu olimpiyatlarda masa tenisi, voleybol, basketbol, atletizm, yüzme, güreş ve futbol branşlarına katılarak ikisi altın toplam 9 madalya kazandığını, ayrıca işitme engelli milli futbol takımının 1997'de, milli güreş takımının da geçen yıl dünya şampiyonu olduğunu anımsattı. 
     
     ''SANDVİÇLE BESLENİYORLAR'' 
     Ancak, Türkiye'ye madalyalar ve şampiyonluklar kazandıran işitme engelli sporcuların çeşitli sorunları bulunduğunu belirten Ersin, şunları kaydetti 
     ''A milli futbolcularımıza, gerek hazırlık ve gerekse puan ve eleme maçlarında prim verilirken, işitme engelli milli futbolcularımıza hiçbir şekilde prim verilmemektedir. 
     Tüm işitme engelli milli sporcularımız, yurtdışı karşılaşmalarda, pasaport ücretlerini bile kendileri ödemekte ve gittikleri ülkede sandviçle beslenmekteler. 
     Uluslararası yarışmalarda başarılı olan milli sporculara, Gençlik ve Spor Genel Müdürlüğü'nün ödül yönetmeliği gereği 1500 Cumhuriyet altını verilirken, olimpiyat ve dünya şampiyonu olan işitme engelli milli futbolculara bu ödüller verilmemektedir.'' 
     
     İŞSİZLİK 
     CHP'li Ersin, işitme engelli sporcuların büyük bölümünün de işsiz olduğunu ifade ederek, ''İşitme engelli milli sporcularımız, resmi kurumlarda işe girebilmek için bedensel engellilerle birlikte ve aynı sınava tabi tutulmakta, fakat okuduklarını anlamadıklarından, sınav kazanma şansları bulunmamaktadır. Oysa işitme engellilerin kendi özür grubuyla sınava girmesi, hatta bu durumdaki milli sporculara sınavsız iş verilmesi gerekir'' dedi. 
     Ahmet Ersin, bu çerçevede Başbakan Yardımcısı Şahin'e şu soruları yöneltti 
     ''Engelsiz milli sporculara tanınan maddi ve manevi imkanları, işitme engelli milli sporculardan neden esirgiyorsunuz 
     İşitme engelli futbol milli takımı oyuncularına neden prim vermiyorsunuz 
     Çeşitli branşlarda olimpiyat ve dünya şampiyonu olan işitme engelli milli sporculara, Gençlik ve Spor Genel Müdürlüğü'nün ödül yönetmeliğinde belirtilen ödülleri niçin vermiyorsunuz 
     İşsiz olan işitme engelli milli futbolculara, iş imkanı sağlayacak mısınız '' Ahmet Ersin ayrıca aynı zamanda üyesi bulunduğu Sporda, Şiddet, Şike ve Haksız Rekabet İddialarını Araştırma Komisyonu'na başvurarak, Türkiye'ye çeşitli dallarda madalya ve dünya şampiyonlukları kazandıran işitme engelli sporcuların sorunlarının da araştırılmasını istedi. 
     
</TEXT>
</DOC>
