<DOC>
<DOCNO> 311296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun38.html </URL>
<DATE> 2005/02/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fransa'da Türkiye'ye 'referandum' çıktı 
</HEADLINE>
<TEXT>

     Fransa'da Adalet Bakanı Dominique Perben tarafından hazırlanan anayasa değişikliği uyum paketi, meclis genel kurulunda kabul edildi. 
     Oylamada 450 evet, 34 de hayır oyu kullanıldı. 
     Oylamadan önce söz alan Perben, yaptığı konuşmada, milletvekillerinden anayasa değişikliği uyum paketine destek vermelerini istedi. 
     Sosyalist Grup temsilcisi, değişiklik paketine 2007 yılından sonra AB'ye üye olacak ülkeler için referanduma gidilmesini öngören maddenin eklenmesini eleştirdi. 
     Fransa Demokrasi Birliği UDF temsilcisi, değişiklik lehinde oy vereceklerini belirtirken, Komünist Parti temsilcisi oylamada paketin aleyhinde oy kullanacaklarını açıkladı. 
     
     PAKET SENATOYA GİDECEK 
     Anayasa değişikliği uyum paketinin yürürlüğe girmesi için şubat ayında önce senatoda ve daha sonra mart ayında meclis ve senato üyelerini biraraya getiren ''Versailles Kongresi''nde, düzenlenecek oturumda son kez oylamaya tabi tutulması gerekiyor. 
     Paketin nihai kabulü için, Versailles Kongresi üyelerinin beşte üçünün onay vermesi gerekiyor. 
     Uyum paketi, Fransız Anayasası ile AB Anayasası arasındaki farklılıkları ortadan kaldırmayı amaçlıyor. 
     Bu değişikliğin yapılmasının ardından, Fransa'da AB Anayasası için ilkbahar aylarında referandum düzenlenebilecek. 
     Anayasa Mahkemesi, geçen yıl 19 Kasımda aldığı kararda, AB Anayasası'nın siyasi mülteci hakkı ve suçla mücadele bölümünün ulusal anayasaya ters düştüğünü açıklamıştı. 
     
     TÜRKİYE'Yİ İLGİLENDİREN BÖLÜM 
     Anayasa değişikliği uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. 
     AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğine ilişkin tartışma yüzünden hazırlandığı belirtiliyor. 
     
</TEXT>
</DOC>
