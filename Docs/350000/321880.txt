<DOC>
<DOCNO> 321880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy29.html </URL>
<DATE> 2005/03/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Erdoğan ile Baykal anlaştı, Meclis Ermeni bildirisi yayınlayacak 
</HEADLINE>
<TEXT>

     Başbakan Recep Tayyip Erdoğan'la CHP Genel Başkanı Deniz Baykal, Ermeni soykırımı iddialarına karşı TBMM'nin tüm milletvekillerinin imzasını taşıyan bir bildiri hazırlayarak İngiliz Avam Kamarası'na göndermesi konusunda anlaştı CHP Genel Başkanı Deniz Baykal'la Başbakan Erdoğan'ın TBMM'de yaklaşık 1.5 saat süren görüşmesine Dışişleri Bakanı Abdullah Gül ve Adalet Bakanı Cemil Çiçek'le CHP Genel Başkan Yardımcısı Onur Öymen ve İstanbul Milletvekili Şükrü Elekdağ da katıldı. Erdoğan ve Baykal görüşme sonrasında ortak açıklama yaptı. 
     Erdoğan, Ermeni soykırım iddialarının AB sürecinde sık sık birtakım ülkelerce gündeme getirildiğini belirtirken, görüşmede bu konuyla ilgili geleceğe yönelik ortak bir tavır belirlediklerini bildirdi. Erdoğan, "Çarpıtılmış bir gerçek üzerine, barışçıl bir gelecek kurulamaz. Kin ve nefret üzerine olumlu bir gelecek inşa edilemez" dedi. Ermeni sorununun siyasallaştırılarak türkiye'nin önüne getirilmek istendiğini belirten Erdoğan, bu kampanya çerçevesinde dünyada "Mavi Kitap" adlı kitabın adeta kaynak eser olarak gösterilmeye çalışıldığını belirtti. Erdoğan, kitapta "aslı astarı olmayan, gerçekleri yansıtmayan birçok iddia bulunduğunu söyledi. 
     Erdoğan, Ermeni sorunundaki iddialarla ilgili olarak parlamentoda CHP ile ortak yapılacak bir çalışmayla önce İngiliz Avam Kamarası'na, sonra da dünyaya duyuruda bulunmak istedilerini ifade etti. Erdoğan CHP'nin çalışmasının yanı sıra Dışişleri Bakanlığı'nın da bir çalışma içinde olduğunu, bu iki çalışmayı ortak bir çalışma haline getirip TBMM Başkanlığı'na sunmayı amaçladıklarını bildirdi. "Herşeyden önce aslı astarı olmayan bu kampanyalar netice vermeyecektir" diyen Erdoğan, iddia sahiplerinin samimi olmaları halinde Türkiye'deki devlet arşivlerinin açık olduğunu belirterek, "Onların da arşivleri varsa, buyursunlar arşivlerini açsınlar. Ve kurulacak olan bilim adamları ve tarihçilerden oluşacak heyetler buralarda çalışmalar yapsınlar. Bu çalışmalar sonraksı atılacak adım neyse o adımı atmaya biz Türkiye olarak hazırız" dedi. 
     
     "ANLAYIŞ BİRLİĞİ İÇİNDEYİZ" 
     Deniz Baykal da, son zamanlarda Ermeni soykırım iddialarını içeren bir kampanyanın aslında 1975'den beri sürdüğünü, son zamanlarda AB ile ilişkiler artınca daha da yoğunluk kazandığını söyledi. Bu kampanyaya karşı etkin bir tavır sergilemeye ihtiyaç olduğunu belirten Baykal, kampanyanın altında bilimsel, tarihi, hukuki gerçekler ve belgeler bulunmadığını belirtti. Kampanyanın altında siyasi suçlamaların tek taraflı yönlendirmelerin ve lobi çalışmalarının yattığını, siyasi bir kampanyayla Türkiye'nin karşı karşıya olduğunu kaydeden Baykal, herkesin suçlamakla meşgul olduğunu belirterek, "Buna karşı bizim yüksek bir siyasi irade içinde TBMM ölçeğinde bir irade içinde bütün dünyaya bu konuda iddiası olan herkese iddialarını ortaya koyma çağrısı yapmamızın uygun olacağını düşündük" diye konuştu. Baykal, Başbakan Erdoğan ile bu konuda tam bir anlayış birliği içinde olduklarını tespit ettiklerini bildirdi. Baykal, Mavi Kitap'ın propaganda amacıyla hazırlandığını söyledi. 
     Baykal, hala Ermeni, ABD'deki Zoryan ve Erivan arşivlerinin açık olmadığını da belirtirken, kimsenin savaş koşulları içindeki olayları bir milletin geleceğiyle oynamak için kullanamayacağını söyledi. 
     Gazetecilerin soruları üzerine Erdoğan, öncelikle tüm milletvekillerinin imzasıyla hazırlanaücak bildirinin İngiliz Avam Kamarası'na gönderileceğini, ardından ortak çalışmanın diğer unsurlarına da birlikte karar vereceklerini bildirdi. Erdoğan, Türkiye'deki Ermeni vatandaşlardan bugüne kadar bir şikayet almadığını, ancak dünyada böyle bir kampanyanın da varolduğunu belirtti. 
     Erdoğan, kesin bir dille görüşmede başka bir konunun gündeme gelmediğini belirtirken, Baykal da, "Ermeni konusunu başka konuları konuşmanın kamuflajı olarak kullanıyor yeklinde görülmemeliyiz. Bunu kimseye yakıştırmam. Bu ülkenin çok ciddi meselesidir" dedi. 
     
</TEXT>
</DOC>
