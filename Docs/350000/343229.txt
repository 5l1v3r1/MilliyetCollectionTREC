<DOC>
<DOCNO> 343229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yazar/tamer.html </URL>
<DATE> 2005/05/17/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kimi kadınlar kapandıkça kimileri de açılıyor 
</HEADLINE>
<TEXT>


Bu devirde sokak ortasında sadece gözleri görünen, tepeden tırnağa kara çarşaflı kadınları görmek, sinirlerimi ayağa kaldırıyor. Belki de son dönemde daha fazla cesaret bulup, ortalıkta daha fazla dolaşır olduklarından dolayıdır. 
Kara çarşaflılarla mukayese edemem tabii, ama sosyeteden üniversiteli kızlarımıza sekreterlerden küçük çocuklu genç hanımlara kadar her geçen gün biraz daha açılıp saçılan kadınlarımız da beni bir ölçüde rahatsız ediyor. Kiminin göğüsleri yarı beline kadar ortada, kiminin göbeği... Kiminin pantalonu, oturduğunda tanga donunu ve poposunu arkadan tümüyle gözler önüne seriyor. 

Göğsünü aç, hapis yat 
Yüksek tirajlı bazı gazetelerimizin cumartesi günkü manşet haberi, yeni Türk Ceza Yasası'nın göğüsleri ortada bırakan derin dekolteyi ve göbeği açıkta bırakan düşük belli pantolonu "teşhircilik" saydığı ve bu suçu işleyenlerin 6 aydan 1 yıla kadar hapis cezasına çarptırılabileceklerine ilişkindi. Hukuk dergisi Açık Sayfa'nın son sayısında yeni TCK ile ilgili eleştiri ve değerlendirmelere geniş yer verilmiş, bu değerlendirmelerin bir özeti, dergi adına avukat Sebu Aslangil tarafından milletvekillerine gönderilmişti. 
Daha neler Kişisel hak ve özgürlükler açısından olacak şey değil. 
Neyse ki aynı gün Hürriyet'teki haberde bir adım ileriye gidilerek yeni TCK'nın mimarlarından, İstanbul Üniversitesi'nden Doç. Dr. Adem Sözüer'in görüşlerine başvurulmuş ve "Hiçbir savcı derin göğüs dekoltesi, mini etek ve düşük belli pantolon için teşhircilik suçlamasıyla dava açamaz," yanıtı alınmıştı. Doç. Sözüer, "TCK'nın ilgili maddesindeki tanım, psikiyatride hastalık olarak kabul edilen teşhircilikle ilgilidir. Düşük belli pantalon ve mini giyenler bu kapsama girmez" diyor. Sözüer'in bu demecini arşivime kaldırdım. Umarım yarın - öbürgün gazete küpürünü köşeme koyup "Hani düşük bel ceza almaz demiştiniz sayın Sözüer" diye yazı yazmak zorunda kalmam. 

Karikatürlerin dili 
Güncel olayları çizgileriyle yorumlayan arkadaşımız Ercan Akyol'un, 2004'te Milliyet'te yayınlanan karikatürlerinden derlediği yeni kitabının sayfalarını çevirirken "Memleketimden İnsan Manzaraları" adını verdiği yarıdaki karikatüre takıldım. Demek Ercan da benim gibi kara çarşafla dolaşan kadınlardan da rahatsız oluyor, göğsünü - göbeğini açanlardan da... Turhan Selçuk'un 24 aralık 2004 günkü Cumhuriyet'te yer alan "Tez - Antinez - Sentez" altyazılı kadın üçlemesi, zaten aylardır duvarımda asılıydı. 

Türbana gizli tepki mi 
Aslında galiba hemcinslerimin neden kapandıklarından ziyade neden soyundukları, kafamı daha çok kurcalıyor, çünkü bana göre çoğu estetik değil, üstelik seksi de değil. Yoksa kendine güvensizliği maskelemek için bir başkaldırı mı Ya da türbanlılara karşı bir tepki, farklı bir kimlik arayışı mı Sosyologların ve psikologların bu sorularıma bir yanıtı olmalı. 
Her geçen gün biraz daha soyunanlara ise gazetemiz de dahil, girip - çıktığım pek çok yerde sık sık rastlıyorum. İş için yüzyüze konuşmamız gerektiğinde, bazen gözüm takılmasın diye özel bir çaba harcadığım durumlar oluyor. 

Özel davet, iş ortamı 
Uygun ortamlarda her türlü dekolteyi kendine yakıştıranlara ve bir bütünlük içinde hem estetik, hem de seksi görünebilenlere - olsa olsa- imrendiğimi söyleyebilirim. Kaldı ki arkadaş toplantılarında ve özel davetlerde herkes dilediği gibi giyinir, kendini rahatsız hisseden varsa da çeker gider. Ama işim gereği bulunmam gereken yerlerde ben ne göğsü - bağrı açık, ne de türbanlı kadın görmek istiyorum. 
Yarı soyunuk dolaşanlar kadar türbanlılar da giderek beni daha fazla rahatsız etmeye başladı. Sanki ipi 2 tarafından geriyorlarmış gibi... Kara çarşaflılar ise benin çevremin o kadar uzağındalar ki, belki de kolayına kaçıp "Ortamdan cesaret buldular" ya da "Kimlik ve aidiyet arayışı" deyip geçiyorum. 



</TEXT>
</DOC>
