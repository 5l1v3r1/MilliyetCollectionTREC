<DOC>
<DOCNO> 317917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy04.html </URL>
<DATE> 2005/02/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yeni Kültür ve Turizm Bakanı da dokunulmayanlardan 
</HEADLINE>
<TEXT>

     TÜRKER KARAPINAR Ankara 

Kültür ve Turizm Bakanı Atilla Koç'un, Ankara Büyükşehir Belediyesi Genel Sekreterliği döneminde görevini kötüye kullandığı iddiasıyla açılan dava kapsamında yargılanmasının, dokunulmazlığı nedeniyle durduğu ortaya çıktı. 
     Adalet Bakanlığı Müsteşarı Fahri Kasırga, Ankara Başsavcısı olduğu 12 Mayıs 2003'te, Büyükşehir Belediyesi Başkanı Melih Gökçek'in de aralarında bulunduğu 63 kişi hakkında dava açtı. İddianamede, Batıkent'teki bir arsanın, bedelsiz biçimde belediyenin yan şirketi Belko'ya devredildikten sonra değerinden düşük fiyata bir şirkete satıldığı belirtildi. 
     Yargıtay 4. Ceza Dairesi'nde görülen davada, Ankara Büyükşehir Belediyesi Genel Sekreteri ve Belediye Meclis Encümeni Koç hakkında da TCK'nın "görevini kötüye kullanma" suçunu düzenleyen 240. maddesi uyarınca 1 - 3 yıl hapis cezası talep ediliyordu. 
     Ancak Yargıtay, Koç hakkındaki yargılamanın, Anayasa'nın "yasama dokunulmazlığı" başlıklı 83 2. maddesi uyarınca durdurulmasına karar verdi. Koç hakkında hazırlanan fezleke geçen yıl TBMM'ye gönderildi. 
     
</TEXT>
</DOC>
