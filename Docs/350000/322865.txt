<DOC>
<DOCNO> 322865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko29.html </URL>
<DATE> 2005/03/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Güler 1 Nisan'dan itibaren elektrik hırsızlarına hapis cezası uygulanacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 1 Nisan'dan itibaren elektrik hırsızlığı suçuna 2-5 yıl hapis cezası uygulanacağını söyledi. 
     Bakan Güler bugün bir basın toplantısı düzenleyerek, ''Amacımız caydırıcı olmak, bağcıyı dövmek değil, üzüm yemek'' dedi. 
     Türkiye Elektrik Dağıtım A.Ş.'nin TEDAŞ geçen yıl 25 milyon aboneden 13 milyon 233 bin 103'ünün taranarak 708 bin 337'sinin kaçak elektrik kullandığını tespit ettiklerini, tahakkuk ettirilen 649 milyon 751 bin YTL cezanın 193 milyon 284 bin YTL'sinin tahsil edildiğini, 200 bin kişinin de nitelikli hırsızlıktan yargılandığını açıkladı. 
     Kaçak elektrik kullanımının 1,5 milyar doları bulan maliyetinin yanı sıra sistemin çökmesine ve elektrik kesintilerine de neden olduğun anlatan Bakan Hilmi Güler, sadece yanan trafo sayısının 2004 yılında 4 bin 133'ü bulduğunu söyledi. 
     
     BAKAN GÜLER'DEN UYARI... 

     Kaçak elektrik kullananlara seslenerek, ''Kaçacak yeriniz yok, değerli TEDAŞ çalışanlarımız bütün hileleri biliyor ve hepsini yakalıyor'' uyarısında bulunan Bakan Güler, bu büyük mücadele sayesinde 2002 yılında yüzde 24,5 olan elektrik kayıp-kaçak oranının yüzde 18,5'e düşürüldüğünü ve zam yapmamanın da bunda önemli etken olduğunu bildirdi. 
     Daha sonra gazetecilerin sorularını yanıtlayan Bakan Güler, TEDAŞ'ın kar-zararının sorulması üzerine, amaçlarının kar etmek olmadığını, elektrik fiyatlarını düşük tutmaya çalıştıklarını söyledi. 
     Özelleştirme İdaresi ve Hazine Müsteşarlığı ile bir bütün halinde çalışarak özelleştirmeyi sağlıklı bir şekilde tamamlamak istediklerini kaydeden Güler, bu çerçevede TEDAŞ'ın 20 şirkete ayrıldığını, hesapların ayrıştırılacağını ve tarife hazırlığının bitmek üzere olduğunu bildirdi. 
     Güler, yöntemin belirlenip belirlenmediğine ilişkin bir başka soru üzerine de mülkiyet satışı, işletme hakkı devri ve karma olmak üzere üç ayrı alternatif bulunduğunu, özelleştirme metodunun önümüzdeki günlerde netleşeceğini açıkladı. 
     Daha sonra TEDAŞ ekiplerince yakalanan kaçak elektrik kullanım şekilleri ve kullanılan yöntemleri gösteren örnekler basına gösterildi. Bunlardan en ilgi çekeni oyuncak arabanın uzaktan kumandasıyla kurulan düzenekle normal veya kaçak moda geçebilen sayaç oldu. 

     
</TEXT>
</DOC>
