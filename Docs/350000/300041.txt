<DOC>
<DOCNO> 300041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas13.html </URL>
<DATE> 2004/12/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Büyük 'bebek' galaksiler kanıtlandı 
</HEADLINE>
<TEXT>

     Yörüngede dönen NASA teleskopu, büyük ''bebek'' galaksilerin varlığını kanıtladı. 
     California Teknoloji Enstitüsü tarafından 2003 yılında, galaksilerin 10 milyar yıllık evrimini incelemesi için Dünya yörüngesine oturtulan Galaksi Gelişim Kaşifi teleskopunun bulguları, yeni oluşan galaksiler olduğunu gösterdi. 
     Araştırmacı Chris Martin, çok uzun süre önce büyük genç galaksilerin var olduğunu bildiklerini, ancak hepsinin Samanyolu gibi yaşlandıklarını düşündüklerini belirtirken, ''Bu galaksiler gerçekten yeni oluşuyorlarsa evrenin hala galaksi doğumlarına tanık olduğu söylenebilir'' dedi. 
     Teleskopun bulgularında, 10 milyar yıldan önce var olan genç galaksilere benzeyen üç düzine parlak ve küçük galaksiler görülüyor. 
     Araştırmacılar, ''bebek'' galaksilerin, Dünya'ya muhtemelen 2 ila 4 milyar ışık yılı uzaklığında bulunduğunu ve yaşlarının 100 milyonla 1 milyar arasında olabileceğini açıkladı. 
     Bulguların, Samanyolu'nun genç bir galaksiyken nasıl göründüğüne ilişkin bilgi vermesi bekleniyor. 
     Johns Hopkins Üniversitesi'nden Tim Heckman, ''Bu avlunuzda yaşayan bir fosil bulmak gibi bir şey. Bu tür galaksilerin neslinin tükendiğini düşünüyorduk, fakat gerçekte evrende yeni doğan galaksiler var'' dedi. 
     
</TEXT>
</DOC>
