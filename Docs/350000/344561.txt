<DOC>
<DOCNO> 344561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko10.html </URL>
<DATE> 2005/05/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Başkanı Türkiye ilaçta hapı yutuyor... 
</HEADLINE>
<TEXT>

     Ankara Ticaret Odası ATO ve Tıp Kurumu, "İlaçtaki Ur Dışa Bağımlılık" başlıklı bir rapor hazırladı. 
     Rapora göre, Türkiye’nin ilaç ithalatı petrol ithalatının yarısına ulaştı. Pazarın yüzde 60’ına yabancı ilaç şirketleri sahip bulunuyor. ATO Başkanı Sinan Aygün, "Türkiye ilaçta hapı yutuyor" dedi. 
     ATO ve Tıp Kurumu’nun hazırladığı rapora göre, 2003 yılında Türkiye’nin ilaç harcaması üretici fiyatlarıyla 4.3 milyar dolar, tüketici fiyatlarıyla 6 milyar dolar olarak gerçekleşti. Türkiye ilaç pazarı, dünyada en hızlı büyüyen ikinci pazarı oldu. İlaç tüketimi 2003 yılında üretici fiyatlarıyla yüzde 40 arttı. 
     2004 yılında ağırlığı ilaç olan eczacılık ürünleri 
     ithalatı ise 2.5 milyar dolar olarak gerçekleşti. 
     Türkiye’nin yılda 5 milyar dolara yakın petrol ithal ettiği gözönüne alındığında, petrol ithalatının yarısı kadar ilaç ithal edildiği ortaya çıktı. 
     Türkiye’deki toplam sağlık harcamalarının yarıya yakınını ilaç harcamaları oluşturuyor. Gelişmiş ülkelerde ise ilaç harcamalarının toplam sağlık harcamaları içindeki payı yüzde 10-18 civarında buluyor. 
     
     "İLAÇTA DIŞA BAĞIMLIYIZ" 

     Türkiye’nin ilaçta dışa bağımlılığı her geçen yıl daha da artıyor. İlaçta ihracatın ithalatı karşılama oranı yüzde 10’un altına indi. Türkiye’nin bu alandaki ticaret açığı ise 2 milyar dolara çıktı. AB ülkeleri ilaç ticaretinde yılda 40 milyar euro fazla veriyor. 
     Uluslar arası ilaç şirketleri Türkiye’deki ilaç pazarının yüzde 60’ından fazlasını elinde tutuyor. Sektörde yaşanan hızlı tekelleşme ise pazarın rekabetçi yapısını bozuyor. 
     Raporda, uluslar arası şirketlerin "patent", "veri koruması" ve "veri imtiyazı" gibi dayatmaları nedeniyle Türkiye’nin, ilaç sektöründe büyük zarara uğradığı belirtilerek, bu şirketlerin pazarladığı ilaçların "fikri mülkiyet haklarıyla korunan ithal ürün" olmalarının etkisiyle çok pahalıya satıldığı kaydedildi. 
     
     BİYOTEK İLAÇ PAZARINDA BÜYÜYEN TEHLİKE 

     Tüm dünyada biyotek olarak adlandırılan ilaçların pazarı gittikçe büyüyor. Dünyada biyotek ilaç pazarı 2001 yılında yüzde 15 artarak 27 milyar dolara, 2002 yılında ise yüzde 25 artarak 33.5 milyar dolara ulaştı. Biyotek ilaç pazarının 2005 yılında 50 milyar dolar, 2010 yılında da 100 milyar dolar olması bekleniyor. 
     Bu pazar Türkiye’de de hızla büyüyor. 2004 yılında 450 milyon dolar olan biyotek ilaç pazarının, 2010 yılında 1 milyar dolara çıkacağı tahmin ediliyor. 
     Bu pazarın beşte birine yakınını "eritropoietin" adı verilen ilaçlar oluşturuyor. Eritropoietinler en fazla, böbrek yetmezliği nedeniyle diyalize giren hastalarda ortaya çıkan kansızlığın tedavisinde kullanılıyor. Tıp Kurumu’nun yaptığı hesaplamaya göre Türkiye 2004 yılında 80 milyon dolara yakın eritropoietin harcaması yaptı. 
     Sağlık Bakanlığı, biyotek bir ürün olan Hepatit B aşısının jeneriğini 1998 yılından beri toplu alımla Hindistan, Küba, Güney Kore gibi ülkelerden tanesi 70 sente ithal ediyor. Bakanlığın jeneriğini 70 sente ithal ettiği aynı aşı serbest eczanelerde yaklaşık 17 dolara satılıyor. 
     Tıp Kurumu’nun iddialarına göre, Sağlık Bakanlığı Biyotek İlaç Komisyonlarında jenerik ithali için 7 yıldır bekletilen dosyalar bulunuyor. 
     
     TÜRKİYE’DE DE ÜRETİLEBİLİR 

     Raporda, Türkiye’de de gerekli yatırımların yapılması durumunda Çin, Hindistan, Güney Kore, Küba, Meksika ve Arjantin gibi biyotek ilaçların jeneriklerinin üretilmesinin mümkün olduğu belirtildi. 
     Türkiye’de biyotek ilaç üretimin gerçekleştirilmesi için sanayi, üniversite ve devlet kuruluşlarının işbirliği yapması gerekiyor. 
     
     HASTANELERİN DEVRİ DIŞA BAĞIMLILIĞI ARTIRACAK 

     Tıp Kurumu, SSK hastanelerinin devri nedeniyle ilaç harcamalarının ve dışa bağımlılığın daha da artacağını bildirdi. 
     Sosyal güvenlik kurumlarının toplam sağlık harcamalarının yarıdan fazlasını ilaç harcamaları oluşturuyor. Emekli Sandığı ve Bağ-Kur’un sağlık harcamalarının yüzde 60’dan fazlası, SSK’nın sağlık harcamalarının yüzde 38’i ilaçtan oluşuyor. 
     38 milyon nüfusu kapsayan SSK’nın 2004 yılı ilaç 
     harcaması 2.4 katrilyon lira düzeyinde oluşurken, 2.5 milyon nüfusu kapsayan Emekli Sandığı aynı yıl ilaca 1.5 katrilyon lira harcadı. SSK’nın yıllık ilaç harcaması 1.7 milyar dolar, Bağ-Kur’un 1.6 milyar dolar, Emekli Sandığı’nın ise 1.1 milyar dolar olarak hesaplandı. 
     
     "SSK İLACI UCUZA MAL EDİYORDU" 

     Raporda, SSK’nın ihaleyle toplu alım yaparak ilaçları perakende satış fiyatları üzerinden değil imalatçı- ithalatçı-depocu satış fiyatı üzerinden yaptığı iskontolarla aldığı, ilaçların bir bölümünü de kendisinin ürettiği belirtildi. Emekli Sandığı ve Bağ-Kur’un ise ilacı yüzde 25- 35 daha pahalıya aldığı bildirildi. 
     Kamu İlaç Alımı Protokolü’nün imzalanmasıyla uygulamaya sokulan yeni sistemde SSK’lıların da artık serbest eczanelerden ilaç alacağı, dolayısıyla toplu alımlarla elde edilen indirim olanaklarının kaybedileceği belirtildi. 
     
     "YENİ İLAÇ ALIM MODELİ ZARARA UĞRATACAK" 

     Raporda, hükümetin serbest eczane anlaşmasının kuruma sadece 400 trilyon liralık bir ek yük getireceğini, ancak yeni sisteme göre ilaç sektörünün yapacağı yüzde 14 oranındaki indirimin Emekli Sandığı ve Bağkur’a yarayacağını, bu yolla kamunun yılda 1 katrilyon tasarruf edeceğini öne sürdüğü hatırlatıldı. 
     Uygulamanın başladığı 10 Şubat 2005’ten 3 Mayıs’a kadar eczanelerden SSK’ya gönderilen faturaların tutarı 828 trilyon 783 milyar liraya ulaştı. Bu rakamların uygulamanın yıl sonunda kuruma getireceği ek yükün 400 trilyon lirayla sınırlı kalmayacağını ve hükümetin hesaplarının tutmayacağını gösterdiği bildirildi. 
     Tıp Kurumu, SSK ilaç alım modelinin tasfiyesi nedeniyle SSK ilaç harcamalarının en iyimser tahminle 2 katına çıkacağını, bunun da kuruma hükümetin öngördüğü gibi 400 trilyon değil 3 katrilyon liralık ek yük getireceğini tahmin ediyor. 
     
     EŞDEĞER İLAÇ UYGULAMASI 

     Raporda, Maliye Bakanlığı’nın, ilaç bedellerinin ödenmesinde "en ucuz eşdeğer ilacın en fazla yüzde 30 fazlasının ödeneceği" kararını aldığı anımsatılarak, bu kararla birlikte, en ucuz eşdeğerinin yüzde 30’undan daha pahalıya satılan bazı ithal ilaçların fiyatlarında 50’lere ulaşan indirimler yapıldığı belirtildi. Tıp Kurumu söz konusu indirimleri "Maliye Bakanlığı’nın kararından önce bu ilaçlar yüzde 50 pahalıya satılıyordu ve devlet zarara uğratılıyordu" olarak yorumladı. 
     
     AYGÜN "TÜRKİYE İLAÇTA HAPI YUTUYOR" 

     ATO Başkanı Sinan Aygün, Türkiye’nin ilaçta kuşatıldığı küresel kıskaçtan kurtulması için ulusal ilaç politikaları ve stratejilerinin geliştirilmesi gerektiğini belirterek, "Türkiye ilaçta hapı yutuyor" dedi. 
     İlaç paralarının eczanelere ödenmemesi nedeniyle, eczanelerin birbiri ardına kapanma tehlikesiyle karşı karşıya kaldığını ifade eden Aygün, "Olacaklar çok açık. 
     Devlet, eczanelerin parasını ödemeyerek eczanelerin kapısına kilit vuracak. Bu sistem, bu tüketim ve dışa bağımlılıkla yarın hipermarketlerin bir köşesinde ilaç reyonları kurulacak. Bakkallar gibi eczaneler de yok olacak. Türk insanı, temel tüketim maddesi gibi ilaç tüketmeye doğru gidiyor. Türkiye yabancı ilaç mezarlığına döndü" diye konuştu. 
     
     TIP KURUMU "KATKI PAYLARI ARTACAK" 

     Tıp Kurumu Genel Sekreteri Dr. Ali Rıza Üçer ise "Bu, tam anlamıyla SSK’yı çökertme operasyonudur. SSK’lılar sağlık ve sosyal güvenlik haklarını geri dönülemeyecek biçimde kaybedecekler" dedi. 
     İlaç harcamalarında "baş döndürücü" artışlar olacağını, faturanın da katkı payları ile dolaylı ve dolaysız vergiler artırılarak vatandaşlara ödetileceğini savunan Üçer, "SSK’lı parası kadar sağlık hizmeti alabilecek" diye konuştu. 
     Üçer, eczanelerin kapanmasının ardından Batı ülkelerinde olduğu gibi büyük alışveriş merkezlerinde ilaç satışı uygulamasının yaygınlaşacağını, bunun da ilaç tekellerine karına kar ekleyeceğini belirterek, "Türkiye ilaç harcamaları 2005 yılında 3 milyar dolar artacak, ilaçta dışa bağımlı olduğumuz için bu kaynak uluslararası ilaç şirketlerine transfer edilecek, Türkiye kaybedecek, ulus ötesi şirketler kazanacak" yorumunu yaptı. 

ANKA 

     
</TEXT>
</DOC>
