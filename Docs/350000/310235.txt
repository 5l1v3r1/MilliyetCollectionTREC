<DOC>
<DOCNO> 310235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko20.html </URL>
<DATE> 2005/01/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TEKEL'e bakkallar da talip... 
</HEADLINE>
<TEXT>

     Türkiye Bakkallar ve Bayiler Federasyonu Başkanı Bendevi Palandöken, 18 Şubat'ta ihaleye çıkacak TEKEL'in sigara fabrikalarına talip olduklarını belirterek, 2 yerli, 1 de yabancı firma ile konsorsiyum görüşmelerinin devam ettiğini bildirdi. 
     Palandöken, yaptığı yazılı açıklamada, federasyon olarak her türlü hazırlığı tamamladıklarını ve ihale konusunda iddialı olduklarını kaydetti. Tekel ürünlerini, 7 yıldır zaten kendilerinin sattığına işaret eden Palandöken, ''bu bizim işimiz. Ürün kalitesini yükselterek, çeşidi ve iç piyasa payını artırmak ve dış piyasalara güçlü girecek bir TEKEL yaratmak arzusundayız'' dedi. 
     TEKEL'in, yarım milyonu aşkın yerli üretici, 30 bini aşkın çalışanı ile 285 bin noktada satışını sağlayan esnafın malı olduğunu savunan Palandöken, TEKEL ürünlerinin yıllardır gördüğü ihmal nedeniyle yabancı emsalleri karşısında rekabet edemez hale getirildiğini iddia etti. Dünyanın en iyi sigaralarını üretmenin, ürün çeşitlerini artırmanın, ürünleri uluslararası rekabet piyasasına sokmanın ve çağdaş pazarlama yöntemlerinin devreye girmesini sağlamanın mümkün olduğuna işaret eden Palandöken, şöyle devam etti 
     ''Bu amaçla üretici-çalışan ve pazarlayanları temsil eden kuruluşları da içine alan bir konsorsiyum oluşturmak üzereyiz. Hazırlıklarımız devam ediyor. Ambalajdan, işletmelerin modernizasyonuna, yeni teknolojilerin kullanımından yeni pazarlama tekniklerine kadar her şey hazır. Üretici, işletmeci ve pazarlamacıları bir araya getirmeyi amaçlayan, onların dışlanmasını önleyecek bu yaklaşımla, hem piyasa payımız hem devlete katkımız hem de ürün çeşidimiz ve kalitemiz artacak. Tekel çalışanlarını ortak alarak, daha verimli girişimciler olarak istihdam edeceğiz. Fabrikalar daha rasyonel çalışacak. Böylece de çok karlı bir kuruluşun yerli ya da yabancı başka bir tekele gitmesi, çalışan-üreten ve pazarlayanların zarara uğraması da önlenmiş olacak. Bunların gerçekleşmesi için kamuoyunu 18 Şubat sürecini iyi izlemeye çağırıyoruz.'' 
     
</TEXT>
</DOC>
