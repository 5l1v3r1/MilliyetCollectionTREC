<DOC>
<DOCNO> 318801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun07.html </URL>
<DATE> 2005/02/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Telegraph anketi, Charles'ın evliliğini halkın benimsemediğini gösteriyor 
</HEADLINE>
<TEXT>

     İngiltere'de The Daily Telegraph gazetesi tarafından yaptırılan bir anket, veliaht Prens Charles'ın evlilik kararının halk tarafından benimsenemediğini ve monarşinin geleceğinin de tehlikeye düştüğünü gösterdi. 
     YouGov araştırma kurumunun Telegraph için yaptığı anketin sonuçları, halkın sadece yüzde 31'inin Camilla Parker Bowles ile evlenmeye hazırlanan Prens Charles'ı geleceğin Kralı olarak gördüğünü ortaya koydu. 
     Halkın yüzde 42'si Kraliçe II. Elizabeth'in ölümü halinde taht sırasının Prens Charhes'ı atlayarak Prens William'a geçmesi gerektiğini savunurken, yüzde 23 oranındaki İngiliz ise ''Kraliçe öldükten sonra monarşi de sona ermeli'' görüşünde birleşti. 
     Prens Charles'ın evliliğinin monarşiyi zayıflatacağına inananların oranı yüzde 35'in üzerinde çıkarken, halkın sadece yüzde 5'inin evliliğin monarşiyi güçlendireceğine inandığı anlaşıldı. 
     Telegraph, anket sonuçlarını, Prens Charles'ın son iki haftada uğradığı popülarite kaybı olarak niteledi. 
     Gazete, iki hafta önce evlilik kararı ilk ilan edildiğinde halkın yüzde 37'sinin Prens Charles'ın Kral olması gerektiğini düşündüğünü de hatırlatırken, ''Buna inananların oranı iki yıl önce de yüzde 48 idi. Halkın desteği gün geçtikçe daha da düşüyor'' diye yazdı. 
     
</TEXT>
</DOC>
