<DOC>
<DOCNO> 316767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur10.html </URL>
<DATE> 2005/02/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Alev topuna dönen kamyondaki tüpler art arda bomba gibi patladı 
</HEADLINE>
<TEXT>

     
     Hasan DAVRAN BAFRA Samsun , DHA 
     

SAMSUN'da hareket halindeki kasasında dolu tüplerin bulunduğu kamyonda, ilk belirlemelere göre elektrik kontağından yangın çıktı. Şoförün durdurup son anda canını kurtardığı kamyonun, sürücü kabininden yükselen alevler, hızla kasadaki tüplere ulaştı. Art arda bomba gibi patlayan çoğu 12 kilogramlık 227 tüpün parçaları, 200 metrekarelik bir alana yayılırken, olayın çevre yolunda ve yerleşim yerlerinden uzakta yaşanması olası bir faciayı önledi. 
     Olay, dün akşam saatlerinde, Sinop- Samsun karayolunun Bafra İlçesi çıkışındaki Çelikler Mevkii'nde meydana geldi. Karadeniz Tüpgaz Firması'na ait 45 yaşındaki Şenol Aygün, yönetimindeki 55 TL 139 plakalı kasasında 177'si 12 kilogramlık olmak üzere 227 dolu tüpgaz bulunan kamyon, Samsun'dan Alaçam yönüne giderken motor bölümünde yangın çıktı. 
     İlk belirlemelere göre elektrik kontağından çıktığı sanılan yangında, alevler aniden sürücü kabinini sarınca, şoför Aygün kamyonu durdurup son anda kendini dışarı attı. Hızla yayılan alevler kasadaki tüplere ulaştı. Art arda bomba gibi patlayan tüplerin parçaları yaklaşık 200 metrekarelik bir alana saçıldı. Şoför Aygün hemen telefonla polisi arayıp yardım istedi. 
     Patlama sesleri 20 kilometre uzaktaki yerleşim birimlerinden de duyuldu. Savaş alanına dönen olay yerine Bafra, Alaçam ve Çetinkaya Belediyesi itfaiye ekipleri sevk edildi. Yangın, itfaiyenin 1 saat süren müdahalesi sonucu söndürüldü. Olayın, yerleşim birimlerinden uzakta çevre yolunda meydana gelmesi olası bir faciayı önledi. 
     Olayın şokunu uzun süre üzerinden atamayan tüp kamyonunun şoförü Şenol Aygün, "Nasıl olduğunu ben de anlamadım. Motor bölümünde birden alevler çıktı. Yangın kısa sürede kamyonu sardı. Canımı zor kurtardım'' diyebildi. 
     
</TEXT>
</DOC>
