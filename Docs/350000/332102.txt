<DOC>
<DOCNO> 332102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yazar/pulur.html </URL>
<DATE> 2005/04/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Akıllı ve işini bilen bir adam 
</HEADLINE>
<TEXT>


SİNAN Çetin film yönetmenidir, uzun film de çeker, reklam filmi de çeker. Hem yönetir, gerekirse kendisi de oynar. Televizyonda program yapar, dizi yapar, yayıncılığı da vardır. 
Sinan Çetin "akıllı" adamdır, akıllı adamlar işlerini bilirler. Sinan Çetin de madem akıllıdır, o da işini bilenlerdendir. 
Hayır, Sinan Çetin'in akıllılığı para kazanmasından, zengin olmasından -olduysa- gelmez, her para kazanıp zengin olanın "akıllı" olmak gibi bir özelliği yoktur, hatta tam tersi... 

SİNAN Çetin akıllıdır, çünkü "hedef tahtasına" kimleri koyacağını çok iyi bilir, hedef solculardır. 
Günün geçer akçesi "solculuk karşıtlığı" olduğu için Sinan Çetin, bu hedefi hiç değiştirmez, vurur, durur. Lakin hakkını teslim edelim, onun solcu karşıtlığı yeni "dönekler" gibi değildir, çoktan beri bunun işe yaradığını anlamıştır. 
Dedik ya, Sinan Çetin işini bilenlerdendir. 
Eskiden "devrimci" olduğunu asla saklamaz, hatta h l "devrimciyim " de der. 

MADEM h l devrimci, o halde solcularla arasındaki fark nedir 
"Benim devrim trenim yola devam ediyor" der, "solcuların treni ise iki istasyon sonra durdu." 
Sinan Çetin ne sağcıdır, ne solcu, hatta liberal bile değil. 

SİNAN Çetin'e "Hem devrimciyim diyorsun, hem de solculara atıp tutuyorsun" dedin mi, cevabı hazırdır 
"Ben aslında solculara değil, tutuculara karşı tepkiliyim. Türkiye'deki tutucuların borazanı solcular oldu. Her türlü kolektivist, nasyonalist fikir solcular tarafından ifade edilir oldu. Türkiye'nin önünü kapatan sağcılar değil, solcular oldu. Türk solu kapitalizmle tanışmadı ve ne olduğunu bilmeden ona karşı çıkıyor. Türk solunun Marksizmi bildiğine de inanmıyorum." 
Sinan Çetin, "sanat filmi yaptığını söyleyen" yönetmenlerden de hiç hoşlanmaz, bırakın hoşlanmasını "Onlar aptaldır ve kibirlidir"der. 
Daha da ileri gider, "Ben on senede bir film çeken, çektiği filmi hayatından daha fazla ciddiye alan, oyuncularına işkence eden, zalim bir sevgisizlik taşıyan, dünyaya da öyle bakan biri mi olmalıyım Yönetmenlik buysa, o ben değilim" der. x 

EĞER Sinan Çetin akıllı olmasaydı, bunları söylemeseydi, kim onunla söyleşi yapar, ya da kim tartışmaya girerdi... 
Siz bakmayın onun "solcuları sevmem" deyişine... 
Bir zamanlar solculuğuyla gündemdeydi, şimdi ise solculara karşı olmasıyla... 
Sinan Çetin akıllı adamdır, işini bilir. 
- 
x Cihan dergisi, Mart-Nisan 2005. 



</TEXT>
</DOC>
