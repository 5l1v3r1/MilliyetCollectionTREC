<DOC>
<DOCNO> 322916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy25.html </URL>
<DATE> 2005/03/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Büyükelçi Pouade Fransız halkının görüşü devleti bağlamaz 
</HEADLINE>
<TEXT>

     Fransa'nın Ankara Büyükelçisi Paul Poudade, Fransa ve Türkiye'nin dostluğunun çok eskilere dayandığını belirterek, ''İki ülkenin 500 yıllık bir geçmişi ve dostluğu var. Bu ilişkiler çok zor şartlarda kuruldu. Cumhurbaşkanımız Jacques Chirac da bir Türk dostudur. Bunu böyle biliniz'' dedi. 
     Gaziantep'te gezi ve incelemelerde bulunan ve daha sonra Anadolu Basın Birliği ABB Şube Başkanı Orhan Kızılaslan'ı ziyaret eden Paul Poudade, AB-Türkiye ve Fransa-Türkiye ilişkileri hakkında çeşitli açıklamalarda bulundu, bir grup gazeteciyle sohbet etti. 
     Gaziantep'e bir davet üzerine geldiğini, hem çevreyi tanımak hem de Gaziantep'in Irak ve Suriye ile ilgili yakınlığından dolayı merak için burada bulunduğunu ifade eden Pouadede, Gaziantep'ten çok etkilendiğini belirtti. 
     
     FRANSA-TÜRKİYE İLİŞKİLERİ 
     Fransa'nın, AB için Türkiye'ye müzakere tarihi verilmesi ile ilgili yapılan oylamada olumlu oy kullandığını, Ankara'da 4 ay önce göreve başladığını anımsatan Poudade, ''Başbakan Recep Tayyip Erdoğan ile yaptığım görüşmede Fransa olarak Türkiye'nin AB sürecini tam olarak desteklediğimizi söyledim ve bu konuda söz de verdim. Basın olarak Türkiye ile AB arasında çok önemli rol oynuyorsunuz. Basının, AB'nin Türkiye'den neler istediğini Türk halkına iyi anlatması gerekiyor'' diye konuştu. 
     AB'nin Türkiye'ye müzakere tarihi verilmesi için yapılacak oylama öncesi ABD Başkanı George W. Bush'un Türkiye'nin AB'ye alınması yönündeki açıklamasını Fransa'nın hoş karşılamadığını, bu hoşnutsuzluğu Fransa Cumhurbaşkanı Chirac'ın dile getirdiğini anımsatan Poudade, sözlerini şöyle sürdürdü 
     ''ABD bir kere AB üyesi bir ülke değil. Şüphesiz Türk halkı da takdir eder ki bu nihai kararı verecek olan AB ülkeleridir, ABD değil. Fransa Cumhurbaşkanı Jacques Chirac sadece bu hatırlatmayı yaptı. 
     Cumhurbaşkanı Chirac bir Türk dostudur. Bir an önce Türkiye'ye gelip ziyaret etmek istiyor. Ben 4 ay önce büyükelçilik görevine atandım. Türkiye'nin değişik kentlerini geziyorum. Türkiye'yi yakından tanımak istiyorum. Görevde olduğum sürece kişisel gayretlerimle ilişkilerin daha da iyi olması için çalışacağım. Türk-Fransız ilişkilerini yeni baştan düzenlemek zorundayım. Bunu da il il gezip başaracağıma inanıyorum. İki ülke arasında 500 yıllık bir geçmiş var, dostluk var. Bu ilişkiler zor şartlarda kuruldu.'' 
     
     ''DEVLET POLİTİKAMIZI BAĞLAMAZ'' 
     Türkiye'nin gerekli şartları yerine getirdikten sonra AB'ye katılmasından büyük mutluluk duyacağını, bu görüşlerin samimi duyguları olduğunu dile getiren Poudade, Türkiye'nin AB üyeliğine karşı Fransız halkının olumsuz görüşünün, devlet politikalarını bağlamayacağını belirtti. 
     Poudade, şunları kaydetti 
     ''Devlet politikamız, Türkiye'nin kriterleri yerine getirdiğinde AB'ye girmesinden yana. Fransa'da bu yöndeki açıklamaları Cumhurbaşkanımız Chirac yapar. Bu tip karar ve resmi açıklamalar devlet politikamızı yansıtır. Fransa'da örneğin Nicholas Sarkozy gibi politikacıların Türkiye aleyhindeki olumsuz açıklamaları kendilerini bağlar. Bu görüşler kesinlikle devlet politikamız değildir. Jacques Chirac Cumhurbaşkanıdır ve onun bu görevi sürmektedir.'' Poudade, şu anda 400 bin Türk'ün Fransa'da çalıştığını, her yıl da 500 bin Fransız vatandaşının tatil için Türkiye'ye geldiğini ifade ederek, gelen turist sayısını artırmaya çalışacaklarını ifade etti. 
     Poudade daha sonra beraberindekilerle Zeugma mozaiklerinin bulunduğu Gaziantep Müzesi'ni ve tarihi Gaziantep Kalesi'ni gezdi. 
     Poudade, AA muhabirine, özellikle mozaiklerden çok etkilendiğini belirterek, ''Eşsiz Zeugma mozaiklerinden çok etkilendim. Tarihi eserlerin çok iyi korunduğunu ve o dönemi çok iyi anlattığını gördüm. Yine gördüğüm Mars heykeli ile Hitit heykellerinden de çok etkilendim'' dedi. 
     Bu arada, Anadolu Basın Birliği Yönetim Kurulu kararınca onursal üyeliğe seçilen Büyükelçi Poudade'ye, birliğin rozetini Başkan Orhan Kızılaslan taktı, günün anısına plaket verdi. 
     
</TEXT>
</DOC>
