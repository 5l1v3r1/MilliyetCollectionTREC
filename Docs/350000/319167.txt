<DOC>
<DOCNO> 319167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/yercan.html </URL>
<DATE> 2005/02/28/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Adım adım zirveye 
</HEADLINE>
<TEXT>



Discovery Channel'ın "Acımasız Doğa" belgeseli gibi başladı maç... Lig ikinciliği gibi çok önemli bir avantaj yakalayan Trabzonspor, başlama düdüğüyle birlikte, suya düşmüş avına saldıran piranalar gibi çullandı Denizlispor'un üstüne... 5. dakika dolarken, Bordo - Mavili ekibin peş peşe kaçırdığı iki mutlak pozisyon, olası skorun aynası gibi yansıdı sahaya. 
Göreve gelişiyle birlikte Trabzonspor'a "Hava, ivme ve güven" kazandıran Güneş, yine bol gollü galibiyeti düşünen, ofansif bir taktikle oynattı Trabzonspor'u... Bu düşünce, farklı skoru getirirken, Trabzonspor'u da zirveye bir adım daha yaklaştırdı. 
Son anda belindeki sakatlık nedeniyle kadroya giremeyen D'Haene'nin yerine risk alan ve Özgür'ü eski takımına karşı oynatan tecrübeli hoca, bu cesur girişimi sayesinde sağ beke iyi bir alternatif kazandırmış oldu. 
Denizlispor'un gol ayağı Ersen Martin'i Tolga ile susturan ve hücum gücünü budayan Trabzonspor, maça ağırlığını yine "tanıdık" yıldızlarıyla koydu. Kaptan Fatih, oynadığı futbol ve attığı iki golle bu ligdeki klasını bir kez daha haykırırken, Milli Takım kurmaylarına da çok anlamlı mesajlar gönderdi. 
Yattara dünkü maçın yine seyrine doyulmaz lezzeti ve muhteşem yeteneğiydi. Kendine has, nefes kesen hareketleriyle, bu kez Denizlispor defansını darmadağın etti. Güneş'in "Özgür forvet" kimliğiyle sahaya sürdüğü Gineli oyuncu, ileri uçta sürekli kanat değiştirerek, rakip tarafından kontrol altına alınmasını engelledi. 
Polonyalı Szymkowiak kısa sürede orta sahaya çok çabuk uyum sağladığını dün bir kez daha gösterdi. Top hakimiyetinin yanısıra ayağa ve adrese paslarla kırk yıllık Trabzonsporlu havasındaydı. 
Karşılaşmanın hakemi Özgüç Türkalp, kendisine fazla iş düşmeyen maçta doğru kararlarıyla takdir topladı ve oldukça başarılı bir 90 dakika çıkardı. 


</TEXT>
</DOC>
