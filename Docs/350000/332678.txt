<DOC>
<DOCNO> 332678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur23.html </URL>
<DATE> 2005/04/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
9 yaşındaki Mehmet'in organları 3 hastaya yaşam verdi 
</HEADLINE>
<TEXT>

     Antalya'da trafik kazası sonucu ağır yaralanan ve beyin ölümü gerçekleşen 9 yaşındaki Mehmet Kınık'ın ailesi tarafından bağışlanan organları, Antalya ve İzmir'de 3 hastaya yaşam verdi. 
     AA muhabirinin aldığı bilgiye göre, minibüsün çarpması sonucu ağır yaralanan ve tedaviye alındığı Antalya Devlet Hastanesi'nde beyin ölümünün gerçekleşmesi üzerine organları bağışlanan Mareşal Fevzi Çakmak İlköğretim Okulu 3. sınıf öğrencisi Mehmet Kınık'ın böbrekleri, Antalya'da 6 yaşındaki İrem Gökçe Akdemir ile 22 yaşındaki öğretmen Gülsüm Kartak'a, karaciğeri ise İzmir'de 11 yaşındaki Rıdvan Altındağ'a nakledildi. 
     Organ nakliyle hayat bulan 3 hastaya yapılan nakillerin başarılı geçtiği ve hastaların tedavisinin yoğun bakım ünitelerinde sürdürüldüğü bildirildi. 
     Mehmet Kınık'ın korneaları ve kalp kapakçığı da nakil için alındı. Kornealar Akdeniz Üniversitesi'nde korunurken, kalp kapakçığının Çapa Tıp Fakültesi Hastanesi'ne gönderildiği belirtildi. 
     Öte yandan, organ bağışının yapıldığı ilk anda küçük Mehmet'in karaciğerinin Akdeniz Üniversitesi Hastanesi'nde 7 yaşındaki Hamide Özek'e nakledilmesi kararlaştırılmış, ancak küçük kızda çıkan enfeksiyon nedeniyle nakil iptal edilmişti. 
     
</TEXT>
</DOC>
