<DOC>
<DOCNO> 313309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/guncel/axgun02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayata Dönüş' tazminatı bunalttı 
</HEADLINE>
<TEXT>


Jandarma, 'Hayata Dönüş' operasyonlarında suçlu bulunmadıkları halde tazminatlar ödendiği için cezai soruşturmanın hızlandırılmasını istedi 

ŞÜKRAN ÖZÇAKMAK İstanbul 

Jandarma Genel Komutanlığı, Hayata Dönüş Operasyonu'yla ilgili İdare Mahkemesi'nin verdiği tazminat kararları sonrası cezai soruşturma sürecinin hızlandırılmasını talep etti. Eyüp Cumhuriyet Savcısı'na, operasyonda görevli güvenlik güçlerinin kimlik bilgilerini yaklaşık 4 yıldır bildirmeyen jandarma, fahiş tutarda tazminata mahk m olduğu gerekçesiyle cezai soruşturmanın tamamlanmasını istedi. 
19 Aralık 2000'de Bayrampaşa Cezaevi'nde yapılan operasyonda 12 tutuklu ve hükümlünün ölmesi üzerine Eyüp Cumhuriyet Savcılığı soruşturma başlattı. Ancak, görevli jandarma personelinin isim ve adresleri bir türlü savcıya bildirilmedi. 

Savcı sonuç bekliyor 
İstanbul Valiliği, savcının jandarmayı soruşturma izni talebini reddetti. Savcı Ali İhsan Demirel ise İstanbul Bölge İdare Mahkemesi'ne başvurarak itiraz etti. Mahkeme, 16 Mart 2004'te savcının itirazını, verilen kararın "yasaya uygun bulunmaması" gerekçesiyle yerinde buldu. Dosyayı da, görevli jandarmaların ifadelerinin alınması ve toplanan belge ve bilgiler ışığında yeniden değerlendirme yapılması için İstanbul Valiliği'ne gönderdi. Savcı, 27 Ocak 2005'te valiliğe bir yazı yazarak, mahkeme kararının üzerinden yaklaşık 10 ay geçmesine rağmen kendisine gelmeyen dosyanın akıbetini sordu. 
Bu arada Jandarma Genel Komutanlığı'nın, 12 Ocak 2005'te Eyüp Savcılığı'na bir yazı gönderdiği ortaya çıktı. Jandarma yazısında şöyle denildi "İdare personelinin cezai sorumluluklarının bulunduğuna dair yargı kararı olmamasına rağmen açılan tazminat davaları idari yargı makamlarınca kabul gördüğünden, fahiş tutarda tazminatlar ödenmektedir." 
Mahkeme, hayatını kaybeden tutuklulardan Alp Ata Akçagöz'ün ailesine 53, Mahmut Murat Ördekçi'nin ailesine de 109 milyar lira ödenmesine hükmetmişti. 




</TEXT>
</DOC>
