<DOC>
<DOCNO> 307649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/dunya/dun02.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin firmalarına İran cezası 
</HEADLINE>
<TEXT>


SEMA EMİROĞLU New York 


ABD yönetiminin, İran'ın balistik füze geliştirmesine yardımcı olan 8 büyük Çin firmasına yaptırım uygulama kararı aldığı bildirildi. 
New York Times gazetesinin manşetten verdiği habere göre, Bush yönetimi bu ay başında İran'ın balistik füzeleri geliştirmesine yardım eden Çin'in 8 büyük firmasını cezalandırdı. Firmaların isimleri, federal kayıtlara geçirilirken, İran'a ihraç edilen teknolojinin türü gizli tutuldu. Haberde, yaptırım kararının Beyaz Saray ve Amerikan istihbarat servislerinin İran'ın silah programlarını tespit ve yavaşlatma çabalarının bir parçası olarak alındığı belirtildi. Şirketlere yönelik yaptırımların, bu şirketlerin Amerikan hükümetiyle iş yapmasının engellenmesini ve Amerikan firmalarından teknoloji ithalatı için izin almalarının yasaklanmasını öngördüğü kaydedildi. Gazetenin ismini vermediği yetkililere göre, Amerikan istihbarat servisleri, son zamanlarda enerjilerinin büyük bölümünü, İran'ın ana nükleer ve füze programlarıyla ilgili tesislerinin yerini belirlemeye harcıyor. Bu bilgiler, bir bakıma ABD'nin yapacağı olası askeri vuruşlar için toplanıyor. 


</TEXT>
</DOC>
