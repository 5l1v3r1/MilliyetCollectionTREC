<DOC>
<DOCNO> 328293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur64.html </URL>
<DATE> 2005/03/29/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Hollanda'dan göz ameliyatı için İstanbul'a geldiler 
</HEADLINE>
<TEXT>

     Hollandalı 22 turist, göz ameliyatı için İstanbul'a geldi. 
     Dünya Göz Hastanesi'nin hazırladığı paket program çerçevesinde Türkiye'ye gelen Hollandalı turistler, hem ameliyat olacak, hem de İstanbul'da tatil yapacaklar. 
     Hollandalı turistlerin göz ameliyatları, lazer yöntemiyle yarın Dünya Göz Hastanesi'nin Ataköy'deki hastanesinde gerçekleştirilecek. 
     Ulaşım, hotel ve hastane masrafları dahil 3 günlük program için 1400 avro ödediklerini belirten turistler, ''Bu ameliyat, Hollanda'da 4 bin avro'ya mal oluyor. Biz, bunun 3'te 1'i fiyatına hem tatil yapacağız, hem de kaliteli sağlık hizmeti alacağız'' dedi. 
     Turistler, ülkelerinde, Türkiye'deki saç ekimi, diş bakımı ve göz ameliyatlarına büyük ilgi olduğunu kaydetti. 
     Paskalya tatilini İstanbul'da değerlendirecek olan Hollandalı turistler, bu akşam Dünya Göz Hastanesi'nde muayeneden geçirilecek. Yarın ameliyatları gerçekleştirilecek turistler, 31 Mart Perşembe günü kontrolden geçtikten sonra, İstanbul'un tarihi, kültürel ve doğal güzelliklerini tanıma imkanı bulacak. 
     
</TEXT>
</DOC>
