<DOC>
<DOCNO> 324989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/spor/yersen.html </URL>
<DATE> 2005/03/19/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Dünya kulübü olmak... 
</HEADLINE>
<TEXT>


Fenerbahçe Kulübü bu sezon seyircisinin küfür ve kötü tezahüratı nedeniyle tam 11 kez Disiplin Kurulu'na sevk edildi. 
Dikkat edin, bugüne kadar Sarı-Lacivertli takımda işler iyi gittiği için tribün tepkileri de fazla abartılı olmadı. 
Ta ki geçen haftaki Gençlerbirliği maçına dek. Rakip bu kez dişli çıktı, Fenerbahçe'yi bir hayli zorladı. Kaymaklı ekmek kadayıfı yemeğe alışanların da ağzının tadı kaçtı. 
Soyunma odasına giren Gençlerbirliğili oyunculara saldıran birkaç taraftar müsvettesinin yaptıkları, eğer bir UEFA Kupası maçında yaşansaydı ne olurdu acaba 
Brandaları parçalayarak rakip takım futbolcularına tekme, yumruk ve tükürük ile haddini bildirmeye çalışan bu tribün anarşistleri, bir Avrupa maçında yerlerinden kımıldayabilir miydi Hiç sanmam... 
Lyon, Manchester United veya Zaragoza takımı oyuncularına benzer bir saldırıda bulunabilir miydi Kimse aklından bile geçirmesin. 
UEFA'da Fenerbahçe'nin birkaç maç sahasının kapatılmasına yol açacak bu tarz bir çirkinliğin yaşanabileceği tek organizasyon, maalesef bizim ligimizdir. 
Suçu mücadele etmek, kazanmayı istemek ve gereklerini yerine getirmek olan bir Anadolu takımına yapılan bu saldırının gerisinde hastalıklı bir düşünce yatmaktadır. 
Başarısızlığı kabullenemeyen bu taraftar profili sadece Fenerbahçe'ye ait değildir. Örnekleri çok. Ancak biliyoruz ki çoğunluğun sesi, görüntüsü ve isteği bu tablodan farklıdır. 
Aradan bir hafta geçmesine karşın, Şükrü Saracoğlu Stadı ve emniyet kameralarına yakalanan saldırganlar hakkında, Bu satırların yazıldığı ana dek henüz yasal bir işlem yapılmaması düşündürücüdür. 
Şöyle yakın geçmişe bir dönünce, hatır-gönül ilişkileriyle polisin elinden alınan taraftar kareleri geliyor gözümün önüne. 
Futbol Federasyonu, bu kendini bilmezler nedeniyle Sarı-Lacivertli kulübe ne ceza verecek, göreceğiz... 
Ama Fenerbahçeli yöneticiler "Her statta benzeri olaylar yaşanıyor" gerekçesine sığınmadan, güvenlik güçlerinden önce ibret-i alem için bu sokak kabadayılarını bulup cezalandırmalıdır. 
O stattan içeri girmelerini yasaklamalıdır. Tribün liderlerini uyarmalıdır. 
Çünkü "Dünya kulübü" olmanın sınırları, Saracoğlu Stadı'nın çok ötesinden geçmektedir. 

Her babayiğidin harcı mı 

Bırakın Trabzonspor'u... Soruyorum Türkiye'de hangi kulüp başkanı Atay Aktuğ kadar cesur davranabilirdi 
Hangisi, kulübün en önemli şirketlerinden birinin tüm sorumluluğunu teknik direktörüne devretme cesaretini gösterebilirdi 
Dikkat edin, bu Karadeniz temsilcisinin Türk Futbolu'nda gerçekleştirdiği ikinci Anadolu devrimidir. 
Üç büyüklerin şampiyonluk hegemonyasına son veren ilk ve tek kulüp unvanına sahip Trabzonspor'un modern kulüp kriterlerini yerine getirmek için attığı dev adım alkışlanacak, örnek gösterilecek bir girişimdir. 
Trabzonspor Futbol A.Ş.'nin Haziran ayından itibaren resmi patronluğunu üstlenecek olan Şenol Güneş, bir Anadolu kulübünün kendi yağıyla nasıl kavrulduğunu kanıtlayabilmek için kolları sıvayacak. 
Futbol faaliyetleri ve altyapıyla ilgili üreteceği projeler Güneş'in teknik adamlık kariyerinin dışında çağdaş girişimci yanını da ortaya çıkarmak için önemli bir sınav olacak. 
Trabzonspor Kulübü'nün Nisan ayından itibaren halka arzını da unutmayalım. 
Bunca transfer kıskacı içinde geçmiş borçları ve faizlerini ödemek için olağanüstü bir çaba gösteren yönetim, belirlediği hedefe ulaşırsa ki öyle görünüyor, Bordo-Mavililer Gençlerbirliği'nden sonra Türkiye'nin borçsuz-harçsız ikinci kulübü olacak. 
İlkeleri, cesareti, sorumluluk paylaşımı ve dünya görüşüyle örnek bir futbol adamına alkışlar. 
Türk Futbolu adına Atay Aktuğ'a teşekkürler... 

Şaka gibi gelecek 

İçinde fesat olmayan, kafasında bin tilki dolaşmayan her Türk gibi benim de isteğim, A Milli Takım'ın 2006 Dünya Kupası Finalleri'ne katılması. Önce Arnavutluk, sonra Gürcistan maçlarını kayıpsız geçmesi. 
Ancak "Bu iş zaten bitti" diyen ve 30 Mart akşamını farklı gelişmelere, beklentilere endeksleyenler de var. 
Ersun Yanal'ın tükenişinden çok, federasyonun kucağında bulduğu çok önemli bir hedefi yitirmesinden çıkar uman, el ovuşturup köşesinde bekleyenlere dikkat 
Eğer A Millilerimiz bu iki engeli kayıpsız atlatırsa federasyon da Ersun hoca da en azından Haziran ayına dek rahat bir nefes alacak. 
Olağan genel mali kurulun yapılacağı Haziran ayındaki Yunanistan maçı Türk Futbolu'nun bundan sonraki dönemi için en belirleyici unsur olacak. 
Aksi takdirde 1 Nisan sabahı ertesinde ortaya öyle isimler çıkacak ve futbolumuzu yönetmeye talip olduklarını açıklayacaklar ki... 
Şaka gibi gelecek, şaka 

Vardır Cavcav'ın bildiği 

Tanıyanlar Gençlerbirliği Kulübü Başkanı İlhan Cavcav'ın onca hakem hatasına karşın neden sustuğunu ve takımının hakkını savunmadığını soruyor. 
Kulüpler Birliği Başkanı olmasına bağlıyor bazıları Cavcav'ın bu mülayim halini. Bir kısmı ise ilerlemiş yaşının gereği, kavga-gürültüden uzak kalma isteğine. 
Hele Fenerbahçe maçından sonra yaptığı açıklamaları duyanlar ağızları bir karış, hayretler içinde izliyorlar duayen başkandaki değişimi 
Hiç endişe etmeyin... 
Yılların futbol kurdu susuyorsa eğer, bir bildiği vardır. Konuşmuyorsa, kulübünün çıkarı içindir. 
Hele şu Tahkim Kurulu'ndaki Deniz Barış davasının sonucu bir açıklansın. Başkent kulübüne ödenecek tazminat belirlensin. 
İşler Sayın Cavcav'ın istediği gibi giderse ne ala... 
Yoksa... 
Yoksa, özlediğimiz İlhan Cavcav pek yakında gümbür gümbür tekrar vizyonda... 

Hay demez olaydım... 

Geçen hafta "Carew'in cezası Tahkim Kurulu'nun açıkladığı gerekçelerle bire iniyorsa, o maçın temsilcisini hemen Disiplin Kurulu'na sevk edin" demiş ve Federasyon Başkanı sayın Levent Bıçakcı'ya çağrıda bulunmuştuk 
Demez olaydım... 
Çok geçmeden Bıçakcı'dan yanıtımızı aldık. Federasyon Başkanı, Ata Özer'in hatalı rapor verdiği gerekçesiyle temsilci kadrosundan çıkarıldığını söyledi. Ardından Disiplin Kurulu'na da sevk edeceklerini ifade etti. 
Düşünebiliyor musunuz Onca patırtı-gürültü içinde kabak, tükürükte dört dakikalık zamanlama hatası yapan temsilcinin başına patladı. 
Olayımızda burun ifrazatı, rakibi küçük düşürme, tahrik, televizyon görüntüleri ve raporlar var. 
Tekmili bir yerde. Ama Tahkim Kurulu ve federasyona göre sorumlu tükürükçü Carew değil, onu rapor eden temsilci. 
Bu ülkede talimatların kimler için çıkarıldığını ve nasıl uygulandığını şimdi daha iyi anlayabiliyor musunuz 
Eğer güçlüyseniz sırtınızı yere zor getirirler. 
Yok değilse, hiç kaçınılmaz günah keçisi olursunuz. 
Bravo size. Vallahi ne güzel örnek oluyorsunuz hepimize... 



</TEXT>
</DOC>
