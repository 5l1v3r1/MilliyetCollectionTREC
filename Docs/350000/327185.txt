<DOC>
<DOCNO> 327185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/ekonomi/eko04.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'ye 1.2 milyar dolar gelecek 
</HEADLINE>
<TEXT>


SONGÜL HATISARU 

Turkcell'in ana ortaklarından TeliaSonera SPK'nin çağrı muafiyeti tanıma şartına bağlı olarak, Çukurova Grubu'nun Turkcell Holding'de sahip olduğu yüzde 53 oranındaki hissesini 3.1 milyar dolar karşılığında satın almak üzere anlaşmaya vardı. Satış gerçekleşirse TeliaSonera'nın Turkcell İletişim'deki payı bu işlemle yüzde 27.0 oranında artarak yüzde 64.3'e yükselecek. Çukurova'nın Turkcell'deki payı yüzde 13.5'e 2.9'u Yapı Kredi'ye ait gerileyecek. 
Ancak TeliaSonera, satış işlemini gerçekleştirmeyi azınlık hisseleri için çağrı yapmama koşuluna bağladı. SPK yönetmeliğine göre, yönetimde kontrolün değiştiği hallerde çağrı zorunluluğu bulunuyor. 

Pahalıya mal olabilir 
Eğer çağrı muafiyeti tanınmaz ise bu operasyonun TeliaSonera'ya maliyeti planladığının çok üstünde olacak. Turkcell İletişim'in yüzde 16.3'lük kısmı halka açık. Dünkü piyasa değeri üzerinden bir hesaplama yapıldığında halka açık kısmın değeri 1.7 milyar dolara denk geliyor. Çağrı muafiyeti tanınmaması ve borsadaki yatırımcıların da hisselerini satması durumunda TeliaSonera bu hisseler içinde ödeme yapmak durumunda. Dün görüştüğümüz SPK Başkanı, kendilerine yapılmış bir başvuru bulunmadığını ancak başvuru yapıldığında çağrı muafiyetini tebliğ çerçevesinde değerlendireceklerini söyledi. 

10.4'ü Çukurova'da kalacak 
Turkcell Holding'in 32.89'u Çukurova Grubu, yüzde 20'si ise YKB'nin elinde. Çukurova ve YKB'nin Turkcell Holding'deki payı yüzde 52'ye geliyor. Gruptan dün yapılan açıklamada, bu hissesinin satılacağı açıklandı. Böylece, Sonera Turkcell Holding'in yüzde 100'üne sahip olarak Turkcell İleşitim'de kontrolü elde etmiş olacak. 

TMSF'ye 1.9 milyar dolar 
Yüzde 52'lik hisse satıldığı için YKB'nin elindeki hisseler de satılmış olacak. Böylece Çukurova'nın Turkcell'de direkt ve dolaylı olarak yüzde 13.3'lük yüzde 2.9'u YKB'nin hissesi kalmış olacak. Yapı Kredi'ye buradan 1.2 milyar dolar kaynak girmiş olacak. Bu nedenle, bankanın satış süreci bu işlemden olumlu etkilenecek. Satış işlemi gerçekleşirse Çukurova Grubu ise 1.9 milyar dolarlık nakit sağlayacak. Bu kaynağın ise TMSF'ye olan ve 2 yıla yayılmış 1.9 milyar dolarlık borcun kapatılması için kullanılması bekleniyor. Böylece hisse satışından Karamehmet'in eline net bir kaynak girmemiş olacak. Ancak YKB satılsa dahi, Çukurova'nın elinde yüzde 10.6'lık Turkcell hissesi kalacak. 

Pazarlık gücünü artırma mı 
Dün piyasada dolaşan söylentilerden birisi Karamehmet'in, TeliaSonera'nın teklifini Yapı Kredi'de pazarlık gücünü yükseltmek için kabul ettiği yönündeydi. Bu söylentiye göre Çukurova Grubu, Koç - Unicredito ile görüşürken bazı bankalar 4 milyar dolar fiyat önerdi. Ancak bankanın bilançosundaki 9 yıla yayılı 2 milyar dolarlık sorunlu kredi nedeniyle değerini bulmadığı biliniyor. 

Telsim'e talip olabilir 
Diğer bir söylenti de Karamehmet'in uzman olduğu iletişim sektöründe diğer fırsatları kollayacağı yönünde idi. Akla gelen ilk şirket ise TMSF'nin satışına hazırlandığı Telsim. Karamehmet'in Telsim'e talip olabileceği konuşuluyor. Diğer bir söylenti ise Turkcell'den çekildikten sonra Telekom'a yöneleceği. Telekom için Turkcell bir konsorsiyum içinde teklif vermiş ve iki de yabancı ortak bulmuştu. Bu yabancı ortaklarla birlikte Telekom işine asılacağı söyleniyor. 

Yurtdışında para bulamadı 
Karamehmet yurtdışından kaynak bulamadığı için TeliaSonera'ya 'evet' demek zorunda kaldı. Çukurova'nın bu aydan itibaren TMSF'ye borç ödemeleri 135 milyon dolara çıkıyordu. Turkcell hisseleri önceki gün 10.17 milyar dolar üzerinden işlem görüyordu. TeliaSonera ise 11.5 milyar dolar önererek hisselere yüzde 13 primli teklif verdi. Dünyadaki konjonktür nedeniyle borsanın geleceğinin belirsiz olduğu bir yerde yüzde 13 primli fiyatı cazip buldu. Dünkü operasyonla YKB'nin elindeki hisselerin dışarı çıkarıldığı görüldü. Bu nedenle piyasada, "Turkcell'in beklenmedik satışı, YKB'nin satışında sıkıntı mı var " şeklinde sorulara yol açtı. 


</TEXT>
</DOC>
