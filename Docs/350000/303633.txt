<DOC>
<DOCNO> 303633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun39.html </URL>
<DATE> 2005/01/05/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'ta Suriye'nin desteklediği 30 bin terörist var 
</HEADLINE>
<TEXT>

     Irak istihbaratı şefi Tümgeneral Muhammed Abdullah Şahvani, Irak'ta, Suriye'de üslenen eski rejim liderlerinin desteklediği 20 ila 30 bin teröristin faaliyet gösterdiğini söyledi. 
     Şahvani, Eşşark El Avsat gazetesine verdiği demeçte, ülkede eylemler düzenleyen ''teröristler'' arasında iyi organize olmuş ve eğitilmiş eski Baas partisi üyeleri, bazı aşırı dinci militanlar ve işlerinden olan eski ordu mensuplarının bulunduğunu belirtti. 
     Iraklı yetkili, terörist olarak adlandırdıkları kişilerin özellikle Sünni bölgeleri olmak üzere tüm ülkede faaliyet gösterdiğini ifade etti. 
     Direnişçilerin Suriye'de bulunan ve Irak'a giriş çıkışta zorluk çekmeyen eski Baas partisinin üyelerinden Muhammed Yunus El Ahmed ve Irak'ın devrik lideri Saddam Hüseyin'in üvey kardeşi Sabavi El Hasan'dan çok iyi maddi yardım aldığını söyleyen Şahvani, Saddam'ın eski yardımcısı İzzet İbrahim El Duri'nin de direnişçileri destekleyenler arasında bulunduğunu kaydetti. 
     Suriye, Irak'ın, ''teröristlerin Şam'dan destek aldığı ve sınırdan kolayca geçebildiği'' yolundaki suçlamalarını reddediyor. Irak, İran'ı da direnişçilerin sınırdan geçişine izin vermekle suçluyor. 
     Şahvani, terörist saldırılarının, 30 Ocak'ta yapılması planlanan seçimleri olumsuz etkileyebileceğini, ancak saldırıların artmasının ya da azalmasının seçim sonuçlarına bağlı olduğunu belirtti. 
     Irak istihbarat şefi, kendi beklentilerinin, saldırıların giderek azalması ve bir yıl içinde sona ermesi yönünde olduğunu da bildirdi. 
     
</TEXT>
</DOC>
