<DOC>
<DOCNO> 320712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy10.html </URL>
<DATE> 2005/03/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fransız Büyükelçi Ermeni soykırımı dışişleri sorunu değil 
</HEADLINE>
<TEXT>

     Fransa'nın Ankara Büyükelçisi Paul Poudade, sözde ''Ermeni soykırımı''nın Fransa için bir dışişleri sorunu olmadığını söyledi. 
     İncelemelerde bulunmak üzere Bursa'ya gelen Poudade, AA muhabirine yaptığı açıklamada, ''Ermeni soykırımı'' iddialarının çözüm noktasının, konuyu tarih uzmanlarına ve tarihçilere bırakmaktan ve onların öngörülerine göre sonuç çıkarmaktan geçtiğini ifade etti. Fransa'da, 300 bin Ermeni'nin yaşadığını belirten Poudade, ''soykırım'', Fransa için bir dışişleri sorunu değildir'' dedi. 
     Poudade, Fransa Meclisi'nin 2001 yılında, ''Fransa, 1915 Ermeni soykırımını açıkça tanır'' yönündeki kanunu kabul ettiğini hatırlatarak, bu tarihten sonra gelişen olayların, politik yönden daha zor olduğunu kabul ettiklerini kaydetti. 
     Başbakan Recep Tayyip Erdoğan'ın Fransa'ya gitmesinin, Fransa'dan parlamento başkanlarının da Türkiye'ye gelmesini olumlu gelişmeler olarak değerlendiren Poudade, şöyle konuştu 
     ''Bu ziyaretler, iki ülke arasındaki politik ilişkileri iyi bir noktaya taşımaktadır. Görevde olduğum sürece kişisel gayretlerimle ilişkilerin daha da iyi olması için çalışacağım. Ayrıca 3 Ekim'de Avrupa Birliği ile Türkiye arasında müzakerelerin başlayacak olması nedeniyle çok mutluyum.'' Poudade, iki ülke arasındaki ekonomik ilişkilerin de ''Mükemmel'' bir boyutta seyrettiğini dile getirerek, Oyak Renault'nun 200 binin üzerinde otomobil üretimi gerçekleştirmesinin bunun en güzel kanıtı olduğunu söyledi. 
     
     BURSA, FRANSA İÇİN ÇOK ÖNEMLİ 
     Bursa'nın, Fransa için çok önemli bir kent olduğunu da ifade eden Poudade, bugün kentteki tesislerin çoğunun menşeinde Fransız yatırımcılarının bulunduğunu kaydetti. 
     Poudade, 19. yüzyılda Fransız yatırımcılara kucak açan Bursa'da, bundan sonraki dönemlerde Fransızlarla eğitim ve kültürel ilişkilerin artmasına ayrı bir önem vereceklerini sözlerine ekledi. 
     
</TEXT>
</DOC>
