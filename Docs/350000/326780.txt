<DOC>
<DOCNO> 326780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur45.html </URL>
<DATE> 2005/03/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Turist Rehberler Birliği yeni rehber istemiyor... 
</HEADLINE>
<TEXT>

     Turist Rehberleri Birliği TUREB , yeni rehberlik kursları açmaya hazırlanan Kültür ve Turizm Bakanlığı'na tepki gösterdi. 
     TUREB tarafından yapılan yazılı açıklamada, sektörde var olan işgücü fazlasının işsizlik sorununu körükleyeceği öne sürülerek, ''Açılacak kurslarla mevcut rehberler arasına işsiz rehberler katılmak isteniyor. Bu kurslar açılırsa kokartlarımızı Bakanlığa iade ederiz'' denildi. 
     Açıklamada, yaklaşık 800 profesyonel turist rehberinin, sorunlarına çözüm beklerken ''yeni kurs açılacak'' haberinin camialarında şok etkisi yarattığı belirtilerek, ''Rehberlik Meslek Yasası'' beklerken Bakanlığın mevcut rehberlerin arasına işsiz rehberler katmak istediğini savundular. TUREB'in açıklaması şöyle 
     ''Rehberlik mesleği ile ilgili çözüm bekleyen eğitim, disiplin, çalışma koşulları, kaçak rehberlik, etik ilkeler, sosyal haklar gibi birçok konu var. Bizler bu temel konulardaki sorunlarımıza çözüm beklerken Bakanlık ve yetkili kurumlarla görüşmelerimizi sürdürürken 'yeni kurslar açılacak' haberini aldık. Yeni kurs açılması ile ilgili bizden görüş alınmaması bir yana, bu kararın Bakanlık'la toplantılarımızın sürdüğü bir döneme denk getirilmesini hem siyaseten yanlış buluyoruz, hem de centilmenlik kurallarının çiğnendiğini düşünüyoruz. Bu kesinlikle kabul edilemez bir karardır. Buna karşı hem hukuki, hem bireysel, hem toplu, hem de basın yoluyla haklarımızı kullanacağız. Bu kurslar açılırsa kokartlarımızı Bakanlığa iade ederiz'' Açıklamada, Türkiye'de rehber fazlası olduğu vurgulanarak, her ülkeden turistin, her istediği dilde rehber bulma gibi bir lüksünün olamayacağı ifade edildi. 
     Açıklamada, ''turizmin rehber yetiştirmeyle kurtulamayacağı'' kaydedilerek, bakanlığın bu türden plansız ve keyfi taleplere kulak asmaması istendi. 
     
</TEXT>
</DOC>
