<DOC>
<DOCNO> 322223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy14.html </URL>
<DATE> 2005/03/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanvekili'nin çocukları hakkında iddia 
</HEADLINE>
<TEXT>

     Başkanvekili Kılıç'ın çocukları Adalet Bakanlığı tafrafından takibe alındı Anayasa Mahkemesi Başkanvekili Haşim Kılıç'ın oğlu ve kızının avukatlık stajında usulsüzlük yaptığı ortaya çıktı. Adalet Bakanlığı da, olayla ilgili araştırma başlattı. 
     Anayasa Mahkemesi Başkanvekili Haşim Kılıç'ın hukuk fakültesini bitiren iki çocuğunun avukat olmak için gerekli staj belgelerinde usulsüzlük yaptıkları belirlendi. 
     Kılıç'ın kızı Ayşe Tuğba Kılıç, okulu bitirdikten sonra staj yapmaya başladı. Staja bitince de Baro'ya başvurarak ruhsat talebinde bulundu. Baro da işlemlerin tamamlanması için dosyayı Adalet Bakanlığı'na gönderdi. 
     Bu noktaya kadar herşey normaldi. Ancak bakanlık hukuk işleri inceleme sırasında Kılıç'ın kızının staj dönemi başka işle uğraştığından şüphelendi. Bunun üzerine "Ayşe Tuğba Kılıç'ın ne işle uğraştığı anlaşılamamıştır" diyerek dosyayı iade etti. Bakanlık, Kılıç'ın staj süresince SSK, Emekli sandığı ve Bağ-Kur'la bağlantısının olup olmadığının araştırılmasını da istedi. 
     
     Kızı avukat olmaktan vazgeçti 
     İade dosyasını alan Baro da araştırmaya başladı. Bu arada Baro Staj Kurulu Ayşe Tuğba Kılıç'tan söz konusu kurumlarla ilişiği olmadığına dair belge getirmesini istedi. Ayşe Tuğba Kılıç ise Baro'ya, "başka işte çalışmadım" yazısı yerine, "avukat olmaktan vazgeçtim" yazısı gönderdi. 
     
     Oğluna staj tekrarı kararı 
     Haşim Kılıç'ın oğlunun da kızı gibi usulsüz yollardan avukat olmaya çalıştığı anlaşıldı. Ahmet Şirvan Kılıç'ın staj yapmadığı halde hakim savcılardan staj yapmış gibi imza aldığı ortaya çıktı. 
     Baro Staj Kurulu bu durumu tespit edince Şirvan Kılıç'tan 20 günlük stajı tekrar etmesini istedi. Kurul yapmadığı halde staj yapılmış gibi imza atan hakim savcılar hakkında da suç duyurusunda bulundu. 
     
</TEXT>
</DOC>
