<DOC>
<DOCNO> 346120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur09.html </URL>
<DATE> 2005/05/26/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kamyon şoförüne korna kurşunu 
</HEADLINE>
<TEXT>

     Taylan YILDIRIM İZMİR, DHA 

      İZMİR'in Pınarbaşı Semti'nde, 25 yaşındaki Hayri Karadirek, yolun karşısına daha hızlı geçmesi için ısrarla korna çalan kamyon şoförü aynı yaştaki Orhan Kalyoncu'yu tabancayla başından yaraladı. 
     Olay, bugün saat 16.00 sıralarında İzmir-Ankara karayolu, Kavaklıdere Kavşağı'nda meydana geldi. Mal yüklemeye giderken yönetimindeki 35 PDY 47 plakalı kamyonla kavşakta yavaşlayan Orhan Kalyoncu iddiaya göre, bu sırada yolun karşısına geçmeye çalışan Hayri Karadirek'i hızlı hareket etmesi için korna çalarak uyardı. Karadirek'in sözlü olarak karşılık verdiği Kalyoncu'nun ikinci kez korna çalması üzerine belinden çıkarttığı ruhsatsız tabancayı çıkartarak kamyona doğru ateş etti. Kurşunun kafatasını sıyırmasıyla yaralanan Orhan Kalyoncu, çevredekiler tarafından yoldan geçen bir araca bindirilerek Trafik Hastanesi'ne kaldırıldı. Kalyoncu'nun sağlık durumunun iyiye gittiği bildirildi. 
     Olaydan sonra kaçmaya çalışan Hayri Karadirek, bu sırada devriye görevi yapan Bölge Trafik Şube Müdürlüğü ekipleri tarafından yakalandı. Gözaltına alınarak Pınarbaşı Karakolu'na götürülen zanlı Hayri Karadirek'in adliyeye sevk edilecek. 
     
</TEXT>
</DOC>
