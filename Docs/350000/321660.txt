<DOC>
<DOCNO> 321660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/ekonomi/eko05.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova 'Örümcek Operasyonu'na dolandı 
</HEADLINE>
<TEXT>


NEZİH GÜROL İstanbul 

Çukurova İthalat ve İhracaat Ticaret yöneticileri ile Mehmet Emin Karamehmet'in kardeşi Ali Samsa Karamehmet'e, kamuoyunda "Örümcek Operasyonu" olarak bilinen hayali ihracat yolsuzluğuyla ilgili dava açıldı. Marks Erol Kohen ve arkadaşlarının yargılandığı ana davada Kohen'in 31 ayrı şirket üzerinden 6 ayrı hayali ihracat kanalı kurarak devletten 120 milyon dolar vergi iadesi aldığı öne sürülüyordu. 
Bu soruşturma sırasında Kohen'in gizli kasasında bulunan evraklar arasında Çukurova İthalat ve İhracaat Ticaret antetli boş kağıtlar da bulundu. Maliye müfettişlerinin yaptığı incelemeye göre, Osman Nuri Doğan ile Çukurova İthalat İhracat'ın 2000'de 2 milyon 53 bin 642 euro sahte ihracat faturası düzenleyip, o dönemin rakamlarıyla 195.2 milyar lira haksız vergi iadesi aldı. 

Dava açıldı 
Maliye Müfettişleri'nin 19 Ağustos 2004 tarihli "Vergi Kaçakçılık Suçu Raporu"nda, Çukurova İthalat İhracat'ın kanuni temsilcileri Ali Samsa Karamehmet, Fikri Şadi Gücüm, Mustafa Dorukyılmaz, Sualp Kaleci ve Ahmet Zafer Müftüoğlu hakkında vergi kaçakçılığı davası açılması istendi. 
Savcılık soruşturma sonunuda, Çukurova'nın yöneticileri Karamehmet, Gücüm, Kaleci, Müftüoğlu ve Dorukyılmaz hakkında sahte belge düzenlemek ve bu belgeleri kullanarak vergi kaçırmak suçlarından dava açtı. 


</TEXT>
</DOC>
