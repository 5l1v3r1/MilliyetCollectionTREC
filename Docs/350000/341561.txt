<DOC>
<DOCNO> 341561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy27.html </URL>
<DATE> 2005/05/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Portekiz Başbakanı Türkiye'nin üyeliği Avrupa için çok iyi olacaktır 
</HEADLINE>
<TEXT>

     Cumhurbaşkanı Sezer, Portekiz Başbakanı Jorse Socrates ile görüştü. 
     Sezer, Lizbon’un dışında bulunan ve tarihi yapılarıyla dikkati çeken Sintra kasabasındaki Sintra Sarayı’na gelişinde Başbakan Socrates tarafından karşılandı. Sezer, bu sırada kendisine sevgi gösterilerinde bulunan Portekizlileri ve tarihi yapıları gezen turistleri selamladı. 
     Sezer, daha sonra Socrates ile sarayda bir araya geldi. 
     Kısa süre görüntü alınmasına izin verilen ve basına kapalı gerçekleşen görüşmeye, Cumhurbaşkanlığı Genel Sekreteri Kemal Nehrozoğlu, Dışişleri Bakanlığı Müsteşarı Ali Tuygan ve Türkiye’nin Lizbon Büyükelçisi Zergün Korutürk de katıldı. 
     Görüşmenin ardından, iki ülke arasında işbirliği anlaşmaları imzalandı. "Türkiye ile Portekiz Arasında Çifte Vergilendirmenin Önlenmesi Anlaşması"nı Türkiye adına Dışişleri Bakanlığı Müsteşarı Ali Tuygan, Portekiz adına ise Devlet ve Maliye Bakanı Luis Campos Cunha imzaladı. "Uluslararası Karayolu Taşımacılığı Anlaşması"nı ise Türkiye adına Dışişleri Bakanlığı Müsteşarı Ali Tuygan, Portekiz adına ise Ulaştırma Bakanlığı Müsteşarı Ana Paula Vitorino parafe etti. 
     "Dışişleri Bakanlıkları Arasında AB Konusunda İşbirliği Protokolü" nü ise Türkiye’nin Lizbon Büyükelçisi Zergün Korutürk ile Portekiz Dışişleri Bakanlığı Genel Sekreteri Quartim Dos Santos imzaladı. 
     İmza töreninin ardından, Portekiz Başbakanı Socrates, Cumhurbaşkanı Sezer onuruna sarayda öğle yemeği verdi. Socrates, yemekte yaptığı konuşmada, Sezer’in Portekiz ziyaretinden duyduğu memnuniyeti dile getirerek, ziyaretin ikili ekonomik ve kültürel ilişkileri geliştirmekte çok büyük etkisinin olacağını ifade etti. 
     Socrates, Türkiye’nin Portekiz için dost ve müttefik bir ülke olduğunu söyledi. Portekizlilerin Doğu’yu her zaman tutkuyla izlediklerini ifade eden Socrates, ünlü bir Portekiz ozanının, "Her şey Doğu’dan gelir. Bizi oraya çeken bir şeyler var" şeklindeki sözlerini anımsattı. Türkiye ile Portekiz arasındaki ilişkilerin çok eskiye dayandığını belirten Socrates, şöyle devam etti 
     "Türkiye’nin dış ve iç politikası için çok önemli olan AB’ye giriş yolunda bir kere daha hükümetimizin desteğinin var olduğunu size temin ediyorum. Türkiye ile AB arasında müzakerelerin başlayıp saydamlıkla sürdürülmesini diliyorum. AB, bazı temellerin üzerine kurulmuştur. Bunlar demokrasi, insan hakları ve hukukun üstünlüğüdür. 
     Bunun yanında çeşitlilik de çok önemlidir. Biz buna inanıyoruz. Buna da ihtiyacımız var. Türkiye’nin AB’ye girmesi, AB’yi çeşitlendirecek ve zenginleştirecektir. Müzakerelerde başarılı olmanızı diliyorum. Bu Türkiye, Avrupa ve dünya için çok iyi olacaktır. Şu anda dünya ve AB için önemli olan, medeniyetler çatışması yerine medeniyetlerin birleşmesidir" Socrates, "Türkiye’nin arzularının yerine gelmesi" dileği ile kadeh kaldırdı. 
     
     SEZER’İN SÖZLERİ 
     Cumhurbaşkanı Sezer de kendisine ve eşlik eden heyete gösterilen konukseverliğe teşekkür etti. Şubat ayında yapılan genel seçimlerde mutlak çoğunluğu sağlayarak iktidara geldiği için Başbakan Socrates’i kutlayan Sezer, "Sizin kişiliğinizde ülke sorunlarını bilen genç ve dinamik bir başbakanı gözlemleme fırsatı buldum. Sadece ülkeniz ile ilgili sorunlarda değil, AB ve uluslararası sorunlarda barışçıl bir siyaset izleyeceğinize ve Türkiye’nin AB üyeliğini destekleyeceğinize yönelik kanılarım gelişti" diye konuştu. 
     Sezer, dünya kültür mirası listesinde yer alan Sintra’yı görmekten mutluluk duyduğunu da kaydetti. 
     Cumhurbaşkanı Sezer daha sonra, Türkiye ile Portekiz arasındaki ilişkilerin daha da geliştirilmesi dileği ile "Türkiye Portekiz dostluğu"na kadeh kaldırdı. 
     
</TEXT>
</DOC>
