<DOC>
<DOCNO> 323194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy06.html </URL>
<DATE> 2005/03/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eski TÜBİTAK Başkanı Prof. Pak'tan Başbakan'a tazminat davası... 
</HEADLINE>
<TEXT>

     Eski TÜBİTAK Başkanı Prof. Dr. Namık Kemal Pak, ''yargının verdiği yürütmenin durdurulması kararını yerine getirmeyerek, hukuka aykırı ve keyfi davrandığı'' iddiasıyla Başbakan Recep Tayyip Erdoğan'dan 100 bin YTL istemli manevi tazminat davası açtı. 
     AA muhabirinin aldığı bilgiye göre, Pak'ın avukatı Tezcan Çakır dava dilekçesini Ankara Asliye Hukuk Mahkemesi'ne verdi. 
     Ankara 27. Asliye Hukuk Mahkemesi'nde önümüzdeki günlerde başlayacak davanın dilekçesinde, TÜBİTAK Bilim Kurulu'nun Pak'ı yeniden TÜBİTAK'a Başkan seçtiği ve bu kararını Başbakanlığa bildirdiği anımsatıldı. 
     TÜBİTAK Başkanlığı için Cumhurbaşkanlığı makamına öneride bulunmanın Başbakan'a ait bir yetki olduğu kaydedilen dilekçede, ancak bunun yapılmadığı belirtildi. 
     ''Yürütme organı içinde yer alan davalı, saklı amacını gerçekleştirmek üzere 5016 sayılı yasanın çıkarılmasını sağlamıştır'' denilen dilekçede, bu yasa ile bir defaya mahsus olmak üzere yeni üyelerden birisinin TÜBİTAK Başkanlığı'na önerildiği, ancak bu önerinin Cumhurbaşkanı'nca onaylanmadığı kaydedildi. 
     Pak'ın önerilmemesine ilişkin Başbakanlık işleminin iptali ve yürütmenin durdurulması istemiyle açılan davada, Ankara 1. İdare Mahkemesi'nin yürütmenin durdurulmasına karar verdiği anımsatılan dilekçede, bu kararın gereğinin yerine getirilmesi için Başbakanlığa yapılan başvurudan da yanıt alınamadığı anlatıldı. 
     
     ''YASANIN DA YÜRÜRLÜĞÜ DURDURULDU'' 
     Bu işlemin daha sonra aynı mahkeme tarafından iptal edildiği, temyiz isteminin ise halen Danıştay'da bulunduğu ifade edilen dava dilekçesinde, 5106 sayılı yasanın da Anayasa Mahkemesi'nce yürürlüğünün durdurulduğu kaydedildi. 
     Yargıtay'ın ve Danıştay'ın kararlarında yargı kararlarının gereğinin yerine getirilmemesinin tazminatı doğuracağına işaret ettiği kaydedilen dilekçede, şu görüşlere yer verildi 
     ''Kamu görevlileri mahkemelerin sadece beğendikleri kararlarını değil, tüm yargı kararlarını uygulamak zorundadırlar. Hukuka aykırı bir işlemle bozulan hukuk düzeni yargı kararı ile düzeltildiği halde yargı kararı uygulanmıyorsa, hukuk devletinde kişisel hakların korunmasından söz edilemez. 
     Demokratik hukuk devletinde, makamı ve unvanı ne olursa olsun hiçbir kamu görevlisi, hukuku çiğneyerek kişisel beklenti ve istekleri doğrultusunda kullanamaz. Aksi takdirde kamu görevlisi doğan zararların tazmininden kişisel olarak sorumludur.'' Anayasa ve hukukun çiğnendiği, yargı kararının uygulanmasının hukuka ve yargıya karşı olan güven duygusunu zedelediğinden davacının kişisel elem ve üzüntüsünü de yoğunlaştırdığı ileri sürülen dilekçede, 100 bin YTL manevi tazminatın Mayıs 2004'ten itibaren yasal faiziyle birlikte Başbakan Erdoğan'dan tazminine karar verilmesi istendi. 
     
</TEXT>
</DOC>
