<DOC>
<DOCNO> 314234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur36.html </URL>
<DATE> 2005/02/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Okul bahçesine kar kütlesi düştü 2 öğrenci yaralı 
</HEADLINE>
<TEXT>

     Batman'ın Sason İlçesi'ne bağlı Taşlıca Mezrası'nda ilköğretim okulu bahçesine kar kültesi düşmesi sonucu 2 öğrenci yaralandı. 
     Alınan bilgiye göre, bir tepenin yamacında bulunan Örenağıl Köyü'nün Taşlıca Mezrası İlköğretim Okulu bahçesine, tepeden kayan kar kütlesi düştü. Bu sırada bahçede oynayan 5. sınıf öğrencisi Özer Baran ile 2. sınıf öğrencisi kuzeni Erol Baran kar kültesinin altında kaldı. 
     Özer Baran, öğretmenleri tarafından yapılan çalışmalarla kar kütlesi altından hemen çıkarılırken, Erol Baran ise yaklaşık 1 saatlik çabadan sonra kurtarılabildi. 
     Yaralanan çocuklarının sağlık durumlarının iyi olduğu öğrenildi. 
     Sason Kaymakamı Fatih Akbulut, yaklaşık 3 haftadır köy yolunun kapalı olduğunu belirterek, şöyle dedi 
     ''Bir tepenin yamacında yer alan okulun bahçesine, öğle saatlerinde tepeden kayan kar düştü. Öğretmenler tarafından yapılan çalışmalar sonucu 2 öğrenci de sağ olarak kurtarıldı. Mezrayla ancak telsizle irtibat kurabiliyoruz. Bölge kar kalınlığı bir metre civarında. Öğrencilerin sağlık durumlarının iyi olduğunu öğrendik. Köy Hizmetleri Müdürlüğü'nden yol açma çalışması için 2 iş makinası istedik. Çalışmalarımız sürüyor.'' 
     
</TEXT>
</DOC>
