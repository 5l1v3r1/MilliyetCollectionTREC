<DOC>
<DOCNO> 332310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur30.html </URL>
<DATE> 2005/04/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Deprem tatbikatı için atladı, ayağı kırıldı .. 
</HEADLINE>
<TEXT>

     Aydın'da düzenlenen deprem tatbikatında, bir okulun ikinci katından itfaiyeye ait hava yastığına atlayan öğrencinin ayağı çatladı. 
     Sivil Savunma Müdürlüğü ile Aydın Belediyesi İtfaiye Müdürlüğü'nce Anadolu ve Osmangazi Ticaret Lisesi'nde düzenlenen tatbikatta, il olarak öğrencilere deprem öncesi ve sonrasında okul ve dersliklerde nasıl davranılması gerektiği slayt gösterileriyle anlatıldı. 
     Daha sonra öğrencilerin katılımıyla deprem tatbikatı yapıldı. Tatbikatın bir bölümünde, dersliklerde mahsur kalan öğrencilerin pencereden hava yastığına atlayarak kurtarılması çalışması yapıldı. 
     Okulun ikinci katındaki pencereden, itfaiyeye ait hava yastığına yanlış pozisyonda atlayan 9. sınıf öğrencisi Yusuf Dıracan'ın sol ayağında ağrı oluştu. Acı içinde kıvranan öğrenciye, okul bahçesinde bekletilen 112 Acil Servis ekiplerince, ilk müdahale yapıldı. 
     Ambulansla Aydın Devlet Hastanesi'ne kaldırılan öğrencinin, sol ayağında çatlak olduğu tespit edilince alçıya alındı. 
     
</TEXT>
</DOC>
