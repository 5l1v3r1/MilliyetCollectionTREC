<DOC>
<DOCNO> 309529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko17.html </URL>
<DATE> 2005/01/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Morgan Stanley Türkiye'de faizler 4 puan daha düşecek 
</HEADLINE>
<TEXT>

     Amerikan yatırım danışmanlığı şirketi Morgan Stanley, Türkiye'de enflasyondaki gerilemeye paralel olarak faiz oranlarının 4 puan daha gerileyeceği tahmininde bulundu. 
     Morgan Stanley uzmanlarınca hazırlanan analizde, Türkiye'de enflasyon oynaklığının derecesini gösteren standart sapmanın ortalama 5.2'den 0.8'e düştüğü vurgulanarak bunun enflasyonu kalıcı bir şekilde denetim altına almak açısından çok olumlu bir gelişme olduğu belirtildi. 
     Enflasyondaki gerilemeye koşut olarak kısa vadeli faiz hadlerinde 4 puanlık bir gerileme olacağı görüşü dile getirilen raporda bu nedenle enflasyon haddinin 2005 sonunda resmi hedef olan yüzde 8'in de altına, yüzde 6.7'ye düşeceği ileri sürüldü. Raporda son olarak, Türkiye ekonomisinin kısa vadeli geleceğine ilişkin iyimser öngörünün ekonomik reformların ve mali disiplinin sürdürülmesi kaydıyla olduğu da vurgulandı. 
     
</TEXT>
</DOC>
