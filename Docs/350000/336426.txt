<DOC>
<DOCNO> 336426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko13.html </URL>
<DATE> 2005/04/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yollara levha dayanmıyor... 
</HEADLINE>
<TEXT>

     Türkiye'de her yıl, devlet ve il yollarındaki 685 bin adet trafik işaret ve 120 bin metrekare bilgi levhasının yüzde 25'i, çalınma, kurşunlama, bükülme, çizilme ve ömrünü doldurma nedeniyle yenileniyor. 
     Karayollarındaki söz konusu hasarlar nedeniyle oluşan toplam yıllık kayıp ise 25 trilyon liraya ulaşıyor. 
     Karayolları Genel Müdürlüğü'nden edinilen bilgiye göre, 61 bin kilometrelik devlet ve il yolu ile 1.892 kilometre otoyol üzerindeki trafik işaret ve bilgi levhalarının toplam maliyeti 100 trilyon lira... 
     Her yıl bu levhaların yüzde 10'luk bir bölümü çalınma ve kurşunlama nedeniyle hasara uğruyor. Bu hasarın ekonomiye faturası ise 10 trilyon lirayı buluyor. 
     Bu arada, ayrıca devlet ve il yollarında toplam 150 trilyon liralık harcamayla güvenlik için yollara yerleştirilen oto korkuluklarının hasar görmesi nedeniyle de, yılda 15 trilyon liralık bir ekonomik kayıp meydana geliyor. 
     Karayollarında yaşanan bu olumsuzluklar hem ciddi bir ekonomik kayba hem de araç kaza risklerinin büyük oranda artmasına neden oluyor. 
     
     CAM TAKVİYELİ POLYESTER LEVHA UYGULAMASI 
     Bu nedenle Karayolları, alüminyum ve sac levhaların yerine hurda değeri olmayan cam takviyeli polyester CTP levha uygulamasına devam ediyor. 
     Devlet yollarının tamamı ve bazı il yollarında yaklaşık 4 milyon adet, 26 trilyon lira değerinde CTP kenar dikmesi bulunuyor. Bunlardan da her yıl yüzde 15'i 3.9 trilyon lira kar mücadelesi ve çeşitli hasarlar nedeniyle yenileniyor. 
     
     YOLLARA MAKYAJ... 
     Yol kullanıcılarını sürekli uyaran etkili işaretler olarak nitelenen, yollardaki yatay işaretleri yol çizgileri yenilemek amacıyla da her yıl 52 bin kilometre yolun yatay işaretlemesi yapılıyor. 
     Karayolları bu çalışma için 2005 yılında 25 trilyon lira tutarında 8 bin ton soğuk yol çizgi boyası ile 5 trilyon lira tutarında 2 bin 500 ton cam küreciği aldı. 
     
</TEXT>
</DOC>
