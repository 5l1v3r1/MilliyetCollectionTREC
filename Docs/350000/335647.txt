<DOC>
<DOCNO> 335647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur35.html </URL>
<DATE> 2005/04/21/ </DATE>
<TIME> 21.54 </TIME>
<AUTHOR>  </AUTHOR>
<HEADLINE>
Kütahya'da maden ocağında göçük .. 
</HEADLINE>
<TEXT>

     Kütahya'nın Gediz İlçesi'ne bağlı Gökler Beldesi'nde grizu patlaması meydana gelen ocakta, halen 18 işçinin bulunduğu bildirildi. 
     Gediz Kaymakamı Ali Nazım Balcıoğlu, AA muhabirine yaptığı açıklamada, grizu patlamasının ardından, ocağın yüzeyine yakın yerde bulunan iki işçinin, arkadaşları tarafından hafif yaralı olarak kurtarıldığını ve tedavileri için Uşak'a gönderildiği söyledi. 
     Yaklaşık 300-350 metre derinliğindeki ocakta halen 18 işçinin bulunduğunu ifade eden Balcıoğlu, işçilerin yerel ekipler tarafından kurtarılmaya çalışıldığını kaydetti. 
     Balcıoğlu, bu tür kurtarma çalışmalarının teknik ekipler tarafından yürütülmesi gerektiğini dile getirerek, "Bu çerçevede, Garp Linyitleri İşletmesi'nin Tunçbilek'teki tesislerinden ve Zongultak'tan kurtarma ekipleri istedik. Her iki bölgeden ekiplerin yola çıktığını öğrendik. Şu anda yerel ekiplerimiz çalışmalarını sürdürüyor. Ancak, ocağa giren ekip dönmediği için orada ne olup bittiğini henüz bilmiyoruz" dedi. 
     Bu arada, patlamanın meydana geldiği ocağın, özelleştirmeye hazırlık çalışmaları süren Kömür İşletmeleri A.Ş'ye ait olduğu bildirildi. 
     KİAŞ Genel Müdürlüğü yetkilileri, 7 numaralı ocakta yaşanan olayla ilgili şu ana kadar sağlıklı bilgi alınamadığını, Genel Müdür Mustafa Kıraç başkanlığındaki bir ekibin Gediz'e hareket ettiğini, bölgedeki diğer maden işletmelerinden de kurtarma çalışmaları için yardım istediklerini kaydettiler. 
     
     KİMLİKLERİ BELİRLENDİ 

     Ocakta mahsur kalan işçilerin kimlikleri belirlendi. 
     Gökler Belediye Başkanı Murat Bardakçı, yaptığı açıklamada, Süleyman Koç ve Emrullah Ölmez'in hafif yaralı olarak çıkarıldığı ocakta halen 18 kişi bulunduğunu bildirdi. Bardakçı'nın verdiği bilgiye göre, ocakta bulunanların isimleri şöyle 
     "Musa Kartal, Türker Öztürk, İbrahim Atmaca, Lokman Özten, Ahmet Ertürk, Yüksel Dağcı, İbrahim Kılıç, Ethem Eroğlu, Rüştü Söyler, Mehmet Özdemir, Fatih Gümüş, Ahmet Asal, Ramazan Atak, Nazım Özdoğan, Mustafa Akdemir, İsmail Üner, Kadir Erdoğan, Mehmet Çelen" 
     
     İŞÇİLERİN TAMAMININ CESEDİNE ULAŞILDI 

     Kütahya'nın Gediz İlçesi'ne bağlı Gökler Beldesi'nde, maden ocağında grizu patlamasının yol açtığı göçüğün altında kalan işçilerin tamamının cesetlerine ulaşılırken, daha önce mahsur kaldığı bildirilen bir kişinin ocakta bulunmadığı belirlendi. 
     AA muhabirinin aldığı bilgiye göre, Kömür İşletmeleri A.Ş'nin, Gökler kömür havzasında bulunan 7 No'lu ocağında göçük altında kalan işçilerin kurtarılması için seferber olan ekipler, önce 4, daha sonra da 13 işçinin cesedine ulaştı. 
     Kurtarma ekiplerinin çalışmalarını endişeli gözlerle izleyen çok sayıda işçi yakını, Kütahya Jandarma Komutanı Kıdemli Albay Mehmet Tarık Hatipoğlu tarafından sakinleştirilmeye çalışıldı. 
     Bu arada, daha önce ocakta mahsur kaldığı belirtilen Musa Kartal adlı işçinin, olay sırasında ocakta bulunmadığının anlaşıldığı bildirildi. 
     
</TEXT>
</DOC>
