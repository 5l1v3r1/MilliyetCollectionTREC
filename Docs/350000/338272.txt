<DOC>
<DOCNO> 338272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas20.html </URL>
<DATE> 2005/04/29/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Zeşek mi, zebra mı 
</HEADLINE>
<TEXT>

     Güney Amerika'nın tropik adası Barbados'ta, dişi zebra ve erkek eşeğin birleşmesiyle doğan sevimli yavrunun hangi tür olduğuna karar verilemiyor. 
     AP'nin haberine göre, İngiltere'den 40 yıl önce bağımsızlığını kazanan 431 kilometrekarelik 278 bin nüfuslu ülkede vatandaşlar, 21 Nisan'da doğan sütlü çikolata renginde tüye sahip bu erkek yavrunun güzelliğine hayran kaldı. 
     Nüfusunun yüzde 90'ı zenci ve dili İngilizce olan ada ülkenin sakinleri, zebra ve eşekten olma yavruya, iki hayvanın türünden bir tür ismi bulmaya çalışıyor ''Zebra'' ve ''donkey'' eşek sözcüklerinden harflerin birleştirilmesiyle ''zonkey zeşek'' veya ''deebra eşebra'' üzerinde düşünülüyor. 
     Yavrunun alnında siyah bir ''V'' şekli bariz biçimde görülüyor. Sağrı siyah tüylü olan yavrunun büyük kulaklarında ve ayaklarında zebranın kara güzel çizgileri dikkati çekiyor. Başı daha çok Arap atı güzelliğinde olan yavruya ''Alex'' ismi verildi. 
     Garson Nathalie Harvey, ''Biz burada bugüne dek hiç böyle yavru görmedik'' dedi. 
     Verilen bilgiye göre, Karaip Denizi adasına Botsvana'dan getirilen ''Allison'' adlı zebra, yine Botsvana'dan getirilen kendi türünden ''George'' ile iki hektarlık, 340 metre rakımı aşmayan ''yayla çiftliğinde'' arkadaşlık yaptı. ''George'' hastalandığından kendisiyle pek ilgilenemediği için ''Allison'' çiflikteki eşekle tanıştı. 
     Çiftliğin müdürü Philip Atwell, ''Zebra 'George' iyileşti, 'Allison' ve yavrusu 'Alex' ile sabah mısır kahvaltısı yaptı'' dedi. Atwell, ''Allison''un türdeşi ''George'' ile de rahatlıkla çiftleşebileceğini düşünüyor. 
     
</TEXT>
</DOC>
