<DOC>
<DOCNO> 309072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/spo04.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon kıvamını buldu 
</HEADLINE>
<TEXT>


Teknik Direktör Şenol Güneş, kendi sistemini takıma yavaş yavaş oturtmaya çalıştığını belirtti, "Taktik olarak iyiyiz, daha da iyi olacağız. Eksiklere oranla artılarımız daha fazla" açıklamasını yaptı 


Yüzler gülüyor 
TÜRKİYE Kupası'nda Malatyaspor'u yenerek, çeyrek finale yükselen Trabzonspor'da büyük sevinç yaşanıyor. Teknik Direktör Şenol Güneş, takımın trendinin günden güne yükseldiğini belirtti. Sistem değişikliği nedeniyle bir takım zorluklar yaşadıklarına dikkat çeken Güneş, "Test ettiğimiz yeni düzende ilk etapta başarılıyız. Eksiklerimiz var ama artılarımız daha fazla" diye konuştu. 

Kayıp istemiyor 
ARA dönemde takımın başına geçtiğini hatırlatan tecrübeli hoca, "Sistem değişikliği ve futbolcuların buna adapte olması kolay değil" yorumunu yaptı. Şenol Güneş sözlerini şöyle sürdürdü "Taktik olarak iyi durumdayız. Hiç kuşkusuz daha da iyi olacağız. Malatyaspor engelini aştık. Artık lige bakacağız. Her maçı kazanmak için oynayacağız. Kayıpsız ilerlemek istiyoruz." 

İzin jesti 

TEKNİK Direktör Şenol Güneş, futbolcuların yorgunluğunu gerekçe göstererek dün yapılması gereken antrenmanı iptal etti. Bordo - Mavili ekip, Kayserispor maçının hazırlıklarına bugün yapacağı çift çalışmayla başlayacak. Güneş, yarın da çift idman yaptırdıktan sonra antrenman sayısını bire indirecek. 

'Herkes zevk aldı' 

BORDO - Mavililer'in Başkanı Atay Aktuğ, Malatyaspor karşısındaki futboldan mutlu olduklarını belirtti. Özellikle ikinci yarıda mükemmel organizasyonlar izlediklerini vurgulayan Aktuğ, "Bu futboldan herkes zevk aldı. Hedefimiz yine kupaya uzanmak ve ligde de şampiyonluğu sonuna kadar kovalamak" dedi. Trabzonspor Başkanı, birkaç gün içinde transferi tamamlayacaklarını da söyledi. 

Güneş'e söz verdi 

SEKİZ yıl aradan sonra yeniden görev alan Şenol Güneş'in ilk resmi maçında da yedek soyunan ve ikinci yarıda oyuna giren Yattara bu durumu kafasına takmıyor. Malatya önünde tribünleri büyüleyen Yattara, "Bundan sonra hayatımda sadece futbol olacak" dedi. Şenol Güneş ile birlikte yeni bir kimlik kazandığını, uslu duracağı konusunda kendisine söz verdiğini belirten Gineli yıldız, "Çok iyi işler yapacağım. Sonra da masaya oturup, hakkımı isteyeceğim" dedi. 


</TEXT>
</DOC>
