<DOC>
<DOCNO> 337532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas04.html </URL>
<DATE> 2005/04/27/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
1909'daki Kuzey Kutbu keşfi tekrarlandı 
</HEADLINE>
<TEXT>

     Amerikalı kaşif Robert E. Peary’nin 1909’da Kuzey Kutbu’nu keşfettiği, benzeri bir ekspedisyonla ispatlandı. 
     İngiliz kaşif Tom Avery başkanlığındaki 5 kişilik ekip 1909’daki keşif macerasında kullanılan köpek ve kızakların aynısından faydalanarak, Peary’nin ekibi gibi 37 günde Kuzey Kutup noktasına ulaşmayı başardı. 
     Amerikalı kaşif Peary gibi Kanada’daki İnuit bölgesinde bulunan Kuzey Nunavut’taki Cape Columbia’dan yürüyüşe başlayan ve aynı güzergahı kullanan ekip 1909’daki koşullar altında 764 kilometre yol kat etti. 
     Peary’nin 1909’daki keşfinin gerçek olmayabileceği yolundaki savları çürütmek amacıyla yapılan gezide, Avery’nin 4 erkek ve bir kadından oluşan ekibi, Peary’ninki gibi Kanada İnuit huskie türü köpekler ve el yapımı tahta kızaklar kullandı. 
     İngiliz Barclay’s Capital bankasının sponsoru olduğu geziyi izleyen ve ekibin Kuzey Kutup noktasına ulaştığını açıklayan web sitesi, Avery’nin ekibinin Peary’ninkinden biraz daha hızlı olduğunu, yaklaşık 12 kilometre farkla önde bitirdiğini bildirdi. 
     Ekspedisyonun sözcüsü Geraldine McGrory, "Robert Peary rekorunu kırdığını öğrenemeden öldü, şimdi bu ispatlandı" dedi. 
     2000’de de bir Kanada ekibi 43 günde Kuzey Kutbu’na ulaşmıştı. 
     
</TEXT>
</DOC>
