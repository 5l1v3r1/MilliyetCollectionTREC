<DOC>
<DOCNO> 308629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun14.html </URL>
<DATE> 2005/01/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yuşçenko ve Powell bir araya geldi 
</HEADLINE>
<TEXT>

     Ukrayna'da bugün devlet başkanlığı yemini edecek Viktor Yuşçenko, tören için Ukrayna'ya gelen ABD Dışişleri Bakanı Colin Powell ile bir araya geldi. 
     Törenden önce yapılan görüşmede Yuşçenko, Powell'a, yemininden sonra Bağımsızlık Meydanı'nda yapacağı konuşmayı dinlemek için ''gözleri parlayan'' çok büyük bir kalabalığın meydana akın edeceğini söyleyerek, ''Demokratik prensipleri savunan ve demokratik değerleri paylaşan ortaklarımız olmasa bu gerçekleşmezdi. Elbette bu listeye Amerika Birleşik Devletleri'ni ve sizin kişisel katkınızı da dahil ediyorum'' dedi. 
     Powell da Yuşçenko'ya ''Ukrayna halkının beklentilerini karşılayabilmesi için Washington yönetiminin elinden geleni yapacağını'' belirtti. 
     Devlet başkanlığı seçiminin 26 Aralık'ta yinelenen ikinci turunda zafer elde eden 50 yaşındaki muhalefet lideri Yuşçenko, TSİ 12.00'de parlamentoda düzenlenecek törenle yemin edecek. Yuşçenko daha sonra kendisini iktidara taşıyan destek gösterilerine sahne olan Bağımsızlık Meydanı'nda halka hitap edecek. 
     
</TEXT>
</DOC>
