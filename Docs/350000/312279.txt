<DOC>
<DOCNO> 312279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun02.html </URL>
<DATE> 2005/02/04/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Musa'dan Berlusconi'ye sert tepki 
</HEADLINE>
<TEXT>

     Arap Birliği Genel Sekreteri Amr Musa, Irak'taki seçimlerin, Arapların Ortaçağ'dan çıkmalarına yardımcı olabileceğini söyleyen İtalya Başbakanı Silvio Berlusconi'ye tepki gösterdi. 
     Musa, Mısır'ın Mena ajansına yaptığı açıklamada, Berlusconi'nin sözlerini kınadığını belirtti. Musa, ''Hepimizin istediği diyalogun amacına hizmet etmeyen böyle bir ifadenin tekrar kullanılmaması konusunda uyarıda bulunuyorum'' dedi. 
     Silvio Berlusconi, devlet radyosu RAI'ye yaptığı açıklamada, Irak'taki seçimlerin diğer Arap ülkelerine, ''demokratik olmayan yönetim biçimlerini bırakmaları'' yönünde olumlu bir etki yapabileceğini söylemişti. 
     Arap ülkelerini, ''kadınlara özgürlük tanınmayan ve değer verilmeyen, serbestliğe imkan verilmeden yönetilen, ortaçağdan çıkmak için birçok adımın atılması gereken ülkeler'' olarak nitelendiren Berlusconi, ''Arap ülkeleri, yıllar sonra ilk kez çok partili seçimlere giden Irak'ı örnek almalı ve ortaçağdan çıkmalı'' demişti. 
     Berlusconi, hangi Arap ülkelerini kast ettiğini belirtmemişti. 
     Silvio Berlusconi, ABD'de 11 Eylül 2001'de düzenlenen saldırılardan sonra da Batı uygarlığının İslam'dan üstün olduğunu söylemiş ve Arap ülkelerinin tepkisini çekmişti. 
     
</TEXT>
</DOC>
