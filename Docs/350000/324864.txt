<DOC>
<DOCNO> 324864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur14.html </URL>
<DATE> 2005/03/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Polise bıçak çeken kapkaççı çocuklar linçten zor kurtuldu 
</HEADLINE>
<TEXT>

     Hilmi DUYAR- Coşkun YAMAN BALIKESİR, DHA 

      BALIKESİR Valiliği'nin önünde gün ortasında kapkaççı dehşeti yaşandı. Dönerci dükkanından masa üzerindeki çantayı alıp kaçarken kendilerine engel olmak isteyen trafik polisine bıçak çeken biri kız iki küçük kapkaççıyı vatandaşlar linç etmek istedi. 
     Bursa'dan geldikleri belirlenen kız C.D. ile Ö.B. adındaki erkek çocuğu, bugün saat 15.30 sıralarında bir dönercide oturan Ş.P. adlı kadının masa üzerinde bulunan çantasını alarak kaçmaya çalıştı. İki kapkaççı kendilerini engellemek isteyen trafik polisine bıçak çekti. Bölgede bulunan motorize polis ekipleri anında olaya müdahale ederek, iki kapkaççıyı kıskıvrak yakaladı. Bazı vatandaşlar kapkaççı çocukları linç etmek isterken, kargaşa yaşandı. Polise direnen, gazetecilere küfür edip bağıran kapkaççı kız, tehditler savurdu. Olayın şokunu yaşayan Ş.P. ise görüntüsünün çekilmesini istemedi. Polis, kapkaççıların elinden aldığı çantayı, Ş.P.'ye teslim etti. Anafartalar Karakolu'na götürülen iki kapkaççı çocuğun suç kayıtlarının olduğu belirlendi. 
     Üzerinden kimlik çıkmayan iki kapkaçı da polise 11 yaşında olduklarını söyledi. Ancak polis, kapkaççı çocukların gerçek yaşlarının daha büyük olduğunu, kasden küçük söylediklerini, gerçek kimliklerini gizlemeye, ve polisi yanıltıcı bilgiler vermeye çalıştıklarını öne sürdü. Olayla ilgili soruşturmanın sürdüğü belirtildi 
     
</TEXT>
</DOC>
