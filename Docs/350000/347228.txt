<DOC>
<DOCNO> 347228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo29.html </URL>
<DATE> 2005/05/30/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hooijdonk'tan Daum'a eleştiri bombardımanı .. 
</HEADLINE>
<TEXT>

     Fenerbahçe'den ayrılarak yeni sezonda Hollanda'nın NAC Breda takımında forma giyecek olan Pierre Van Hooijdonk, eski teknik direktörü Christoph Daum'a sert eleştirilerde bulundu. 
     Van Hooijdonk, Lig TV'de katıldığı canlı yayında yaptığı açıklamada, yönetimin gelecek sezon da Daum ile devam etme kararını ''Sürpriz'' olarak niteleyip, ''Bu sezon şampiyon olmamıza rağmen, gelişme kaydetmedik. Bu yüzden Daum ile devam etmelerine şaşırıyorum. Daum gitseydi, herhalde oyuncuların büyük bir çoğunluğu gözyaşı dökmezdi'' diye konuştu. 
     
     ''DOĞRU MU YALAN MI SÖYLÜYOR...'' 

     Hollandalı futbolcu, ligin ikinci yarısında oynatılmaması ile ilgili olarak Daum ile görüşüp görüşmediğinin sorulmasına şöyle yanıt verdi 
     ''İkinci devrede onunla 2 toplantım oldu. İlki neden kadroda olmadığımdı. Real Zaragoza ile olan ilk maçta ve Kayseri maçından önceydi. O zaman iyiydim, sağlıklıydım. 90 dakika belki değil ama 10-15 dakika gerekirse oynayabilecek durumdaydım. İkinci görüşmem ise Malatyaspor maçından sonraydı. Tuncay kırmızı kart gördükten sonra, Daum'a Gençlerbirliği maçında oynama şansımın ne olduğunu sordum. Tabi ki oynayacaksın çünkü benim için en iyi çözüm sensin dedi. Bütün hafta antrenmanlarda ilk 11'deydim. Ama sürpriz oldu ve maç öncesi toplantıda takımda değildim. O dakikadan sonra onunla tekrar konuşmama kararı aldım. Çünkü doğru mu yalan mı söylediğini bilmediğim biriyle konuşmamayı tercih ettim. Bu konuda da yalnız değildim, başka oyuncuların da bu tür şikayetleri vardı.'' Yönetim kurulu üyeleriyle de görüşüp görüşmediğinin sorulması üzerine Van Hooijdonk, ''Bazı yöneticilerle konuştum. Bazı yerlerde birbirinize rastlıyorsunuz. Bu futbolun teknik bir parçası, fikirlerini söylediler ama burada son kararı teknik direktör verir. Ayrıca biz kazanıyorduk'' dedi. 
     
     ''ŞAMPİYONLUK ALEX İLE GELDİ'' 

     Hollandalı futbolcu, bu sezon elde ettikleri şampiyonlukla ilgili bir soruya, ''Şampiyonluğu Alex'in kişisel başarısından dolayı kazandığımızı düşünüyorum. Diğer futbolcuların gösterdiği performansını düşük göstermek istemiyorum. Onlar da başarılıydı. Ama iyi oynamadığımız maçlarda bu sene Alex, her zaman özel bir şeyle geldi ve oyunu değiştirdi. En önemli oyuncuydu'' diye konuştu. 
     Teknik direktör Daum'un 2 senedir 20 tane yeni oyuncu denediğini, ama sahada aynı hataları yaptıklarını vurgulayan Van Hooijdonk, ''Hiçbir ilerleme kaydetmedik. Performansımız sadece 1 ya da 2 oyuncunun kişisel başarısına kaldı. Sonunda da kontratak yapan bir takım haline geldik. Yaptığımız hatalar Türkiye Ligi'nde cezalandırılmıyor, daha güçlü birileri ile oynayınca, büyük maçlar ve Avrupa'da kötü oluyor. En iyi kadroya sahibiz ve Türkiye'de böyle bir başarıyı yapmak şaşırtıcı değil. Ama Avrupa'da başarı sağlamak çok zor olacak, çünkü hatalarınızdan ders almalısınız ve daha iyiye gitmelisiniz. Ben bunun olması gerektiği gibi olduğunu sanmıyorum.'' 
     
     ''ANELKA İLE ELİNE MERMİ GEÇTİ'' 

     Oynamamasının kendi oyun kalitesi ile bir alakası olmadığını hissettiğini vurgulayan Van Hooijdonk, oynatılmaması konusunu teknik direktöre sormak gerektiğini kaydederek, ''Ben tahmin yapabilirim ama söyleyemem. Geçen sene de teknik direktörle ilişkim çok iyi değildi ama bana ihtiyaç vardı. Çünkü başka bir olanağımız yoktu. Anelka'nın gelmesiyle eline beni vuracak bir mermi geçti'' şeklinde konuştu. 
     
     
     ''FORVETE İHTİYACIMIZ YOKTU 

     Hollandalı futbolcu, Fransız futbolcu Nicolas Anelka'nın devre arasında transferi için, ''Forvete ihtiyacımız yoktu. Neden ocak ayında bir forvete imza attırıldığını anlamadım. Bu imza beni çok zor duruma soktu'' dedi. 
     Devre arasında sakatlığının 1.5 ay süreceğini söylediğini, ama Anelka'nın gelecek için Fenerbahçe'ye faydalı olacağının açıklandığını anlatan deneyimli futbolcu, şöyle devam etti 
     ''Ben sakatken, Nobre oynadı ve o zaman durum iyiydi. Neden ocak ayında bir forvete imza atıldığını anlamadım, şimdi atılsa anlarım ama o zaman neden atıldı bilmiyorum. Bu imza beni çok zor duruma soktu. İlk devre 8 gol atmış bir oyuncunun, ikinci yarıda şansı bile olmadı. Takıma faydalı olmayı düşünüyorken, bu şansım olmadı. İki forvetimiz olmasına rağmen 8 ya da 10 maç gol atamadık. Böyle bir durumda oynamayı istiyorsunuz. Çünkü önemli olan kulübün başarısı. Sonradan farkettim ki bunun kalite ile bir ilgisi yok. Van Hooijdonk'un kullanılmaması kişisel bir karardı. İkinci yarıya bakarsak, ilk yarıdan daha fazla puan kaybettik. Birçok maçta da kaybetmediğimiz için çok şanslıydık'' 
     
     ''GEÇEN SENEKİ TARTIŞMAYI UNUTMADI'' 

     Van Hooijdonk, geçen yıl Daum ile bir tartışma yaşadıklarını hatırlatarak, şöyle konuştu 
     ''Geçen sene bir oyuncu hakkında yorum yaptım. Bir tartışma yaşandı. Denizlispor'a karşı maçı kaybettik ve ertesi gün teknik direktör Daum ile toplantım vardı. Sana bir para cezası vermek zorundayım dedi. Kavga başlatmaktan dolayı verilecekti bu ceza. Ama parayı ödemek zorunda değilsin. Sadece diğer sporculara, sana karşı birşeyler söylediğimi göstermek için diye devam etti. Ben ona Kavgayı ben başlatmadım dedim. Verilen cezayı hak ediyorsam alacağımı, teknik direktörün, diğer oyunculara imajı nedeniyle kullanılmak istemediğimi söyledim. Eğer böyle yaparsanız, kalan 5 maçta ne yapacağımı bilmediğimi söyledim. Sanırım beni hiç affetmedi bu yüzden. Bana ceza vermedi. Sezon bitti şampiyon olduk. Sanırım bu aklının köşesinde hep kaldı ve hiç unutmadı.'' 
     
     FATİH AKYEL İLE TARTIŞMASI 

     Geçen sezon Fatih Akyel ile yaşadığı tartışmanın hatırlatılması ve bunun nedeninin sorulmasına Van Hooijdonk, şöyle yanıt verdi 
     ''Bir yere giderken beklediğim şey profesyonel bir disiplindir. Daum'un beni Fenerbahçe'ye çağırmasının nedeni buydu. Daum'u Almanya'daki zamanlarından biliyordum. Almanya ve Hollanda'daki düşünce yapısı birbirinden farklı değildir. Aynı mentalite görmeyi bekliyordum. Daha tecrübeli oyuncular, hep gençler için iyi örnek olmalı. İçinde bulunduğumuz grupta, arabayı itecek bir lidere ihtiyaç vardı. Fatih, benimle aynı görüşte değildi. İki ay Bochum'da kaldıktan sonra orayı da bıraktı. Bizde birbuçuk yıl oynadı, orada iki ay dayandılar. Benim kişisel birşeyim yoktu. Tek amacım genç oyunculara nasıl hareket etmeleri konusunda birşeyler öğretebilmekti.'' Van Hooijdonk, Hollanda gazetelerinde idmanlara geç gelenlere verilen cezalarla ilgili bir demecinin çıktığının hatırlatılması üzerine de, ''Antrenmana eğer geç gelirseniz, normalde cezalandırmanız gerekir. Sezondan önce disiplin katalogları vardı. Bu iyi birşey, ama içine hiç bakmadıysanız, yırtıp atmak daha iyi. Bir oyuncu vardı 30-40 kez geç kalmasına rağmen cezalandırılmadı. Kötü örnek diye bahsettiğim buydu'' şeklinde konuştu. 
     
     ŞAMPİYONLAR LİGİ'NDE BAŞARILI OLUR MU 

     Hollandalı futbolcu, Fenerbahçe'nin gelecek sezon Şampiyonlar Ligi'nde başarılı olup olmayacağı sorusuna, ''Bu takım geçen seneki Şampiyonlar Ligi için zaten yeterli değildi. Her zaman takımı güçlendirmek zorundasınız. Takımda genç oyuncular var. Yetenekli bir takım. Onlara Avrupa için ne yapmaları gerektiğini öğretmelisiniz. Birçoğu çok yetenekliydi. İlk geldikleri noktada hala duruyorlar. Sonuçta Türkiye Ligi'nde şampiyon olmak güzel, ama Şampiyonlar Ligi çok ayrı'' diye yanıt verdi. 
     
     ''TEKLİFLER GELDİ, AMA KABUL ETMEDİM'' 

     Van Hooijdonk, devre arasında sakatlığı döneminde başka takıma gideceği dedikodularının yayıldığını hatırlatarak, ''İspanya ve İngiltere'den bazı kulüplerden menajerime teklifler gelmiş. Ama ben menajerime Fenerbahçe'de kalmak istediğimi söyledim ve bu teklifleri kabul etmedim'' dedi. 
     
     ''ÖNEMLİ OLAN OYUNCULARA GÜVENMEK'' 

     Fenerbahçe'nin oyun sistemiyle ilgili olarak da Van Hooijdonk, ''İnsanlar sistemlerle ilgili konuşmayı çok seviyor. Benim için sistem hakkında konuşmak 11 futbolcuyu sahaya koymaktan daha farklı. 3-5-2, 4-4-2 değil, başka sistem. Önemli olan her pozisyondaki top elimizde veya elimizde değilken ne yapacağımız. Orta sahanın sağında oynayan bir oyuncu topa sahip olduğunda veya olmadığında ne yapması gerektiğini bilir. Önemli olan da bu oyunculara güvenmektir. Takımda bu sene bu tür şeyler görmedim. Bu yüzden Avrupa'da devam etmekte zorlanıyoruz'' şeklinde konuştu. 
     
     ''EN ÇOK ÜZEN İSTEDİĞİM GİBİ BIRAKAMAMAM'' 

     Deneyimli futbolcu, Fenerbahçe'de geçirdiği 2 yılda en üzüldüğü noktanın, istediği gibi sarı-lacivertli takımdan ayrılamaması olduğunu söyledi. 
     Marcio ile iyi bir ikiliydik. Durumumuz iyi gidiyordu. Ancak ikinci devre üzücüydü. Burada inanılmaz seyirci önünde 2 yıl oynadım. Taraftarlar bana çok mutluluk verdi. Oyuncu olarak paha biçilemez zamanlar yaşadım. Beni en çok üzen, istediğim gibi bırakamamam oldu'' diye konuştu. 
     
     FENERBAHÇE'YE TEKNİK DİREKTÖR OLMASI 

     Van Hooijdonk, Fenerbahçe'ye ileride teknik direktör olarak dönmek isteyip istemediği sorusuna, ''Teknik direktör belgesini almaya çalışıyorum. Teknik direktör olarak ne yapabileceğimi bekleyip görmek lazım. Böyle bir teklif gelecek mi Eğer elime böyle bir imkan gelirse bununla ilgili düşünürüm. Burada oyuncu olarak 2 yıl bulundum ve burada dürüstlük ve insanların sıcaklığı unutulmazdı'' diye cevapladı. 
     
     ''UMARIM BİRBİRİMİZİ TEKRAR GÖRÜRÜZ'' 

     ''Fenerbahçe'yi seçtiğim için mutluyum'' diyen Hollandalı futbolcu, ''Bütün taraftarla güzel bir ilişkiye sahip olduğum için gururluyum. Eminim ki Fenerbahçe, önümüzdeki senelerde hem lig, hem Avrupa'da başarılı olacak. Avrupa'da da Türkiye'de büyük olduğu kadar olacak. Çünkü taraftarlar en iyiyi hak ediyor. Umarım birbirimizi tekrar görürüz'' dedi. 
     
     ''GALATASARAY BAŞARILIYDI, GERETS İYİ HOCA'' 

     Galatasaray'ın bu sene başarılı olduğunu ve Türkiye Kupası'nı kazandığını anlatan Van Hooijdonk, ''Hagi, Galatasaray'ı geçen sezondan beri büyük bir değişikliğe uğrattı. Çok bilinen futbolcularla sözleşme yapmadılar sonuçta. Yine de Hagi'nin getirdiği oyuncular çok iyiydi. Doğru isimlerdi. Ligi üçüncü bitirmeleri düş kırıklığı yaratmış olabilir ama geçen seneden bu seneye yüzde yüz fark yarattılar'' şeklinde konuştu. 
     Galatasaray'da, Hagi'nin yerine getirilmesi düşünülen Eric Gerets'le Hollanda'da birlikte çalıştıklarını belirten Van Hooijdonk, ''Onunla çalışan oyunculardan duyduğum kadarıyla Gerets çok iyi bir hoca'' dedi. 
     Türkiye'de Fatih Tekke ve Necati Ateş'in beğendiği futbolcular arasında olduğunu belirten Hollandalı futbolcu, en beğendiği frikikçileri de Olympic Lyon'da forma giyen Juninho ve Real Madrid'li Beckham olarak sıralayarak sözlerini tamamladı. 

     
</TEXT>
</DOC>
