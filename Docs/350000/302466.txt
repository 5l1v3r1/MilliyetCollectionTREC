<DOC>
<DOCNO> 302466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur28.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu komasına giren kız, hastane çıkışı gözaltına alındı 
</HEADLINE>
<TEXT>

     İstanbul'da yaklaşık bir ay önce yüksek dozda eroin aldıktan sonra hayatını kaybeden Selen Atılgan'a eroin sattığı iddiasıyla aranırken, yüksek dozda eroin olarak bir tuvalette komaya giren Irmak Kahya 25 , tutuklandı. 
     AA muhabirinin aldığı bilgiye göre, Atılgan'ın ölümünden sonra gözaltına alınan erkek arkadaşı İlkay Güven'in ''Selen, uyuşturucuyu Irmak adlı bir genç kızdan aldığını söylemişti. Onu birkaç kez gördüm'' şeklinde ifade vermesi ve arşivdeki fotoğraflardan bu kişiyi teşhis etmesi üzerine, Atılgan'a eroini veren kişinin çeşitli suçlardan sabıkalı Irmak Kahya olduğu belirlendi. 
     Yalova'nın Çınarcık İlçesi'nde önceki gün ''Belediye Tuvaleti''nde koluna eroin enjekte ederken komaya giren ve Bursa Devlet Hastanesi'nde tedavi altına alınan ve dün akşam sağlık durumu düzelince taburcu edilen Kahya, Atılgan'a eroini temin ettiği iddiasıyla arandığı belirlenince Yalova Emniyet Müdürlüğü Kaçakçılık ve Organize Suçlar Şubesi ekiplerince gözaltına alındı. 
     Kahya'nın uyuşturucu komasına girmesinin ardından ''kızına eroini temin ettiği'' iddiasıyla gözaltına alınan, uyuşturucu ticareti yapmak ve kullanmak suçlarından 11 yıl cezaevinde yatan ve halen evinde 22 kilogram eroinle zenginleştirilmiş esrar yakalanmasıyla ilgili davada tutuksuz yargılanan baba Sabri Kahya'nın da uluslararası uyuşturucu ticaretine karıştığı gerekçesiyle ''kırmızı bülten''le arandığı belirlendi. 
     Zanlılar, Yalova Emniyet Müdürlüğü'ndeki sorgulamalarının ardından adliyeye sevk edildiler. 
     Adliyeye getirildiğinde çok bitkin olduğu gözlenen Irmak Kahya, nöbetçi mahkemede verdiği ifadede, aile sevgisinden yoksun büyüdüğünü, bu yüzden uyuşturucuya başladığını ve uzun yıllardır uyuşturucu bağımlısı olduğunu savundu. 
     Komaya girdiği gün de moralinin çok bozuk olması nedeniyle eroin aldığını, ancak dozunu kaçırdığını kaydeden Kahya, ''Selen Atılgan'a ben uyuşturucu satmadım. Kendisini tanımam'' dedi. 
     Nöbetçi mahkeme tarafından tutuklanan baba ve kızın, İstanbul'a gönderileceği öğrenildi. 
     Bu arada, adliye koridorlarında basın mensuplarına sözlü saldırıda bulunan Sabri Kahya, ''Ben ne kızıma eroin sattım ne de bir başkasına. Selen Atılgan diye kimseyi tanımıyorum. Kızım nereden bulmuşsa bulmuş aşırı miktarda eroin almış ve hastaneye kaldırılmış. 25 yaşındaki kızdan ben sorumlu olamam'' dedi. 
     
</TEXT>
</DOC>
