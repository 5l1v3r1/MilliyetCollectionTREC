<DOC>
<DOCNO> 330755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy05.html </URL>
<DATE> 2005/04/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
DYP'den hükümete toplukondu suçlaması TOKİ konutları ruhsatsız 
</HEADLINE>
<TEXT>

     DYP, Toplu Konut İdaresi'nin TOKİ AKP iktidarı dönemindeki uygulamalarını eleştirerek, bu dönemde yapılan toplu konutlar için "toplukondu" imasında bulundu. 
     DYP Ar-Ge Başkanlığı'nca "Toplu Konut İdaresi'nde Dikkat Çekici Uygulamalar" başlıklı bir rapor hazırlandı. 
     AKP iktidarı döneminde TOKİ'nin yapmış ve yaptırmakta olduğu konutların yüzde 90'ının "yapı ruhsatı" bulunmadığı iddia edilen raporda AKP, TOKİ'de "göz boyayıcı" uygulamalar yapmakla suçlandı. Raporda, TOKİ'nin konut yapımını devlet tekelinde ve devletçi bir yaklaşımla yürüttüğü savunuldu. 
     Geçmişte en fazla yüzde 50 inşaat seviyesine ulaşan kooperatif, birlik ve özel teşebbüslerin inşaatlarına kredi desteği sağlandığı, AKP döneminde ise inşaat seviyesinin yüzde 85'e çıkmasından sonra kredi verilebileceğinin hüküm altına alındığına işaret edildi. 
     TOKİ'nin "kira öder gibi ev sahibi ol" politikasında konut bedelinin en az yüzde 10'u, en fazla yüzde 25'inin peşin alındığı, kalan borcun 120 aya yayıldığı, ancak kooperatif, birlikler ve müteahhitlere inşaat seviyesinin yüzde 85'e ulaşması halinde kredi verildiği kaydedildi. 
     Söz konusu uygulama nedeniyle TOKİ'nin vatandaşlara eşit davranmadığı vurgulandı. 
     Raporda, geçmiş dönemde kooperatifler, birlikler, sivil toplum örgütleri ve müteahhitler eliyle Türkiye genelinde yılda ortalama 150-200 bin konut üretildiği belirtildi. 
     AKP iktidarlarında bu sayının altında kalındığı kaydedilen raporda, "AKP hükümeti 2003-2004 yıllarında 100 bin konutun ihalesini yapmayı hedeflemiş, ancak 84 bin konutun ihalesini tamamlayabilmiştir. AKP'nin iktidarında gerçekte yapmış olduğu konut sayısı sadece 12 bindir" denildi. 
     Yörelerin ekonomik ve sosyal durumları dikkate alınmadan yapılan konutların büyük bölümünün satılamadığı, Hakkari ve Gümüşhane benzeri illerde satılamayan yüzlerce konut bulunduğu dile getirildi. 
     Raporda, AKP iktidarında TOKİ'nin yapmış ve yaptırmakta olduğu konutların yüzde 90'ının yapı ruhsatının bulunmadığı bildirilirken, bu durumun TOKİ'nin inşaat yaptığı ve yaptırdığı il ve ilçelerde mahkeme kararlarıyla tespit edilebileceği kaydedildi. 
     
</TEXT>
</DOC>
