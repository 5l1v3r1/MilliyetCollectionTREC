<DOC>
<DOCNO> 313058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/yazar/temelkuran.html </URL>
<DATE> 2005/02/07/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Benim de bazı şoke edici fikirlerim var 
</HEADLINE>
<TEXT>

Şoke edecek, mümkünse şoktan çıkarmayacak fikirlere sahibim. Yargı acaba beni korur mu acaba kimleri korur Meraktan yani.. 

Yargıtay, bazı üyelerinin itirazına rağmen, karar vermiş ki "Laikliklik dinsizliktir" demek suç değil. Bu kararının gerekçesi düşünce özgürlüğü kavramına dayandırılmış. Benim bu konuda söyleyeceklerim var. 
Egemen düşünce zaten serbesttir. Egemen olduğu için konuşmakta sınır tanımaz. Yüzde doksan dokuzu, yüzde doksan dokuzunun Müslüman olduğuna inanan bir ülkede dini, dinselliği, dinden bağımsız bir hayatın olamayacağını savunanlara "özgürlük" tanınmaz, zira onlar halihazırda yeteri kadar özgürdür. Bunun tersini söyleyenlerin meselesidir özgürlük zira baskı altında olan, baskı görme ihtimali bulunan düşünce onlarınkidir. 

Başıma neler gelir 
Onların fikirleri "düşünce özgürlüğü" kavramıyla koruma altına alınır, alınmalıdır. Yani misal, ben şimdi burada dersem ki "Birilerini dinsizlikle suçlamak, dinsizliğin herhangi bir biçimde kötü bir şey olduğunu ima bile etmek, insanı insana düşman etmeyi hedefleyen hastalıklı bir beynin ürünüdür", bu fikri korumak gerekir. Benim çoğunluğa, çoğunluğun egemen fikriyatına karşı korunmam gerekir. O zaman yargının benim gibi bir zavallının düşünsel ve hatta fiziksel varlığını egemen fikriyata karşı "Düşünce özgürdür" diyerek savunması gerekir. 
Karar gerekçesinde, bütün fikirlerin "rahatsız edici veya şoke edici olsalar bile" düşünce özgürlüğü çerçevesinde korunması gerektiğini belirtilmiş. Yukarıda bahsi geçen fikir rahatsız edici sayılabilir, ama bana sorarsanız hiç de şoke edici değildir. Din, zaten kendine dahil olmayanları "k fir" ilan eden bir müessesedir. Şimdi acaba ben bu "rahatsız edici" fikrimi söyledim diye başıma neler gelecektir 

Enayilik mi ediyorum 
Yargıtay'ın kararını, yargının en üst katında içtihat yaratan bir merci olarak, bana verdiği bir söz olarak kabul ediyorum. Bundan böyle şoke edici bazı fikirlerimi söylediğimde korunacağım yönünde bir taahhüt olarak alıyorum bu kararı. Enayilik mi ediyorum acaba Çünkü yazmak istediğim, nicedir yazamadığım çok fazla fikrim var. Yazsam sadece ben değil, gazetemizin sorumluları da yargılanacağı için yazamıyorum. Bu fikirler ne bana, ne onlara şoke edici gelmesine rağmen yazılamıyor bir türlü. Türkiye'de benim gibi bir çok insan var, "Laiklik dinsizliktir" diyebilen Akit gazetesi yazarı kadar konforlu değiliz hiçbirimiz. 
Misal, askerlikle ilgili fikirlerim var. Zorunlu askerlikle ilgili. Ama bunları askerlikten soğuturum diye insanları, bir türlü yazamıyorum. İşkence ile ilgili fikirlerim var, gözaltında tecavüzle ilgili... Var yani, gani gani. 
Sonra Türklükle ilgili bazı "şoke edici" fikirlerim var. Milliyetçilikle ilgili, mermerleşmiş milliyetçilikle ilgili insanı basbayağı şoka sokacak, mümkünse bir daha da çıkartmayacak fikirlere sahibim. 

Müslüman A.Ş. 
Dinle ilgili, koyu dindarlar ve onların ikiyüzlülüğü ile ilgili fikirlerim var. "Müslüman A.Ş." ile fikirler bunlar. Daha söylenmeden, daha bu kadarını söyleyerek çoğunluğu kızdıracağını bildiğim şeyler. Şoke ediciler ve şok olduklarında insanlar, yargı makamları beni çoğunluğa karşı korurlar mı, korumazlar mı, emin olamıyorum bir türlü. 
Ortalamanın faşizmiyle ilgili bir sürü fikrim var- şöyle rahat rahat yazamadığım. Cambazlık yaparak ucundan kıyısından söz ettiğim fikirler. "Güruhun İktidarı" diye birkaç şey söylemek istiyorum mesela. Sonra "Kurtlar Vadisi"nin esasında "Kuzular Vadisi" olduğu, bu kuzuların "devletin kuzuları" olduğu üzerine bazı cümlelerim var şöyle ferah feza kuramadığım. Türkiye'de ensestle ve devletin enseste karşı yeterince güç kullanmadığına ilişkin de söyleyebilirim bazı şeyler. Falan filan. Ama işte insan, bir türlü emin olamıyor. Acaba Türkiye'de her "rahatsız edici, şoka sokucu" fikir korunuyor mu, bilemiyor. 
Böyle yani. Hepimizin fikirleri var. Benim de var hasbelkader. Şunları diyorum, acaba yani, yargı korur mu Yoksa "düşünce özgürlüğü" zaten yeterince özgür olanlara ait bir müessese mi 



</TEXT>
</DOC>
