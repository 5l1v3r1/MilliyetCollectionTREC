<DOC>
<DOCNO> 304660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy02.html </URL>
<DATE> 2005/01/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
CHP Sosyal devlet ayağa kaldırılmalı... 
</HEADLINE>
<TEXT>

     CHP'nin Ekonomi Masası tarafından hazırlanan Ekonomi Bülteni'nde, ''Yoksulluk, işsizlik ve eşitsizliklerin kalıcı olarak aşılabilmesi için sosyal devletin ayağa kaldırılması gerektiği'' belirtilerek, bunun için 7 öneride bulunuldu. 
     CHP Genel Sekreter Yardımcısı Algan Hacaloğlu, Genel Sekreter Yardımcısı Oğuz Oyan, MYK Üyeleri Mustafa Özyürek ve Bihlun Tamaylıgil ile PM Üyesi Kemal Kılıçdaroğlu ve Muğla Milletvekili Gürol Ergin'den oluşan Ekonomi Masası tarafından hazırlanan Ekonomi Bülteni'nin 83. sayısı 10 bin adet basılarak dağıtımına başlandı. 
     CHP Genel Merkezi'nden yapılan yazılı açıklamaya göre, bültende sosyal devletin ayağa kaldırılması gerektiği belirtilerek bunun için yapılması gerekenler şöyle sıralandı 
     ''Ekonomimizin her yıl ortalama yüzde 7 oranında büyümesi, ulusal refah düzeyinin gelecek 10 yılda ikiye katlanması sağlanmalıdır. 
     Ülkemizin Doğusu ve Güneydoğusu da Batı Anadolu'nun refah düzeyine çıkarılmalıdır. 
     Her yıl 1 milyon kişiye yeni iş ve istihdam olanağı yaratılmalı, gençlere iş ve istihdam projeleri başlatılmalıdır. 
     Gelir dağılımındaki çarpıklık hızla aşılmalı, üst ve alt yüzde 20'lik gelir grupları arasındaki uçurum 5 yılda 10 puan kapatılmalıdır. 
     Herkes gücü oranında vergi vermeli, gelişmenin yükü tüm kesimlerce adil olarak hakça paylaşılmalıdır. Herkesin kaliteli ve yeterli sağlık ile eğitim hizmetlerine ulaşması, eğitim ve sağlıkta herkese fırsat eşitliği sağlanması devletin asli görevidir. 
     'Çalışanı, emeklisi, yaşlısı, engellisi' ile herkes etkin, yeterli ve sürdürülebilir bir sosyal güvenlik şemsiyesi ile huzurlu ve onurlu yaşama hakkına kavuşturulmalıdır.'' Ekonomi Bülteni'nde ayrıca 3 yıllık IMF programının rafa kaldırılması ve ekonomide 15 yılık atalım stratejisinin belirlenmesi gerektiği belirtildi. 
     
</TEXT>
</DOC>
