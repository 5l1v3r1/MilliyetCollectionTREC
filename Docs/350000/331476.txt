<DOC>
<DOCNO> 331476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy11.html </URL>
<DATE> 2005/04/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Gül Türkiye'nin Ege sorunlarıyla ilgili tavrında değişiklik yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Ege sorunlarıyla ilgili tavrının belli olduğunu ve bunda da herhangi bir değişiklik söz konusu olmadığını bildirdi. 
     Bakan Gül, Kültür ve Turizm Bakanı Atilla Koç ve ABD'nin Ankara Büyükelçisi Eric Edelman ile birlikte Milli Kütüphane'nin sergi salonunda geçen pazartesi açılan ''Türk-Amerikan Dostluğunun 100 Yılı'' adlı fotoğraf sergisini gezdi. 
     Sergiyi gezmesinin ardından Gül'e, TBMM Başkanı Bülent Arınç'ın Yunanistan'ın Ege'de karasularını 12 mile çıkartmasını önlemek için 1995'te Meclis'in aldığı ''savaş nedeni'' casus belli kararının kaldırılması gerektiği yönündeki sözleri hatırlatıldı. 
     Arınç'ın dün gazetelerin Ankara temsilcileriyle bir araya gelerek, Türk-Yunan dostluğu ve ilişkilerin geliştirilmesine yönelik görüşlerini aktardığını hatırlatan Gül, Türkiye ile Yunanistan arasında Ege sorunlarının çözümlenmesine yönelik istikşafi görüşmelerin devam ettiğini söyledi. Bu görüşmelerin olumlu netice vermesi için her iki ülkenin de gayretleri bulunduğunu belirten Gül, şunları kaydetti 
     ''Türkiye'nin Ege sorunlarıyla ilgili tavrı bellidir ve bunda da herhangi bir değişiklik söz konusu değildir. Türkiye ile Yunanistan arasında her iki ülkenin çıkarları doğrultusunda görüşerek sorunların çözülmesi bizim arzumuzdur. Zaten bu yönde de irade vardır karşılıklı olarak ve bu yönde çalışmalar devam etmektedir.'' Gül, Arınç'ın sözlerini de bu yönde algılamak gerektiğini, Arınç'ın söylemek istediğinin bunlar olduğunu kaydetti. 
     Bir gazetecinin hükümetin tavrının da bu yönde olup olmadığını sorması üzerine Gül, sözlerini tekrarlayarak, ''Biz bu bölgeyi barışın, istikrarın ve işbirliğinin sembolü haline getirmeyi arzu ediyoruz'' dedi. 
     Bakan Gül, bu sözlerin istikşafi görüşmelerde olumlu bir noktaya gelindiğinin işareti olarak algılanıp algılanamayacağının sorulması üzerine de, çok sayıda görüşme yapıldığını ve bunların iki ülkedeki bütün hükümetlerce devam ettirildiğini kaydetti. Gül, şöyle konuştu 
     ''Şüphesiz ki bu büyük sorunlar kolay çözülmemektedir, ama her iki ülkenin çıkarları doğrultusunda anlaşarak, konuşarak çözmek herhalde en doğrusudur. Görüşmeler bu yönde devam etmektedir.'' Yunanistan Dışişleri Bakanı Petros Molivyatis'in gelecek hafta Ankara'ya geleceği hatırlatılarak, bu ziyarette bu konuda bir açılım beklenip beklenemeyeceğinin sorulması üzerine Gül, şunları söyledi 
     ''Hayır, bunlar ayrıdır. Ama tabii ki Sayın Bakan'ın ziyareti dostluğumuzu daha pekiştirecek bir ziyaret olacaktır şüphesiz. İki ülke arasındaki ilişkileri geliştirmek bölgenin, iki ülke halklarının ve bütün dünyanın çıkarınadır, İlişkiler bu yönde de devam etmektedir. Siyasi iradeler bu yönde gelişmektedir.'' 
     
</TEXT>
</DOC>
