<DOC>
<DOCNO> 312287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun10.html </URL>
<DATE> 2005/02/04/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Rumsfeld, Ebu Garib skandalının ardından 2 kere istifasını vermiş 
</HEADLINE>
<TEXT>

     ABD Savunma Bakanı Donald Rumsfeld, Bağdat'taki Ebu Garib hapishanesinde Iraklı tutuklulara işkence skandalının ardından iki defa ABD Başkanı George W. Bush'a istifasını verdiğini, ancak Bush'un bunu kabul etmediğini söyledi. 
     CNN televizyonunda Larry King'e konuk olan Rumsfeld, ''O dönemde Başkan Bush'a iki kez istifamı sundum ve benim kalıp kalmayacağım konusundaki kararı onun vermesi gerektiğini hissettiğimi söyledim. Başkan, benim kalmamı istediği yönünde kararını verdi'' dedi. 
     Rumsfeld, terörizmle savaş ve Irak'ta aldığı pozisyon çerçevesinde, askeri komutanlar, istihbarat topluluğu ve Amerikan kongresinin pek çok üyesinden eleştiri alan bir isim oldu. Ancak en büyük darbe, Ebu Garib skandalının patlamasıyla geldi. İşkencenin fotoğrafları Amerikan kongresinde ve bütün dünyada büyük tepki topladı. 
     Skandalla ilgili hazırlanan raporda, Rumsfeld ve askeri komutanların, işkence olaylarında ''yönetim hatası'' olduğu sonucuna varıldı. Bu dönemde başta Demokrat Partili Senatörler John Kerry, Joe Biden ve Jon Corzine ve Cumhuriyetçi Partili John McCain başta olmak üzere birçok Senatör, Rumsfeld'in, yaptığı hataları kabul ederek istifasını istedi. 
     Donald Rumsfeld, ''etkili bir şekilde çalışmayı sürdüremeyeceğine inansa, bir dakikada istifa edeceğini'' söyledi. Ancak ABD Savunma Bakanı, o dönemde işine devam edebileceğini hissettiğini ve bu nedenle kararı Başkan Bush'a bırakmak istediğini kaydetti. 
     ABD Başkanı Bush, kamuoyu önünde Rumsfeld'in çalışmalarını öven üst üste açıklamalarıyla desteğini ortaya koyarak tartışmalara son vermişti. 
     Rumsfeld, son olarak da Irak'a savaşa giden Amerikan askerlerinin üslendiği Kuveyt'teki bir kampta, kendilerine yeterli zırhlı araç vermeyen orduyu eleştiren bir askeri azarlayarak gündeme gelmişti. Rumsfeld, zırhlı araç olmadığı için can güvenliğinin bulunmamasından şikayet eden bir askere, ''Elinizdeki orduyla savaşa gidersiniz, arzu ettiğiniz orduyla değil'' yanıtını vermişti. 
     
</TEXT>
</DOC>
