<DOC>
<DOCNO> 319998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy13.html </URL>
<DATE> 2005/03/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan Etiyopya'nın kalkınmasına katkıda bulunmak istiyoruz 
</HEADLINE>
<TEXT>

     Başbakan Recep Tayyip Erdoğan, Türkiye'nin, Etiyopya'nın ekonomik kalkınmasına katkıda bulunmak istediğini belirtti. 
     Erdoğan, Etiyopya Başbakanı Meles Zenawi ile Milli Saray'da düzenlediği ortak basın toplantısında, Türkiye ile Etiyopya arasında önemli bir siyasi adım atılacağını kaydederek, kapalı olan Türkiye'deki Etiyopya Büyükelçiliği'nin en kısa zamanda Ankara'da açılacağını bildirdi. 
     Etiyopya'nın Ankara Büyükelçiliği'nin açılış töreninin Zenawi'nin Türkiye ziyaretinde gerçekleşeceğini ifade eden Erdoğan, bunun siyasi bir açılım olduğunu, ayrıca ekonomik ve siyasi ilişkilerde hedeflere varmak üzere çalışmaların yoğunlaştırılacağını dile getirdi. 
     Başbakan Erdoğan Tika'nın iki ülke ilişkilerinin geliştirilmesi çerçevesinde Etiyopya'ya ofis açacağını belirterek, bu çerçevede 20 su kuyusunun açılması için 200 milyon dolarlık yardım yapılacağını söyledi. Erdoğan, ''Arzumuz, aramızda Türk-Etiyopya İş Konseyi'ni kurmak ve yatırım alanlarını ve bir yol haritasını belirlemek suretiyle bir adım atmaktır'' dedi. 
     Türkiye olarak Etiyopya'nın ekonomik kalkınmasına katkıda bulunmak istediklerini belirten Erdoğan, bu konudaki birikimleri Etiyopya'ya aktarma arzusunda olduklarını kaydetti. 
     Tekstil, sanayi, endüstri, savunma sanayi ve enerji alanlarında Etiyopya ile işbirliği yapmak istediklerini ifade eden Erdoğan, su konusunda önemli kaynaklara sahip olan Etiyopya'ya hidroelektrik santraller yapılması konusunda Türk uzmanları göndererek yardımcı olmayı düşündüklerini söyledi. 
     Erdoğan, şöyle devam etti 
     ''Buradaki yatırmalara müteahhitlik firmalarımızın katılması mümkün. Bu konuda da ciddi birikime sahip müteahhit firmalarımız var. Aynı şekilde tarım noktasında Etiyopya'nın çok önemli imkanları var. Bu konuda da teknik birikimimizi aktarma sözü verdik. Tarım ürünleri sanayiini kurmak üzere çalışmalar yapılmasını istiyoruz. 
     Bir diğer müşterek adım da şudur Üçüncü ülkelerde müşterek yapılacak yatırımlarla ilgili bir dayanışma sürecini başlatmak istiyoruz. Bugünkü başlattığımız çalışmanın işadamlarıyla yapılacak toplantıyla geleceğe yönelik gelişmeler yaratacağına inanıyor ve en kısa zamanda Sayın Başbakan'ı ülkemizde görmek istiyoruz. Bu üst düzey çalışmalarla birlikte özellikle iş adamlarımızın geliş gidişlerinin süreklilik arzetmesi, Türkiye-Etiyopya ilişkilerini çok zengin kılacaktır.'' Etiyopya Başbakanı Zenawi de yaptığı açıklamada iki ülke arasındaki ekonomik ve ticari ilişkilerin artırılması gerektiğini ve bu yönde çaba sarfedileceğini belirterek, işbirliği imkanlarının araştırıldığını söyledi. 
     
     KKTC'YE UYGULANAN İZOLASYONLAR 
     Zenawi, 'KKTC'ye uygulanan izolasyonların kaldırılmasının görüşmede gündeme gelip gelmediği, Etiyopya'nın bu konuda girişimde bulunup bulunmayacağı ve enerji alanında somut projeler olup olmadığı' soruları üzerine, görüşmede Kıbrıs konusuna değinildiğini söyledi. Zenawi şöyle konuştu 
     ''Genel Sekreter'in barış planını Kıbrıs Türkleri'nin onayladığını, kabul ettiğini not ettik ve Kıbrıs Türkleri'nin barıştan yana olan tutumlarının teşvik edilmesi gerektiğini, cezalandırılmaması gerektiğini tespit ettik. 
     Doğal kaynaklarla ilgili somut adımlar atılacak. Geçmişten çok fazla oranda Türk bilgi birikiminin bizimle paylaşılması gerektiğini düşünüyoruz. Bu bilgi birikiminin deneyimin paylaşılması çerçevesinde hem ikili çalışacağız hem Sudan'a da birlikte üçlü çalışmamız söz konusu.'' Etiyopya Başbakanı Zenawi bir soru üzerine, iki ülke arasında 5 yıl öncesine kadar ticaretin yok denecek kadar az olduğunu, ancak bugünkü seviyenin de artırılması gerektiğine işaret etti. 
     Başbakan Erdoğan da aynı soruyu yanıtlarken, Türkiye'nin Etiyopya'ya daha çok tekstil ürünleri sattığını ve tarım ürünleri aldığını söyledi. 
     Zenawi, bir başka soruyu yanıtlarken de görüşmede uluslararası teröre karşı mücadele konusunun da gündeme geldiğini belirterek ''Türkiye ve Etiyopya hem bölgesel hem uluslararası terörizme karşı güvenlik konusunda işbirliği içindedir ve bu işbirliğini de artırma kararı aldık'' diye konuştu. 
     Başbakan Erdoğan da Etiyopyalı bir gazetecinin iki ülke arasında savunma sanayine dönük işbirliği yapılıp yapılmayacağına ilişkin sorusu üzerine, Türkiye'nin savunma sanayiine dönük yatırımlarının bulunduğunu anımsattı. Erdoğan, Türkiye'nin başka ülkelerle ortak yatırımlarının yanı sıra kendi ürettiği ürünlerin ihracının da söz konusu olduğunu bildirdi. Gerek zırhlı araç gerekse mühimmat olarak gelecek taleplere Türkiye'nin cevap verecek durumda olduğunu anlatan Başbakan Erdoğan, buna yönelik olarak Etiyopya Savunma Bakanlığı ile Türk Savunma Sanayi Müsteşarlığı'nın yapacağı görüşmelerle bu ihtiyaçlara cevap verilebileceğini ifade etti. 
     Aynı soruyu yanıtlayan Etiyopya Başbakanı Zenawi ise bu yöndeki işbirliğinin güvenin göstergesi olduğunu ifade etti. Zenawi, ancak bunun ''Etiyopya'nın askeri gücünü artırma girişimi olarak görülmemesi gerektiğini, bölgedeki tansiyonu yükseltecek bir gayret olmadığını'' söyledi. 
     
     ERDOĞAN'I KABUL 
     Başbakan Erdoğan, Etiyopya Başbakanı Zenawi ile yaptığı ortak basın toplantısının ardından Etiyopya Cumhurbaşkanı Girma Wolde-Georgis tarafından kabul edildi. Etiyopya Milli Sarayı'nda gerçekleşen görüşme öncesinde basın mensuplarının görüntü almasına izin verildi. Öte yandan, iki ülke Maliye bakanları tarafından karşılıklı yatırımları artırmayı amaçlayan çifte vergilendirmeyi önleyen anlaşma da imzalandı. 
     
</TEXT>
</DOC>
