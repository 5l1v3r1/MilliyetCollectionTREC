<DOC>
<DOCNO> 344041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur14.html </URL>
<DATE> 2005/05/19/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Güneş altındaki otomobilden çıkamayan 2 kardeşten 1'i öldü 
</HEADLINE>
<TEXT>

     Fatih KARAÇALI- Bünyamin YIL ADANA, DHA 

ADANA’da kapılarının önüne parkeden kapısı açık otomobile binen 2 kardeş, kilitlenen kapıyı açamayınca içerde mahsur kaldı. Güneş altındaki otomobilde aşırı su kaybeden kardeşlerden 5 yaşındaki Güneş Tetik öldü, 3 yaşındaki Zehra Tetik koma halinde hastaneye kaldırıldı. İki kardeşin, gördükleri oyuncak köpeği almak için otomobile girdikleri sanılıyor. 
     Olay, Bahçelievler Mahallesi Süleyman Vahit Caddesi’nde bugün öğle saatlerinde meydana geldi. Hurdacılık yapan 35 yaşındaki Rauf Bozkurt, işyerine yakın olduğu için 01 FM 840 plakalı otomobilini Tetik ailesinin evinin önüne park etti ancak, kapılarını kilitlemeyi unuttu. 
     Bir süre sonra sokağa çıkan Güneş Tetik ile kardeşi Zehra Tetik, içinde oyuncak bir köpek olan otomobilin kapısının açık olduğunu farketti. Bunun üzerine otomobile binen iki kardeş, oyuncak köpeği alıp oynamaya başladı. 
     İki kardeş, binerken kapattıkları kapıyı açamayınca içerde mahsur kaldı. Tetik kardeşler, hava sıcaklığının 34 dereceye kadar yükseldiği kentte, güneşin altındaki otomobilde aşırı su kaybı ve havasızlıktan bayıldı. 
     Tenha sokakta kimsenin farketmediği iki kardeş, yaklaşık 2 saat sonra yemek yedirmek için kendilerini arayan anneleri Ayşe Tetik tarafından otomobilin içinde hareketsiz bulundu. 
     Çığlık atan annenin sesine koşan komşular Güneş ve Zehra Tetik'i Adana Devlet Hastanesi’ne götürdü. Ancak, Güneş Tetik acil serviste yapılan müdahaleye rağmen kurtarılamadı. Saatlerce güneş altında kaldığı için aşırı su kaybeden kardeşlerden Zehra Tetik de Çocuk Servisi’nde yoğun bakıma alındı. 
     Olayı duyan otomobil sahibi Rauf Bozkurt, İşyerime yakın olduğu için otomobili buraya park ediyordum. Her zaman bıraktığım bir yer. Otomobilin kapılarını da her zaman kilitlerdim. Bugün de kilitlediğimi sanıyordumö dedi. 
     Polis yetkilileri, yapılan incelemede, iki kardeşin oyuncak köpeği almak için otomobile bindiklerini, kapıyı açamayınca içerde mahsur kaldıklarını söyledi. 
     Otomobil sahibinin ifadesine başvurulurken olayla ilgili soruşturma sürüyor. 
     
</TEXT>
</DOC>
