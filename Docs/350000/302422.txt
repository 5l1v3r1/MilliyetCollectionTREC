<DOC>
<DOCNO> 302422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/soneko10.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yılın zam şampiyonu soğan oldu... 
</HEADLINE>
<TEXT>

     İstanbul'da 2003 yılında en yüksek fiyat artışı yüzde 167.0 ile soğanda gerçekleşti. 
     2002 yılı Aralık sonunda 461 bin 788 lira olan soğanın kilogram fiyatı yüzde 167.0 artışla 2003 yılı Aralık sonunda 1 milyon 232 bin 887 liraya ulaştı. Soğan, yüzde 59.3 ile 2003 yılı Aralık ayının en çok fiyatı artanları sıralamasında da birinci oldu. 
     İstanbul Ticaret Odası İTO , 1995 bazlı İstanbul Ücretliler Geçinme Endeksi'nde yer alan ve Aralık ayı ile 12 aylık dönemde İstanbul'da perakende fiyatları en fazla artan maddeleri açıkladı. 
     Geçen yıl fiyatı en çok artan ürün ve hizmetler sıralamasında yüzde 129.2 ile Hastane devlet hastanesi ameliyat ücreti ikinci, yüzde 73.4 ile kabak üçüncü oldu. 
     Buna göre, 2002 sonunda 156 milyon lira olan devlet hastanesi ameliyat apandisit ve sezeryan ücreti 2003 sonunda 357 milyon 500 bin liraya ve 948 bin 425 lira olan kabağın kilogram fiyatı da 1 milyon 644 bin 604 liraya çıktı. 
     Geçen yıl binek otomobil için Boğaz köprüsü geçiş ücreti yüzde 66.7, filtresiz sigaranın paket fiyatı yüzde 63.6 ve 1. Sınıf günlük hastane yatak ücreti de yüzde 60.0 oranında artış gösterdi. 
     
     ARALIK AYI 
     Geçen Aralık ayında en fazla fiyat artışı yüzde 59.3 ile soğanda görüldü. 
     Soğandaki artışı yüzde 55.6 ile salatalık, yüzde 35.2 ile yaş üzüm izledi. 
     Açıklamaya göre, geçen ay en yüksek artış, kilogram fiyatı 773 bin 776 liradan, 1 milyon 232 bin 887 liraya çıkan soğanda gerçekleşti. 
     İkinci sırada gelen salatalığın kilogram fiyatı 899 bin 348 liradan, 1 milyon 399 bin 116 liraya, üçüncü olan yaş üzümün kilosu 1 milyon 427 bin 849 liradan, 1 milyon 930 bin 374 liraya yükseldi. 
     Aralık ayında, taze fasulyenin kilogram fiyatı yüzde 23.6, kabağın kilogram fiyatı yüzde 22.8 ve biberin kilogram fiyatı da yüzde 22.3 oranında zam gördü. 
     
</TEXT>
</DOC>
