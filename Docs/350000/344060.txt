<DOC>
<DOCNO> 344060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur33.html </URL>
<DATE> 2005/05/19/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
"White spirit"in motorin diye satıldığı iddiası... 
</HEADLINE>
<TEXT>

     Konya’da, çeşitli yağlarla karıştırılan "white spirit" maddesinin mazot olarak satıldığı iddia edilen 2 akaryakıt istasyonuna düzenlenen operasyonda, 82 ton white spiritli karışım ele geçirildi. Olayla ilgili 6 kişi yakalandı. 
     Konya Emniyet Müdürlüğü’nden alınan bilgiye göre, bir ihbarı değerlendiren Kaçakçılık ve Organize Suçlarla Mücadele Şubesi ekipleri, ÖTV oranı akaryakıta göre oldukça düşük olan ve sadece belli sektörlerde kullanılmasına izin verilen "white spirit" adlı petrol ürününün, bitkisel yağla karıştırılarak motorin şeklinde piyasaya sunulduğunu belirledi. 
     Ilgın’da bir petrol istasyonunu takibe alan polis ekipleri, tankerle bu istasyona kaçak white spirit maddesi getirildiğini belirledi. 
     İstasyona düzenlenen operasyonda, motorin olarak satılmak üzere hazırlanmış yaklaşık 65 ton bitkisel yağ karıştırılmış white spirit ele geçirdi. 
     İstasyonun yazıhane bölümü ile üst kısmında ev olarak kullanılan yerde yapılan aramada ise 2 adet 7.65 milimetre çapında ruhsatsız tabanca, 2 adet şarjör ve 15 adet dolu fişek bulundu. 
     Petrol istasyonu sahibi V.İ. ve tanker şoförü S.A. ile istasyonda çalışan M.İ. ve H.P. gözaltına alındı. 
     Adliyeye sevk edilen 4 kişi, tutuksuz yargılanmak üzere serbest bırakıldı. 
     Kulu’da başka bir istasyona düzenlenen operasyonda da 17 ton inceltilmiş makine yağı karıştırılmış white spirit ele geçirildi. Bu karışımı motorin adı altında satmaya çalıştıkları iddia edilen 2 kişi gözaltına alındı. 
     Olayla ilgili soruşturma sürdürülüyor. 
     
</TEXT>
</DOC>
