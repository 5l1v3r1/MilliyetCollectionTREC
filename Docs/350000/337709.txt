<DOC>
<DOCNO> 337709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun33.html </URL>
<DATE> 2005/04/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Berlusconi'nin yeni hükümetine Senato'dan da güvenoyu 
</HEADLINE>
<TEXT>

     İtalya'da Silvio Berlusconi liderliğindeki merkez sağ koalisyonunun kurduğu yeni hükümet, Meclis'in ardından, Senato'dan da güvenoyu aldı. 
     Senato'da yapılan oylamada, hükümete 170 ''Evet'' oyu çıktı. ''Hayır'' diyenlerin sayısı ise 117'de kaldı. Böylece parlamentodan güvenoyu alan yeni Berlusconi hükümeti bugünden itibaren resmen göreve başlamış oldu. 
     Berlusconi, Senato'daki oylamadan önce yaptığı konuşmada, İtalya'da pek çok partinin bir araya gelmesiyle oluşturulan ittifaklar yerine, biri sağ, biri sol olmak üzere iki partili bir siyasal yaşamı görmek istediğini söyledi. 
     Silvio Berlusconi, politikayı bırakmadan önce bu düşünün gerçekleşmesini arzuladığını belirterek, şöyle konuştu 
     ''Siyasi kariyerimi, ülkede bir yanda ılımlıların, diğer yanda ise solun bulunduğu bir sistemin hüküm süreceği bir dönemle noktalamak isterim. İki tarafın birbiriyle daha iyi yarışabileceği bu tür bir sistem, ülkede refah, adalet ve özgürlüğün tesisi açısından da büyük önem taşımaktadır.'' Berlusconi, önümüzdeki genel seçimlere kadar merkez sağ koalisyonundaki partilerin tek bir partiye dönüşmesi umudunu dile getirerek, ''Ya tek parti olmayı başarırız ya da nispi temsil sistemine geri dönülmek suretiyle ülke yine eski dönemlerdeki gibi yıllarca istikrarsızlıkla uğraşmak zorunda kalır'' dedi. 
     Merkez sol muhalefeti ''sadece yıkıcı eleştiriler peşinde koşmak yerine, yapıcı eleştirilerle ülke yönetimine katkıda bulunmaya'' davet eden Berlusconi, anayasa reformunu hayata geçirmede kararlı olduklarını bildirdi, bu reformun ülke açısından bir tehlike olacağı iddialarını ise reddetti. 
     
     ÇİN MALLARINA KOTA UYGULAMA ÇAĞRISI 
     Başbakan Berlusconi, özellikle tekstil sektöründe İtalyan işletmelerini koruyabilmek amacıyla Çin'den yapılan ithalata kota uygulaması başlatmaya çalıştıklarını da hatırlattı. 
     AB nezdinde de bu konuda girişimleri olduğunu belirten Berlusconi, ''Çin mallarının Avrupa'yı işgali karşısında, önümüzdeki günlerde İtalya'nın telkinleri doğrultusunda Avrupa Komisyonu'nun tekstil sektöründe yirmi kategorinin korunması amacıyla kota uygulamasını başlatacağına inanıyorum'' dedi. 
     Çin mallarına kota uygulamasının İtalyan ekonomisi açısından büyük önem taşıdığına işaret eden Berlusconi, sözlerini şöyle sürdürdü 
     ''Avrupa'ya Çin'den yapılan ithalata sınırlama getirilmesi amacıyla mücadele başlattık. Bu mücadeleyi yakın bir zamanda, büyük olasılıkla önümüzdeki haftalarda zaferle sonuçlandıracağımızdan eminim. İtalya açısından temel öneme sahip tekstil sektörünün korunması açısından da bu mücadeleyi zaferle neticelendirmemiz gerekiyor.'' 
     
</TEXT>
</DOC>
