<DOC>
<DOCNO> 337798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy23.html </URL>
<DATE> 2005/04/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
9. Kalkınma Planı'na erteleme... 
</HEADLINE>
<TEXT>

     Avrupa Birliği'ne uyum çerçevesinde ''Dokuzuncu Kalkınma Planı''nın TBMM'ye sunulması bir yıl erteleniyor. 
     ''2006 Yılı Programının Hazırlanmasına İlişkin Yasa Tasarısı'' TBMM Genel Kurulu'nda kabul edildi. Yasa ile 9'uncu Kalkınma Planı'nın TBMM'ye sunulması bir yıl ertelenirken, 2006 Yılı Programı'nın, hükümet programı ve izlenen politikalar doğrultusunda hazırlanarak yürürlüğe girmesi konusunda da Bakanlar Kurulu'na yetki veriliyor. 
     Çalışma ve Sosyal Güvenlik Bakanı Murat Başesgioğlu, TBMM Genel Kurulu'nda yaptığı konuşmada, daha önce de 1978, 1984 ve 1995 yıllarında geçiş programı uygulandığını ifade etti. Başesgioğlu, erteleme kararının nedeninin muhalefetin iddia ettiği gibi ''Hazırlıksız ve beceriksizlik değil, Hükümet'in uzun vadeli öngörüsü'' olduğunu kaydetti. 1963 yılından bu yana devam eden planlı kalkınmanın Türk ekonomisine büyük katkılar sağladığını kaydeden Bakan Başesgioğlu, 17 Aralık sürecinden sonra kalkınma planlarının daha da önem kazandığını söyledi. 
     
</TEXT>
</DOC>
