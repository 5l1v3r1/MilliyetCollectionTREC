<DOC>
<DOCNO> 330145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy18.html </URL>
<DATE> 2005/04/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yargıtay Başkanı İçimizde laikliğe ve Bozkurt'a karşı olan kimse yok 
</HEADLINE>
<TEXT>

     Yargıtay Başkanı Osman Arslan, yargının, avukatı, hakimi ve savcısıyla bir bütün olduğunu belirterek, ''Bizim içimizde, laikliğe ve Mahmut Esat Bozkurt'a karşı olan kimse yoktur, olmamıştır, olmayacaktır'' dedi. 
     Türkiye Barolar Birliği'nce, Avukatlık Mesleği'nde 40-50. yılını dolduranlara plaketleri Sheraton Oteli'nde düzenlenen törenle verildi. 
     Törene, Osman Arslan, Yargıtay Birinci Başkanvekili Osman Şirin, Yargıtay Cumhuriyet Başsavcısı Nuri Ok, eski Yargıtay Cumhuriyet Başsavcısı Sabih Kanadoğlu, eski Anayasa Mahkemesi Başkanı Yekta Güngör Özden katıldı. 
     Türkiye Barolar Birliği Başkanı Özdemir Özok, törende yaptığı konuşmada, kısa süre önce Osman Şirin'in basına yansıyan açıklamalarında, ''Bozkurt döneminin kapandığı, değişen ve gelişen koşullara uygun olarak yeni bir dönemin açıldığı'' şeklindeki sözlerini anımsattı. 
     Çağdaş Türk yargı sisteminin kurucularından Mahmut Esat Bozkurt hakkında yapılan tespitleri, ''vefasızlık örneği'' olarak niteleyen Özok, şunları kaydetti 
     ''Kuşkusuz 1920'lerin hukuki norm ve değerlerinin aynı şekilde korunmasına gerek yoktur. Bizler bu konuda Büyük Atatürk'ün 'Benim manevi mirasım ilim ve akıldır' sözünü içtenlikle benimsemekteyiz. Bu sözlerle çatışan günümüz Türkiyesi'nde yaşananları gördükten sonra bunlara gelişim ve değişim demenin ilim ve akıl ile hiç bir ilişkisi yoktur. Bu bağlamda çağdaş Türkiye Cumhuriyeti'nin kuruluş felsefesini, varoluş mantığını unutmak, kendi varoluş nedenini reddetmek anlamına gelmektedir. 
     Anadolu devriminin anıt isimlerinden, laik hukukun mimarlarından ve çağdaş Türk yargısıyla özdeşleşen Mahmut Esat Bozkurt'un devrinin kapandığını iddia etmek, onun şahsında çağdaş ve laik Türk hukuk devrimini ve Cumhuriyet'in kazanımlarını inkar etmektir.'' Özok, konuşmasının ardından çeşitli barolara bağlı 150 avukata meslekte 40-50 yıl plaketlerini verdi. 
     
     ARSLAN VE ŞİRİN'DEN, ÖZOK'A YANIT 
     Törendeki avukatlardan birine plaketini veren Yargıtay Başkanı Arslan, yaptığı konuşmada, Türkiye'nin 1926 yılında yarı teokratik hukuk sisteminden, laik hukuk sistemine geçtiğini anımsattı. 
     Mahmut Esat Bozkurt'un, laik hukuka geçişin baş mimarı olduğunu kaydeden Arslan, şunları söyledi 
     ''Mahmut Esat Bozkurt'un kendisi bu ülkeye laik hukuku getirdi ve bizler onun getirdiği eğitim sistemiyle yetiştirildik, bu günlere geldik. 
     Gerek yargıda, gerekse Yargıtay'da Mahmut Esat Bozkurt'a karşı olan kişi yoktur. Bunu açık ve net olarak ifade etmek istiyorum. Yüce Atatürk'ün çizdiği çizgi devam edecektir. Yargı ve Yargıtay, avukatıyla, hakimiyle, savcısıyla bir bütündür. Bunları kimse birbirinden ayıramaz. Bizim içimizde laikliğe, Mahmut Esat Bozkurt'a karşı olan kimse yoktur, olmamıştır, olmayacaktır.'' Yargıtay Birinci Başkanvekili Osman Şirin de bir avukata plaketini verdikten sonra yaptığı konuşmada, Özdemir Özok'un, konuşmasının bir yerinde, kendisine ''eksik tanımlamayla atıfta bulunduğunu'' söyledi. 
     ''Mahmut Esat Bozkurt hepimizi yetiştiren, bugüne getiren, hepimizin onur kaynağı olan laik kimliğin sahibidir'' diyen Şirin, sözlerini şöyle sürdürdü 
     ''Söylediğim sözü aynen tekrarlıyorum. O söylemde bütünüyle ceza mevzuatının değiştiğine işaret etmek amacıyla 'Bir dönem sonlanıyor, yeni bir dönem başlıyor. Saygın hukukçu Mahmut Esat Bozkurt, 79 yıl bütün saygınlığıyla hükümranlığını sürdürdü. Büyük bir disiplin yarattı' sözü ve ardından gelen, 'Yüce Önder Atatürk, hiç bir zaman yargının bütçedeki payını yüzde 5'lerin altına düşürmedi. Sayın Bakan siz, yüzde 1'lere çıkaramadınız' sözleri o laik hukuka büyük bir saygıydı. Herhalde laik hukuka saygısızlık yapacak kişilerin en sonuncusu Osman Şirin olurdu.'' Şirin, ''Laik hukukun değerli avukatının, laik hukuku bundan sonra da savunması dileğiyle bu plaketi sunuyorum'' diyerek avukata plaketini verdi. 
     Törende, 40-50 yılını doldurarak plaket alan avukatlar arasında, CHP Genel Sekreteri Önder Sav, eski bakanlardan Ali Şevki Erek ve eski Türkiye Barolar Birliği Başkanı Atila Sav da yer aldı. 
     
</TEXT>
</DOC>
