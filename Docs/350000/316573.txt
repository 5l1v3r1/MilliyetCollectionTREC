<DOC>
<DOCNO> 316573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas16.html </URL>
<DATE> 2005/02/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Aşıktan pankartlı özür... 
</HEADLINE>
<TEXT>

     Yalova'da bir genç, sokağa astığı pankartla kız arkadaşından ''kalbini kırdığı için'' özür diledi. 
     Yalova Devlet Hastanesi yakınındaki Hürriyet Sokağa asılan, ''özür pankartı''nda kız arkadaşına hitaben üzerinde Türkçe ''Senimi benden alma'', İngilizce olarak da ''Kalbini kırdığım için çok üzgünüm. Lütfen bana dön'' yazısı ile kalp resimleri bulunuyordu. 
     Bu arada, pankart, ihbar üzerine sokağa giden Yalova Belediyesi Zabıta Müdürlüğü ekipleri tarafından asılı olduğu yerden indirilerek, götürüldü. 
     Zabıta Müdürlüğü yetkilileri, kent içinde belediyeden izin almadan pankart asmanın yasak olduğunu, bu nedenle pankartı topladıklarını belirterek, ''Pankartı asan kişinin kimliğini tespit edemedik. Kimliğinin tespit edilmesi halinde kendisine encümen kararı ile para cezası verilecek'' dediler. 
     Yalova Emniyet Müdürlüğü yetkilileri ise, yasa dışı olmayan, hakaret ve kişilik haklarına saldırı ifadeleri içermeyen pankartların asılmasının yasal açıdan suç teşkil etmediğini kaydettiler. 
     Pankartı asan kişi hakkında, ancak genç kız veya ailesinin şikayetçi olması durumunda soruşturma başlatılabileceğine işaret eden yetkililer, şu ana kadar kendilerine pankartla ilgili bir müracaat yapılmadığını ifade ettiler. 
     
</TEXT>
</DOC>
