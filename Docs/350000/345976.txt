<DOC>
<DOCNO> 345976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun13.html </URL>
<DATE> 2005/05/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Belçikalılar, AB Anayasası'na soğuk 
</HEADLINE>
<TEXT>

     Belçika’da yapılan bir kamuoyu yoklaması, Belçikalılar arasında AB Anayasası’na karşı olanların oranının anayasayı onaylamaktan yana olanlardan fazla olduğunu ortaya koydu. 
     Belçika, AB Anayasası’nı referanduma sunmadan, parlamentoda onaylama yöntemini tercih eden ülkeler arasında bulunuyor. 
     Kamuoyu yoklama kurumu IPSOS tarafından yapılan araştırmanın sonuçları, referandum yapılması halinde Belçikalıların sadece yüzde 40’ının oylamaya katılacağını gösteriyor. 
     Sonuçlar, Belçikalıların yüzde 37’sinin onaydan yana oy kullanacağına, yüzde 38’inin ise karşı çıkacağına işaret ediyor. 
     "Kararsızlar"ın oranı yüzde 25, "ilgisizler ve bilgisizler"in oranı da yüzde 60 olarak belirleniyor. 
     "AB’nin başkenti" olarak nitelendirilen Brüksel’de anayasaya "Evet" oyu vermekten yana görüş bildirenlerin oranı yüzde 36’yı geçmiyor. 
     Belçika’nın özellikle Flaman kesiminde anayasa karşıtlarının oranının yüksek olduğu gözlemleniyor. 
     
</TEXT>
</DOC>
