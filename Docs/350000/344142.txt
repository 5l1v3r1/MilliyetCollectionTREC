<DOC>
<DOCNO> 344142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo05.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da fes alarmı 
</HEADLINE>
<TEXT>


İstanbul'daki finalde taraftarlarının fes giymeyi planladığını öğrenen Liverpool Yönetimi ve İngiliz polisi bu durumun Türkiye'de geniş tepkiye yol açabileceği konusunda sert uyarı yaptı 


Şampiyonlar Ligi finalinde 25 Mayıs'ta Milan ile karşılaşacak Liverpool'da taraftarlara fes uyarısı yapıldı. Anfield Stadı'nda oynanan son maçlarda yüzlerce Liverpool taraftarının finale 'hazırlık' olarak fes takmaya başlaması üzerine İngiliz polisi devreye girdi. Polis, Kırmızı - Beyazlılar'ın fes giymelerinin Türkiye'de tepkilere yol açabileceğini söylerken, aynı uyarı Liverpool yöneticileri tarafından da tekrarlandı. 

The Times yazdı 
İngiliz The Times gazetesinde yer alan haberde, Atatürk'ün 1925'te yaptığı Şapka Devrimi'nin ardından fesin yasaklandığı hatırlatılarak, o tarihten bu yana Türkler'in fes giymediği belirtildi. Liverpool taraftarlarının Türkiye'de fes takmasının Türkler tarafından bir 'hakaret' gibi algılanacağını öne süren gazete, fes yasağını takip eden yıllarda, Atatürk'ün yaptığı devrime karşı çıkanlara karşı ciddi önlemler alındığını savundu. Haberde ayrıca "O günden bu yana Türkler fes konusunda ikiye bölünmüş durumda. Kimi çevreler bunu zararsız bir başlık olarak görürken, kimisi de fes takmanın Atatürk'e saygısızlık olacağını düşünüyor" yorumu yapıldı. 

Taksi ile geliyorlar 

Dört Liverpool taraftarı İstanbul'daki finale gelmek için ilginç bir yol izleyecek. 25 Mayıs'taki dev maç için bugün yola çıkacak 4 İngiliz'in taksi ile geleceği bildirildi. Peter Lynch, Simon Davies, Paul Grierson ve Martin Eastwood'un gidiş - dönüş 8 bin kilometreyi bulan yolculuğu, Dover kentinden Fransa'nın Clais şehrine yapılacak arabalı feribot seferi ile Manş Denizi'ni geçerek başlayacak. Fransa'dan İtalya'ya kadar taksiyle yola devam edecek olan grup, buradan yine bir feribotla Yunanistan'a geçip daha sonra İstanbul'a ulaşacak. Plakası 'kebap' kelimesini çağrıştıracak şekilde "K3 BAB" olarak değiştirilen araçla yapılacak seyahat nedeniyle grubun 8 bin sterlin tasarruf edeceği bildirildi. 


</TEXT>
</DOC>
