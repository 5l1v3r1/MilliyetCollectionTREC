<DOC>
<DOCNO> 336104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo04.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombardıman 
</HEADLINE>
<TEXT>


Trabzonspor'un hocası Şenol Güneş birçok konuda ses getirecek açıklamalarda bulundu 

ADNAN SUNGUR DHA 


Taraftara borcumuzu Şampiyonlar Ligi'ne katılmayı başararak ödemek istiyoruz 
Kulübümüz dışında gelişen bazı olaylara bakılırsa biz harbiden melek gibiymişiz 
Galatasaray maçında Selçuk Dereli düdük çalsaydı, finale kalan taraf biz olurduk 
Yattara bir yere gidemez. Yanlış yaparsa da futbol hayatı biter 

Trabzonspor Teknik Direktörü Şenol Güneş taraftarlara umut dolu mesajlar yollayıp, rakipler için sert açıklamalar yaptı. Tecrübeli hoca ilk olarak Galatasaray ile oynadıkları Türkiye Kupası maçına değindi. Güneş, "Rakipten aşağıya oynamadık. Mücadeleden memnunum, ancak daha güvenli oynamamız gerekiyor. Taraftarımızın beklentisine cevap verememenin boşluğu içindeyiz. Taraftarımıza olan borcumuzu Şampiyonlar Ligi'ne katılarak vermek istiyoruz. Ankaragücü maçında taraftarımız takımlarını bağırlarına bassınlar. 80 puan bizi Şampiyonlar Ligi hedefine ulaştırır" dedi. 

'Bizde olsa başımıza neler gelirdi ' 
Şenol Güneş, sahalarda yaşanan şiddet ve olumsuzluklarla ilgili bir soruya ise çarpıcı yanıtlar verdi. Bordo - Mavili çalıştırıcı, "Su mu kirli, balık mı hasta Su kirliyse yapacağımız birşey yok. Balık hastaysa, tedavisi yapılır. Su kirliyse tüm balıklar bundan nasibini alır. Türkiye'de güzellikleri hep sunalım dedik. Takım ve yönetim olarak örnek ve model olmak istedik. Biz asla tahrik olmayacağız. Bizim dışımızda gelişenlere bakarsak harbiden melekmişiz. İstanbul sahalarındaki gerginlikler burada yaşansa başımıza neler gelirdi Hakem Selçuk Dereli, Fenerbahçe'ye karşı Denizli'yi ezdirmedi. Bir gün önce Galatasaray maçımızı yönetseydi finale çıkardık" diye konuştu. 

'Ayrılmayı aklından çıkarsın' 
Tecrübeli hoca son haftalarda bekleneni veremeyen İbrahim Yattara'ya ise çok sert mesajlar yolladı. Fenerbahçe ve Galatasaray'ın transfer listesinde olduğu iddia edilen Gineli yıldızın form düşüklüğü yaşadığını kaydeden Güneş, "Yattara bizim oyuncumuz ve biz istemediğimiz zaman hiçbir futbolcu bir yere gidemez. Böyle konunun gündeme gelmesini ne oyuncu ne başka bir takım düşünsün. Böyle oyuncunun futbol hayatı biter ama kendisi bir yere gidemez. Böyle düşünen kulüp varsa bunu aklından çıkarsın. Biz bu oyuncularla devam edeceğiz ve yarışacağız" ifadesini kullandı. 

Primler ödendi 

Bordo - Mavili yönetim, ligdeki 2-0'lık Galatasaray galibiyeti için dün futbolculara toplam 180 bin YTL prim dağıttı. İdareciler hafta başında ise oyunculara 1 milyon 800 bin YTL'lik transfer taksiti ve maçbaşı ödemesi yapmıştı. Trabzonspor, Ankaragücü ile yarın evinde oynayacağı maçın hazırlıklarına devam etti. 

Kupaya bir adım kaldı 

Danimarka'daki Dünya Liselerarası Futbol Şampiyonası'nda dün Alman takımını 3-1 yenen Trabzon Lisesi finale yükseldi. Karşılaşmayı Ediz, Aziz ve Ali'nin golleriyle rahat kazanan temsilcimiz, finalde bugün İran ile kupa için kapışacak. Zorlu randevu Skaarberg Stadı'nda saat 13.30'da oynanacak. Temsilcimiz, aynı gruptan çıkan İran'a 17 Nisan'da 1-0 yenilmişti. 


</TEXT>
</DOC>
