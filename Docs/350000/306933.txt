<DOC>
<DOCNO> 306933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sondun14.html </URL>
<DATE> 2005/01/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bardakoğlu, hacı adaylarını ziyaret etti 
</HEADLINE>
<TEXT>

     Diyanet İşleri Başkanı Ali Bardakoğlu, hac farizası için geldikleri kutsal topraklarda hastalanan hacı adaylarını hastanede ziyaret etti. 
     Beraberindeki Diyanet İşleri Başkanlığı görevlileriyle birlikte Mekke'deki Türk Hastanesi'ne gelen Bardakoğlu, tedavileri devam eden hacı adaylarına şifa diledi, Başhekim Taner Gökçınar'dan bilgi aldı. 
     Türk hacı adaylarının yaş ortalamasının diğer ülkelerin hacı adaylarına göre yüksek olduğunu belirten Bardakoğlu, şunları söyledi 
     ''Kuran'da, hacca gücü yetenler gitsin buyuruluyor. Burada bir incelik var. Burada mali ve bedensel anlamda güçlü olmak gerektiği ifade ediliyor. Hac görevi çok zor ve maalesef bizim hacı adaylarımızın yaş ortalaması yüksek. Böyle olunca da bizim hacı adaylarımız daha çok sağlık sorunları yaşıyor. Diyanet İşleri Başkanlığı olarak Mekke ve Medine'de hacı adaylarına sağlık hizmeti vermek için, hastaneler kurduk. Hastanelerimizde, tüm ülkelerin hacı adaylarına özveriyle sağlık hizmeti veriyoruz.'' Bardakoğlu, hasta hacı adaylarını ambulanslarla Arafat'a taşıyarak hac görevini yerine getirmelerini sağlayacaklarını bildirdi. 
     Mekke Türk Hastanesi Başhekimi Dr. Taner Gökçınar da ziyaret sırasında, Diyanet İşleri Başkanlığı'nın hastane ve diğer sağlık kurumlarında toplam 106 bin hasta hacı adayına hizmet verildiğini açıkladı. 
     
     GAZETECİLERİN OTELİNE UĞRADI 
     Diyanet İşleri Başkanı Ali Bardakoğlu, hastaneden sonra, gazetecileri de kaldıkları otelde ziyaret etti. Bardakoğlu, ziyaret sırasında yaptığı açıklamada, Kurban Bayramı'nın Suudi Arabistan'da Türkiye ile birlikte 20 Ocak'ta kutlanmasından memnun olduğunu belirtti. 
     Türk hacı adaylarının okuma alışkanlığından yakınan Bardakoğlu, şöyle dedi 
     ''Bizim hacı adaylarımızın okuma alışkanlığı yok. Harem'de izleyin diğer ülkelerin hacıları kitap okuyor, bizim hacı adaylarımız sohbet ediyor. Her hacı adayımıza 3 kitap verdik ama maalesef okuyan yok. Hacı adaylarımızdan hac farizasıyla ilgili bu kitapları okumalarını istiyorum.'' Ali Bardakoğlu, Avrupa Birliği'ne AB üyelik sürecinde elde ettiği başarıların İslam ülkeleri nezrinde Türkiye'nin saygınlığını artırdığını, bu ülkelerin Türkiye'yi ilgiyle izlediklerini sözlerine ekledi. 
     
</TEXT>
</DOC>
