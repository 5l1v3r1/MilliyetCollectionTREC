<DOC>
<DOCNO> 337240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo02.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitmeyen tango 
</HEADLINE>
<TEXT>


Denizlispor Başkanı Zafer Katrancı, "Aziz Yıldırım, hocamızın canlı yayında konuşmasına engel olmuş, korumasına 'Vurun bu şerefsizi' diye talimat vermiştir" iddiasında bulundu. Teknik Direktör Giray Bulak, Futbol Federasyonu Başkanı Levent Bıçakcı ile Ersun Yanal'a birer mektup göndererek, Ümit Özat'ın Milli Takım'a çağrılmaması ve kaptanlığının alınmasını istedi. Tecrübeli teknik adam, "Şükrü Saracoğlu Stadı'nda bulunan eşime üç saat küfredildi" diye konuştu. Yeşil-Siyahlı kulüp, Fenerbahçe Başkanı ve kaptanını mahkemeye vermeyi kararlaştırdı 


Fenerbahçe - Denizlispor arasında oynanan kupa maçı sonrası iki kulüp arasındaki gerginlik bir türlü son bulmuyor. Denizlispor Kulübü Başkanı Zafer Katrancı dün yaptığı açıklamada ilginç iddialarda bulundu. 
Katrancı, Teknik Direktör Giray Bulak ile birlikte düzenlediği basın toplantısında, Ümit Özat ile olan diyaloğu nedeniyle eleştirilen hocasına sahip çıktı, "Fenerbahçe taraftarları, maç boyunca Denizlispor ve hocamıza küfür etmiştir. Şeref tribününde bulunan Fenerbahçe yöneticileri, Denizlispor Yönetim Kurulu ve eşlerine ahlaka va adaba aykırı hareketlerde bulunmuşlardır. Ümit Özat, oyundan atılmasına rağmen oyun alanını terk etmemiş, Bulak'a küfretmiştir. Daum ise Denizlispor yedek kulübesine kadar gelerek Bulak'a omuz vurmuş ve küfretmiştir. Hocamız, Kanal D'nin yayın odasında röportaj yaparken Fenerbahçe Başkanı Yıldırım, TV görevlisine 'Atın bu şerefsizi, konuşturmayın' diyerek hakaret etmiştir. Kanal D görevlisinin 'Öyle şey olur mu' demesi üzerine, korumasına 'Vurun bu şerefsizi' diye talimat vermiştir" dedi. 
Giray Bulak da "Korkak davranmadan, nasıl davranmam gerekiyorsa öyle davrandım. Yarın, 'ben büyük takımlardan birini çalıştırabilirim' gibi bir düşünce içine girip, kulübüme ihanet etmedim" diye konuştu. 
Futbol Federasyonu Başkanı Levent Bıçakcı'ya hitaben bir mektup yazdığını, bunu Milli Takımlar Teknik Direktörü Ersun Yanal'a da gönderdiğini açıklayan Bulak, sözlerini şöyle tamamladı 
"Adı geçen futbolcunun Ümit Özat Türk Milli Takımı'na çağrılmamasını, kaptanlığının elinden alınmasını istedim. Şükrü Saracoğlu Stadı'nda benim eşim de vardı. 3 saat boyunca ona küfredildi." 
Bulak, benzer bir mektubu Aziz Yıldırım'a yazmayı düşündüğünü de kaydetti. 
Başkan Zafer Katrancı, kulüp avukatının da yer aldığı toplantıda Fenerbahçe Başkanı Aziz Yıldırım ve Kaptan Ümit Özat'ı mahkemeye verme kararı aldıklarını açıkladı. Yönetim, küfür ve hakaretlere karşı manevi tazminat ve ceza davaları açacak. 

Ve Yıldırım cevap 

Fenerbahçe Başkanı kendisine yönelik iddialara, "Canlı yayında Giray hocaya 'Sen git açıklamanı yap" dediğimi herkes gördü. Bu tür suçlamalar reyting sağlama çabasından başka bir şey değil" dedi 

Denizlispor Başkanı Zafer Katrancı'nın açıklamalarına, Fenerbahçe Başkanı Aziz Yıldırım sert yanıt verdi. Yıldırım, "Hangi Kanal D görevlisinin yanında böyle bir konuşma geçmişse açıklasınlar. Giray hocaya ne dediğimi yayın sırasında herkes duydu. 'Sen git açıklamanı yap' deyip yanaklarını okşadım, sonra da etrafı boşaltmaları için güvenliğe talimat verdim" diye konuştu. 
Katrancı'ya da yüklenen Sarı - Lacivertli kulübün başkanı, "Bütün olan biten canlı yayında böylesine net bir şekilde görülürken bu tip açıklama yapmanın tek amacı Aziz Yıldırım üzerinden reyting yapma çabasından başka bir şey değildir. Bu tip yalan suçlamalar hiç yakışık almıyor" ifadelerini kullandı. 

'Başkanın emrindeyiz' 

Fenerbahçe 2000 Derneği Olağan Genel Kurulu pazar günü yapıldı. Başkanlığa seçilen Ali Aytemir, "Başkan Aziz Yıldırım'ın arkasındayız. Ona destek veriyoruz. Düşüncemiz amatör şubelerden Fenerbahçe'ye destek sağlamak. Biz muhalefetiz ama Fenerbahçe Kulübü'nün başarısı için desteğimizi sürdüreceğiz. Muhalefet yapmayacağız. Başkanımızın emrindeyiz" dedi. 

Servet tehlikesi 

YUSUF KOBAL 

Bu sezon savunmanın vazgeçilmez ismi olan Servet Çetin, sakatlığı nedeniyle Almanya'ya çare aramaya giderken, bu oyuncunun bir türlü iyileşememesi endişe yarattı. Uzun süredir Samandıra Tesisleri'nde tedavisini sürdüren ancak oynaması gecikince apar topar Köln'deki sağlık merkezine gönderilen genç oyuncunun buradan getireceği rapor durumunu ortaya koyacak. Servet'in sezonu kapatma tehlikesi ile karşı karşıya kalabileceği belirtildi. Bu arada Fenerbahçe, Trabzonspor maçının hazırlıklarını bugün çift antrenmanla sürdürecek. 

'Daum'a engel oluruz' 

Schalke Kulübü Başkanı Rehberg, "Uyuşturucu kullanmış bir kişiyi Alman Milli Takımı'nın başına asla getirmeyiz" diye konuştu 

Alman Schalke 04 Kulübü Başkanı Gerhard Rehberg, Fenerbahçe Teknik Direktörü Christoph Daum'a sert eleştirilerde bulundu. 
Büyükçekmece Belediyesi Başkanı Dr. Hasan Akgün'ü ziyareti sırasında açıklamalarda bulunan Rehberg, "Daum iyi bir antrenör ama Alman Milli Takımı'nın kapıları kendisine kapalı. Uyuşturucu kullanması artık geride kaldı. Kendisine kulüplerde şans verilmesi lazım. Bunun yanı sıra milli takımda çalışamaz. Çünkü bizim bütün kampanyamız uyuşturucuya karşı ve uyuşturucu kullanmış bir kişiyi milli takıma teknik direktör yapamayız" ifadesini kullandı. 
Galatasaray taraftarı olduğunu söyleyen Schalke başkanı, "Hamit Altıntop satılık değil. Kendisini Alman vatandaşı yapmak için çok uğraştık, kabul etmedi. Türkiye'de oynayacak olursa bu takım Galatasaray olur" dedi. 

Ümit'e 4 maç, Daum'a 15 gün 

PFDK, Denizlispor kupa maçında oyundan atılan Fenerbahçeli Ümit Özat'a 4 maç oynamama, Giray Bulak ile tartışan Teknik Direktör Christoph Daum'a da 15 gün hak mahrumiyeti cezası kesti. Asbaşkan Mahmut Uslu, "Yanlış şeyler oluyor. Tahkim Kurulu'na başvuracağız" dedi. 
Fenerbahçe derbisinde sportmenliğe aykırı eylemleri gerekçesiyle Beşiktaş'ın kalecisi Oscar Cordoba'ya da 1 maç oynamama cezası verildi. Ayrıca derbide taraftarlarının kötü ve çirkin tezahüratları ve meydana gelen saha olayları nedeniyle Fenerbahçe 11 bin, Beşiktaş da 10 bin YTL para cezası ödeyecek. 
Sebatspor-Kayseri maçında tartışan iki takımın hocası Güvenç Kurtar ile Hikmet Karaman'a 15'er gün hak mahrumiyeti cezası çıktı. Trabzon maçındaki olaylar nedeniyle ise Diyarbakır'a 70 bin YTL'lik ağır bir para cezası kesildi. Gaziantepli Sedat Ağçay'a 2 maç oynamama cezası verildi. Disiplin Kurulu 2. ve 3. liglerde de Mersin İ.Y., Siirt, Araklı, Muş ve Aliağa Belediyespor'a seyircisiz oynama cezası verirken, Bitlis Özgüzelderespor'un sahasını bir maçlığına kapattı. 

Olimpik barış 


Fenerbahçe ile Galatasaray arasında son günlerde yaşanan demeç gerginliği nedeniyle Futbol Federasyonu harekete geçti. 
İki kulüp başkanının buluşması gerektiğini düşünen Gaziantepspor Başkanı Celal Doğan, "Benim söylememle olmaz" diyerek, İstanbul Valisi Muammer Güler'i devreye soktu. Doğan, Güler'den "Bu zirve mutlaka olmalı" ricasında bulunurken, "İstanbul'da kabul etmezlerse, Gaziantep'e davet ederim" önerisini de getirdi. 
Vali Muammer Güler, Futbol Federasyonu Başkanı Levent Bıçakcı ile temasa geçince, Aziz Yıldırım-Özhan Canaydın buluşmasına karar verildi. İki başkan, Türkiye Kupası finalinin de konuşulacağı, Atatürk Olimpiyat Stadı'nda yarın bir araya gelecekler. 

'Halkın malı' 

Fenerbahçe Başkanı Aziz Yıldırım, Seyrantepe araziyle ilgili çarpıcı açıklamalar yaptı. 
Yıldırım, bugüne kadar ağzından Seyrantepe'yi alacağına ilişkin bir cümle çıkmadığını belirtti ve şöyle devam etti "Benim söylediğim şu Galatasaray'a spor tesisi yapmak için ne kadar arazi lazımsa verilsin. Onlar da oraya stadlarını inşa etsinler. 30 dönümse 30, 50 dönümse 50... Ama iş başka yere gidiyor. Akmerkez gibi ticaret merkezleri, 4000 konut... Büyük rant işi. Bizim karşı olduğumuz bu. Yoksa Galatasaray'ın, stadını yapmasına karşı değiliz. Geri kalan arazi için isteyen ihaleye girebilmeli. O arazi devletin, dolayısıyla halkın malı. Bu nedenle de herkesin hakkı var." 


</TEXT>
</DOC>
