<DOC>
<DOCNO> 339257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy31.html </URL>
<DATE> 2005/05/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
''Uluslararası kuruluşlar 'genel sağlık sigortasını kısıtlayın' diyor'' 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, "Uluslararası kuruluşlar, genel sağlık sigortasında çok cömert bir programınız var, bunu kısıtlamanız lazım diye bizi tenkit ediyorlar" dedi. 
     Başesgioğlu, Türkiye Kamu-Sen’in Türk Diyanet Vakfı Kocatepe Camii Kongre Salonu’nda düzenlediği "Sosyal Güvenlik Reformu Hayatımızı Nasıl Etkileyecek " konulu sempozyumun açılışında yaptığı konuşmada, "sosyal güvenlik reformu" gibi geleceği yönelik bir düzenlemenin, ciddi tartışma gerektirdiğini söyledi. 
     Sosyal güvenlikte bugün yapılacak bir düzenlemenin sonuçlarının 20-25 yıl sonra ortaya çıkmaya başlayacağına dikkati çeken Başesgioğlu, düzenleme yaparken nesiller arasında yük dağılımı gözetilmesinin çok önemli olduğunu kaydetti. 
     Amaçlarının, ortaya sürdürülebilir, ülkenin gerçeklerine uygun bir reform tasarısı çıkarmak olduğunu anlatan Başesgioğlu, "3-5 gün sonra kimsenin nedamet duymayacağı bir düzenleme yapmak istiyoruz" dedi. 
     Başesgioğlu, reform ihtiyacının gerekçelerini dile getirirken, 2003 yılında sosyal güvenliğe 50 katrilyon liralık kaynak ayrıldığını, böyle bir sistemin kayıp ve kaçaklarının yüzde 10’unun önlenmesinin bile çok önemli olduğu ifade etti. 
     
     "TEK NEDEN AÇIK DEĞİL" 

     Reformun tek nedeninin sosyal güvenlik kurumlarının açığı olmadığını vurgulayan Başesgioğlu, sosyal devletin başka alanlara olduğu gibi sosyal güvenlik sistemine de katkıda bulunması gerektiğini söyledi. Sosyal güvenlik kurumlarının açıklarının "kara delik" olarak gösterilip, hazineden buraya aktarılan kaynaklara "heba edilmiş, boşa gitmiş, çarçur edilmiş" olarak bakılması anlayışına itirazları olduğunu belirten Başesgioğlu, bu anlayışa tepki olarak devletinde sisteme adı konulmuş bir katkı yapacağını bildirdi. 
     Başesgioğlu, şöyle konuştu 
     "Öyle sadaka kabilinden para verip bu sistemi örselemek, bu sistemden yararlananları incitmek yok. Onun için emeklilik sigortalarına tarafların yanında devletin de yüzde 5 katkı vermesini sistemin içine koyacağız. Yüzde 5 az olabilir ama zaman artırılabilir. 
     Önemli olan bakış açısının değişmesi." Bakan Başesgioğlu, kapsam dışında kalan kişilerin sosyal güvenlik sisteminden yararlanmasının ahlaki olmayan yolları ve istismarları gündeme getirdiğine işaret ederek, "Öyle ki 70 milyon nüfusa karşılık 81 milyon kişi sistemde gözüküyor" dedi. 
     
     GENEL SAĞLIK SİGORTASI 

     Bütün vatandaşlar ile uzun süredir ülkede yaşayan yabancıların genel sağlık sigortası kapsamına alınacaklarını bildiren Başesgioğlu, ödeme gücü olmayanların katkı paylarının devlet tarafından ödeneceğini ifade etti. 
     Sigortalıların halen ilaç, tıbbi malzeme temininde katkı payı verdiklerini anımsatan Başesgioğlu, genel sağlık sigortası ile bu katkıların esnetildiğini, gerektiğinde bakanlığın ya da ilgili kurumun bu oranları sıfırlayabileceğini anlattı. 
     Genel sağlık sigortasının alternatif tıp, estetik amaçlı cerrahi müdahale ve tüp bebek uygulaması dışındaki tüm sağlık hizmetlerini kapsadığına dikkati çeken Başesgioğlu, "Uluslararası kuruluşlar ’çok cömert bir programınız var, bunu kısıtlamanız lazım’ diye bizi tenkit ediyorlar" dedi. 
     Bakan Başesgioğlu, emeklilik konusunda yasal düzenlemelere de değinirken, halen çalışanların emeklilik yaşı ve günü itibariyle endişeye kapılmalarına gerek olmadığı söyledi. 
     Yapılacak düzenlemenin emeklilik maaşlarını düşürmeyeceğini vurgulayan Başesgioğlu, yaygınlaşmasını istedikleri bireysel emeklilik imkanıyla, çalışanların emeklilik döneminde ikinci bir gelire kavuşabileceklerini belirtti. 
     
     AKYILDIZ’IN KONUŞMASI 

     Türkiye Kamu-Sen Genel Başkanı Bircan Akyıldız da mevcut sosyal güvenlik sisteminin daha verimli hale getirilmesinin zorunluluk halini aldığını söyledi. 
     Devletin bu alana yaptığı katkının yalnızca açıkların kapatılması şeklinde olmasını eleştiren Akyıldız, yapılmak istenen "reformun" tüm sıkıntıların faturasını mevcut sisteme ve iştirakçilere kestiğini dile getirdi. 
     "Reformu" finanse edecek kaynağın şu anda bütçede bulunmadığını savunan Akyıldız, yapılacak düzenlemenin hakları geriletmeyecek tedbirlerden oluşması gerektiğini vurgularken, mevcut "sosyal güvenlik reformu"nun tüm hakları geriletip, yükümlülükleri artırdığını savundu. 
     "Kamu Personel Rejimi Yasa Tasarısı’nı artık görmek ve tartışmak istiyoruz" diyen Akyıldız, kamu çalışanlarının bu konuda ciddi beklenti içerisinde bulunduklarını kaydetti. 
     
</TEXT>
</DOC>
