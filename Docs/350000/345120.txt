<DOC>
<DOCNO> 345120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur10.html </URL>
<DATE> 2005/05/23/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Unutkanlık yaşamına mal oldu 
</HEADLINE>
<TEXT>

     İsmail AKDUMAN DHA 

      SAMSUN’un Tekkeköy İlçesi'nde oturan 34 yaşındaki Hayrettin Bilgin, anahtarını unuttuğu 3'üncü kattaki evinin balkonuna, inşaat halindeki 4'üncü kattan inmek isterken, beline bağladığı halat koptu. Beton zemine çakılan Hayrettin Bilgin kaldırıldığı hastanede yaşamını yitirdi. 
     Olay, dün akşam saat 19.00 sıralarında Kutlukent Beldesi'nde meydana geldi. Çalıştığı kaportacıdan evine dönen Hayrettin Bilgin, anahtarı dükkanda unuttuğunu farketti. Evdede kimseyi bulamayan Hayrettin Bilgin, anahtarı almak için dükkana geri dönmeye üşendi. 
     3'üncü katta oturan Hayrettin Bilgin, inşaat halindeki 4'üncü kata çıkarak beline bir halat bağlayıp, evinin balkonuna inmeye çalıştı. Bu sırada halat kopunca, Bilgin beton zemine çakıldı. Ağır yaralanan Bilgin, çevreden yetişenler tarafından kaldırıldığı Samsun Devlet Hastanesi'nde yaşamını yitirdi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
