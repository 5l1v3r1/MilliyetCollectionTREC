<DOC>
<DOCNO> 319338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo40.html </URL>
<DATE> 2005/02/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Beşiktaş, stadın güvenliğini sağlayan firmayla sözleşmesini feshetti 
</HEADLINE>
<TEXT>

     Beşiktaş Kulübü, Sakaryaspor maçının son dakikalarında çıkan olayların ardından, BJK İnönü Stadı'nın güvenliğini sağlayan özel firmanın sözleşmesini feshetti. 
     Beşiktaş Kulübü Genel Sekreteri Kenan Öner, Akaretler'deki kulüp binasında basın mensuplarına yaptığı açıklamada, dünkü maçta yaşanan istenmeyen olaylar nedeniyle üzgün olduklarını belirterek, ''Gerginlik, penaltı atışının tekrarıyla başladı. Maalesef her türlü hassasiyet bizi buluyor. Diğer maçlarda penaltı atışı sırasında ceza alanına birçok futbolcu girerken bir şey olmuyor. Ama bizim maçta nedense en ufak ihlal bile değerlendiriliyor. İkinci penaltıda da herkesce ne yaptığı bilinen bir futbolcunun, arkadaki taraftarlarımızla diyaloğu olmuş. Sonuçta bu üzücü olay yaşanmış. Anlaştığımız güvenlik firmasına ihtarnameyi çektik ve sözleşmeyi feshettik'' diye konuştu. 
     Çıkan olaylar sonucu sahalarının kapatılabileceğinin ifade edilmesi üzerine Öner, ''Talihsiz bir olaydı. Bu konuda bir şey söylemek istemiyorum'' derken, siyah-beyazlı taraftarlara da ''Sağduyulu ve itidalli olmalarını rica ediyoruz. Lütfen sakin olsunlar. Yoksa çıkabilecek en küçük olaydan kulübümüz zarar görüyor. Bundan sonra çok daha sakin olmalarını istiyoruz, onlara güveniyoruz'' diyerek mesaj gönderdi. 
     Öner, Norveçli futbolcu Carew'in tedbirli olarak PFDK'ya sevk edildiğinin belirtilmesi üzerine ''Carew konusunda şimdilik bir yorum yapmak istemiyoruz. Olay çok taze. Yönetim olarak durumu değerlendirdikten sonra bu konuda bir açıklama yaparız'' dedi. 
     Bu arada, kulübün resmi internet sitesinden yapılan açıklamada da BJK İnönü Stadı'nda yaşanması istenmeyen görüntülerin, anlaşmalı güvenlik şirketinin görevlilerinin kabul edilemeyecek davranışları neticesi yaşandığı vurgulanarak, şirketle sözleşmenin feshedilmesi kararının alındığı duyuruldu. 
     Açıklamada, ''Bu tür arzu edilmeyen, içimize sindiremeyeceğimiz olaylardan büyük üzüntü duyduğumuzu belirtirken, olay sırasında burnu kırılan Sakaryasporlu futbolcu Serdar Kurt'a acil şifalar diliyoruz'' denildi. 
     
</TEXT>
</DOC>
