<DOC>
<DOCNO> 329009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo21.html </URL>
<DATE> 2005/03/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beşiktaş'tan Aziz Yıldırım'a yanıt Söylemi haddini aşıyor 
</HEADLINE>
<TEXT>

     Beşiktaş Kulübü, Fenerbahçe Kulübü Başkanı Aziz Yıldırım'ın dün kulübün resmi internet sitesinde Beşiktaş ile ilgili yaptığı açıklamalara yanıt verdi. 
     Siyah-beyazlı kulüpten yapılan açıklamada, Fenerbahçe ile Beşiktaş basketbol takımları arasında Abdi İpekçi Spor Salonu'nda yapılan FIBA Avrupa Ligi çeyrek final serisi 3. maçında yaşanan olaylara dikkat çekilerek, şu görüşlere yer verildi 
     ''Uluslararası nitelikteki sportif bir müsabakada Abdi İpekçi Spor Salonu'nda yaşananları sporla, sportmenlikle bağdaştırmanın mümkünü yoktur. Şiddetin önüne topyekün geçilmesi gereken şu günlerde Sayın Aziz Yıldırım 30 Mart 2005 günü yaptığı bu talihsiz açıklama ile maalesef tam aksine şiddete prim tanıyan bir üslup içerisinde olmuştur. 
     Beşiktaş Jimnastik Kulübü olarak başlattığımız 'Küfüre Hayır' kampanyasının sonuna kadar arkasındayız. 102 yıllık bir camianın taraftarlarına 'Küfür onların devamlı yöntemidir' ve 'kendi başkanlarına bile küfür etmek sureti ile istifa ettirmişlerdir' söylemi talihsiz ve haddini aşan bir ifadedir. Beşiktaş Jimnastik Kulübü'nün tüm başkanları bu kutsal göreve onuru ile gelmiş ve onuru ile gitmişlerdir. Sporun içinde olmaması gereken küfür ve şiddet ne acıdır ki Türk sporunun kanayan en büyük yaralarından biridir. Bunu amaç dışı polemiklerle Beşiktaş taraftarına mal etmek sayın Aziz Yıldırım'ın haddine değildir. 
     Sayın Yıldırım unutmamalıdır ki Rüştü Reçber'in kendi tesislerinde ve kendi başkanlık döneminde maruz kaldığı şiddet ve küfürler Beşiktaş taraftarları tarafından gerçekleştirilmemiştir Fenerbahçe teknik direktörü olduğu dönemde Mustafa Denizli'yi havaalanında küfürle taciz edenler ve görev bıraktıranlar da herhalde Beşiktaş taraftarları değildi Ali Sami Yen Stadı'nda Galatasaray-Fenerbahçe maçında üstelik de şeref tribününde Fatih Altaylı'ya saldıran, küfür edenler de tarafınızca bilinen belli kişilerdir 
     Her derbi yenilgisi sonrası gündemi değiştirme yöntemini seçen sayın Aziz Yıldırım, şimdi de taktik değiştirmiş olmalı ki derbi öncesi ortamı germeye ve saha içindeki mücadeleyi saha dışına taşımaya çalışmaktadır. Sayın Aziz Yıldırım da çok iyi bilmektedir ki Kadıköy'e gelecek 2 bin Beşiktaş taraftarı her şeye bedel olacaktır. Sayın Yıldırım bu nedenledir ki gerçekleri saptırarak Beşiktaş taraftarını Kadıköy'e getirmemenin hesaplarını yapmaktadır. 
     Sayın Aziz Yıldırım'ı, spordaki bu şiddet ortamını ortadan kaldırma çabalarına gerçek anlamda destek vermeye ve daha sakin olmaya davet ediyoruz.'' 
     
</TEXT>
</DOC>
