<DOC>
<DOCNO> 308587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/yaksoy.html </URL>
<DATE> 2005/01/23/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Kendine güvenmek 
</HEADLINE>
<TEXT>



Futbolda yeni sezon başlıyor. İster milli, ister Süper Lig oyuncusu olsun sahada koşturan futbolcuların maçlardan sonra kendi haklarında spor yazarlarının kritiklerini okuduklarında ruhsal davranışları nasıl olur acaba Psikolojik açıdan esasında ortaya çıkan davranış kriteri sporcunun kendine güveninin derecesi ile değerlendirilmelidir. Zira kendine güvenen sporcu, hakkındaki kritikleri iç aleminde değerlendirip, menfi reaksiyon göstermeyen bir kişiliğe sahiptir. Böyle bir sporcu, kritiği iyi ve kötü yönleriyle değerlendirip yanlışlarını düzeltmeye çalışacaktır. Medya ile polemiğe girmeyecektir. 
Spor yazarı, bilhassa futbol yazarı, daima, isterseniz buna maalesef de diyebilirsiniz, futbolcunun değil, taraftarın sözcüsüdür. Ve oyuna taraftarın gözü ile bakmaktadır. Zira spor yazısı taraftar için yazılmaktadır. Spor yazarı ne kadar bitaraf olsa da, taraftarın sözcüsüdür. Sahadaki en küçük zaafı o görüp teknik ve psikolojik açıdan okuyucusuna aktarmak zorundadır. Maalesef ülkemizde futbol oyuncusu kendi hakkındaki her tenkidi muhakkak cevaplandırmak istemekte ve anlaşılmaz biçimde alınganlık göstermektedir. Bu da kendi aleyhine olmaktadır. Kritiğe tahammül etmek her toplumsal sahada olduğu gibi sporda da bir eğitim üstünlüğüdür. 


</TEXT>
</DOC>
