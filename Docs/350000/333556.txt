<DOC>
<DOCNO> 333556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo16.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıdaki tehlike 
</HEADLINE>
<TEXT>


Şampiyonlar Ligi'nde bu hafta oynanan çeyrek final maçlarında çıkan olaylar 25 Mayıs tarihindeki final öncesi güvenlik endişelerini artırdı. İstanbul'a gelecek takımlarından birinin kesin İngiliz olması da sıkıntıları çoğaltıyor 


Türkiye tarihinde ilk kez dev bir futbol organizasyonuna ev sahipliği yapacak. 25 Mayıs'ta İstanbul Atatürk Olimpiyat Stadı'nda oynanacak Şampiyonlar Ligi finalinde tüm dünyanın gözü üzerimizde olacak. Final öncesi statla ilgili birçok problem gündeme gelirken, şimdi de gizli bir tehlike baş gösterdi. Özellikle bu hafta arası yapılan çeyrek final rövanş maçlarında yaşanan şiddet olayları 25 Mayıs öncesi güvenlik önlemlerini gündeme getirdi. 
Yarı finalde Liverpool ile Chelsea'nin eşleşmesi İstanbul'da bir İngiliz takımın olacağı anlamına geliyor. İngiltere ve Türkiye arasında geçmişte futbol maçlarında yaşanan sıkıntılar yeni olayları körükleyebilir. 

Riskli final 
Otoritelerin öngörüsü Milan- Chelsea finali... Ancak bir İngiliz ile bir İtalyan takımının özellikle de tarafsız bir ülkede karşı karşıya gelmesi büyük problemler doğurabilir. Juventus-Liverpool maçında olay çıkacağının bilinmesine ve her türlü tedbirin alınmasına rağmen Della Alpi'de ve maçtan önce Torino'da meydana gelen olaylar böyle bir final öncesi İstanbul'da sadece stat çevresinde değil, şehirde de olay ihtimalinin bir kat daha yükselmesi anlamına geliyor. Henüz finale bir aydan fazla bir süre var ama şu bir gerçek ki, İstanbul'u çok riskli bir final bekliyor. 

Inter'in kader günü 

UEFA, devler liginde Milano derbisinde çıkan olaylarla ilgili kararını bugün verecek. Milan'ın hükmen galip sayılacağı kesin ancak Inter'e verilecek ceza merak konusu. UEFA Basın Sözcüsü William Gallard "Disiplin Komitesi, en ağır cezayı vermeye yetkili. Kararımız herkese örnek olmalı ve bu tür olayların bir daha yaşanmamasını sağlamalı" diyerek Mavi-Siyahlılar'ın Avrupa kupalarından men bile edilebileceğinin sinyalini verdi. 

PSV Eindhoven'da 88 ruhu 

Teknik Direktör Guus Hiddink ile 1988'de yaşadığı Avrupa Şampiyonluğu başarısına yeniden ulaşmak isteyen Hollanda ekibi, devler liginde yarı finale yükselmenin sevincini yaşıyor 

PSV Eindhoven yeniden tarih yazmak amacında... Gruptan çıkmasına bile fazla şans verilmeyen Kırmızı - Beyazlılar, Şampiyonlar Ligi'nde yarı finale kadar yükselerek, herkesi şaşırttı. 2. turda son finalist Monaco'yu saf dışı bırakan Hollanda temsilcisi, çeyrek finalde de Olympique Lyon'u eledi. 
Teknik Direktör Guus Hiddink ile 1988 yılında Şampiyonlar Kulüpler Kupası'nı kazanan PSV Eindhoven, deneyimli çalıştırıcının yönetiminde bir kez daha aynı başarıya ulaşmanın hesaplarını yapıyor. 
Yarı finalde Milan ile karşılaşacak olan PSV'de Hiddink de güçlü bir rakiple oynayacaklarının bilincinde. Ancak tecrübeli teknik adam, "Bunu bir kez yaptık. Bir defa daha neden olmasın. Ben takımıma güveniyorum. Bu noktaya gelene kadar da çok önemli takımları eledik. Amacımız Milan'ı da geçip, İstanbul'daki finale kalmak" diye konuştu. 

Parma yarı finalde 

UEFA Kupası çeyrek final rövanş maçında Parma, evinde ağırladığı Avusturya Vienna ile 0 - 0 berabere kalarak, deplasmandaki 1 - 1'lik skorun avantajıyla ismini yarı finale yazdırdı. Ekonomik açıdan çok kötü günler geçiren ve İtalya'da kümede kalma uğraşı veren Parma, ilk tur maçlarında Beşiktaş'la aynı grupta yer almıştı. Diğer karşılaşmalarda alınan sonuçlar ve tur atlayan takımlar şunlar Alkmaar - Villarreal 1-1 2-1 , Auxerre - CSKA Moskova 2-0 0-4 , Sporting Lizbon - Newcastle Utd. 3-1 0-1 . 

Buffon'dan acı itiraf 

Juventus'un file bekçisi Gianluigi Buffon, Liverpool'u elemeyi hak etmediklerini söyledi. Dünyanın en pahalı kalecisi unvanını elinde bulunduran tecrübeli file bekçisi "Maça iyi başladık. Hatta bir ara başarabileceğimizi bile düşündüm ama iyi oyunumuz kısa sürdü. Anfield'daki ilk karşılaşmada daha iyi futbol oynamıştık. Kazanmayı hak etmedik" ifadesini kullandı. 

Porto'ya iki transfer 

Geçen yıl yaşadığı Şampiyonlar Ligi şampiyonluğundan sonra hayal kırıklığıyla dolu bir sezon geçiren Porto güçlü bir kadro kurmak için transfer çalışmalarına hız verdi. Portekiz'in O'Jogo Gazetesi, Mavi - Beyazlı ekibin iki Arjantinli oyuncu transfer ettiğini yazdı. River Plate'in milli orta saha oyuncusu Lucho Gonzalez ve Racing'den Lopez ile 5'er yıllık sözleşme imzalandığı iddia edildi. 

Milan'da Pirlo sıkıntısı 

İtalya'nın Milan takımında Andreasz Pirlo problemi yaşanıyor. Inter ile oynanan maçta sakatlanan başarılı orta saha oyuncusunun en az 10 gün sahalardan uzak kalacağı belirtildi. Parma ve Siena ile yapılacak İtalya Ligi karşılaşmalarında forma giyemeyeceği açıklanan milli yıldızın, Şampiyonlar Ligi'ndeki PSV Eindhoven maçına yetişmesinin de şüpheli olduğu belirtildi. 

Rijkaard uyardı 

Barcelona Teknik Direktörü Frank Rijkaard oyuncularını uyardı. Real Madrid ile aradaki puan farkının altıya düştüğünü hatırlatan Hollandalı çalıştırıcı, "Geçmişte yaptığımız hatalardan ders almazsak ve antrenman disiplininden ödün verirsek, şampiyon olmamız tehlikeye girer" diyerek futbolcularını ikaz etti. 


</TEXT>
</DOC>
