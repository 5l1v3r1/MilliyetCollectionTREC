<DOC>
<DOCNO> 342382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/gun02.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onu çok arayacağız' 
</HEADLINE>
<TEXT>


Selahattin Hilav'ın dostları, felsefenin duayeninin kaybından üzüntü duyduklarını söylerken, eserlerinin eleştirel gözle yeniden okunması gerektiğini vurguladılar 

Aslı Onat 

Felsefe ve edebiyat dünyası, önceki gün usta bir kalemini daha kaybetti. Yazdığı kitaplar ve yaptığı çevirilerle felsefenin anlaşılır ve aydınlık yüzü olan Hilav, 1928'de İstanbul'da doğdu. 
Karagümrük Ortaokulu, İstanbul Erkek Lisesi ve İstanbul Üniversitesi Edebiyat Fakültesi Felsefe Bölümü'nün ardından 1953'te doktora için Fransa'ya gitti. Sorbonne'da 'roman teorisi' konulu doktora tezini hazırladı. 
O yıllarda J. P. Sartre'ın "Bulantı"sını çevirmeye başladı. Kitap, ilk kez Şükran Kurdakul'un Ataç Yayınevi'nden çıktı. 
1958'de Türkiye'ye dönen Hilav, çeşitli dergi ve gazetelerde çalıştı, dış haberler şefliği yaptı öte yandan felsefenin birçok önemli yapıtını Türkçeye çevirdi. Bu süreçte roman ve oyun çevirilerini sürdürdü, dergilerde felsefe üzerine yazılar yazdı. 
Yayınevleri ve ansiklopedilerde redaktörlük de yapan Selahattin Hilav, gerçeği arayış yolunda çıktığı yolculukta 40'ı aşkın kitabın çevirisine imza attı. Türk okuru Arthur Schopenhauer'un ünlü kitabı "Aşkın Metafiziği"ni onun nefis Türkçesinden okuma imk nı buldu. J. P. Sartre'ın "Sözcükler"i, Michel Foucault'nun "Bu Bir Pipo Değildir" ve "Ders Özetleri 1970-1982 " adlı kitapları, Gerard de Nerval'in "Doğu'da Seyahat"i, Henry Lefebvre'nin "Marx'ın Sosyolojisi" isimli kitapları Hilav çevirisiyle yayımlandı. 
Yazdığı "Diyalektik Düşüncenin Tarihi", "Felsefe El Kitabı", "100 soruda Felsefe", felsefeyle ilgilenenlerin başucu kitapları arasında yerini aldı. 
Sanat, edebiyat ve felsefe dünyasından dostları, bugün Maltepe'deki Başıbüyük Mezarlığı'nda toprağa verilen Selahattin Hilav'ın yerinin doldurulamayacağını söyledi. 

Kızı ZEYNEP TALU Söz Yazarı 
'Son dakikaya kadar ayaktaydı babam' 

Hilav'ın, Çiğdem Talu ile yaptığı evlilikten doğan kızı Zeynep Talu, yaşadığı üzüntüyü anlattı Babamın evindeyiz ve insanın nasıl bu kadar kitabı olabilir diye şaşkınlıkla bakıyoruz kütüphanesine. Türkiye için ne kadar büyük bir kayıp. Selahattin Hilav, ayaklı bir ansiklopediydi. 77 yaşındaydı, hep kendi doğrularını uyguladı ve istediği gibi bir hayat yaşadı. Bilgi ve birikim açısından nadir bulunacak insanlardan biriydi diyebilirim. Son dakikaya kadar hep ayaktaydı. Arkasında bıraktığı edebiyat ve felsefe alanındaki yazılarını toparlayacağız. Çok iyi, bilgili dostları var onlardan da yardım isteyeceğiz." 

LEYLA ERBİL Yazar 
'Huysuz bir adamdı ama çok arayacağım' 

Hilav, Cumhuriyet'in en önemli düşünce adamlarındandı. Aydın bir Marksistti. Cumhuriyet'in içine düştüğü çıkmazlardan sosyalizmle çıkılabileceğine dair teoriler vardı kitaplarında. 
Eğitimin ve diğer toplum kurumlarının din adamlarının denetiminden kurtarılarak özgürleşebileceği düşüncesine, yani laik düşünceye olan güveni, yıllarını verdiği Diderot ve Di Lambert çevirisinden de açıkça anlaşılır. Kendisiyle 50 yılı aşkın, pürüzsüz bir dostluğumuz oldu. Felsefeye eğilimimde büyük katkısı vardır. Memleketin ve insanların hali üzerine yaptığımız sohbetlerimizde kızgınlığı komik-groteske çevirir, eğlenirdik. Aslında huysuz bir adamdı ama onu çok arayacağımı biliyorum. 

HİLMİ YAVUZ Şair-Yazar 
'Değeri gereğince kavranamadı' 

Selahattin Hilav, Türk felsefecilerinin en seçkinlerinden biriydi. Üniversite dışında olmasının onun bir felsefeci olarak değerinin gereğince kavranmasını engellediğini düşünüyorum. 
Özellikle 1960'lı yıllarda Marksist felsefe üzerine yazdığı kuramsal yazılar, ama özellikle bir Türk Marksizmi inşa etme konusundaki çaba ve katkıları, asla gözardı edilemez. 
N zım Hikmet üzerine en değerli ve kuşatıcı çalışmalardan biri Selahattin Hilav'ındır. Meydan Larousse'ta birlikte çalıştığımız yıllardan bu yana zaman zaman tartışsak da dostluğumuz hep sürdü. Hilav'ın şahsında bir sevgili dostu ve bir ağabeyi yitirmiş olmanın acısını duyuyorum. 

Prof. Dr. ÖNAY SEZER Felsefeci 
'Özgün felsefe yazılarıyla anılmalı' 

Selahattin Hilav'ı YAZKO Felsefe Yazıları Dergisi'ni birlikte çıkardığımız yıllardan, ilkin iş arkadaşı ve titiz bir meslektaş olarak, onun da ötesinde bir dost olarak tanıyorum. Felsefe ansiklopedilerine, felsefe tarihine yaptığı katkılarla, felsefe çevirileriyle ve aynı zamanda son derece özgün felsefe yazı ve denemeleriyle birlikte anılması gerekir. Felsefeyi bir çeşit ironi olarak anlardı. Benzeyenlerin benzemezliğini, benzemeyenlerin benzerliğini ortaya çıkarmak mizacına uygun bir jestiydi. Bu tavrı, bazen doğruları onun tam tersi olan şeyin altında saklamasıyla belli bir istihzaya varıyordu. Ölümü doldurulamayacak bir boşluk açmıştır. Onu Nietzsche'nin şu tümcesiyle uğurlamak isterim "Derin olan her şey kendini maskelemeyi sever." 

AHMET OKTAY Şair-Eleştirmen 
'Yazdıkları eleştirel bakışla okunmalı' 

Hilav, Türk düşüncesinin önemli adlarından biriydi. Türkiye'de Marksist felsefenin gelişmesi bakımından etkin ve yararlı bir rol oynamıştı. Türk okurları, yabancılaşma, şeyleşme ve Asya üretim tarzı gibi Marksist felsefenin bazı temel kavramlarını ilk kez onun açıklamaları sayesinde öğrenmişti. Selahattin'in "Felsefe El Kitabı", "Felsefe Yazıları" ve "Edebiyat Yazıları" adlı kitapları yeniden okunduğunda onu, felsefeci yanı kadar eleştirmeci yanı da açıkça görülebilir. Özellikle modern edebiyatla bizim klasik edebiyatımız arasında kurduğu bağlantılar son derece ilginçtir. Onu 1957'lerde tanıdım. Dostumun çok aranacağını düşünüyor ve yazdıklarının eleştirel bir bakışla yeniden okunmasını diliyorum. 

ÖMER ULUÇ Ressam 
'Gelecek kuşaklar onu farklı okumalı' 

Hilav, çok yakın dostumdu. O bir düşünür, filozof ben de sanatçı olarak bu ölüm meselesini çok konuşmuştuk. Fransız sanatçı Marcel Duchamp'ın "Ölen bir başkasıdır" diye bir sözü vardır. Bizim gibi insanlar için ölüm konusu varoluşsal ve metafiziksel bir olay. Hilav, bu ülkede bir sürü yeni düşünceye girmiş bir adamdır. Yeni düşünceler pek alevlenmez burada. Hilav, dikkatli okunursa Marksist bir düşünce adamı olmaktan çok, özgün bir düşünce yapısının ipuçlarını yakalamaya çalışmış bir adamdı. Bu gayretler dışarıdan gelen paketlerle kesintiye uğramıştır. Büyük bir kayıp umarım sonraki kuşaklar onun yapıtlarını başka türlü okuyarak bizim ne demek istediğimizi, Hilav'ın ne demek istediğini anlarlar. 


</TEXT>
</DOC>
