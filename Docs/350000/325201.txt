<DOC>
<DOCNO> 325201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/axspo01.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıp, çok ayıp 
</HEADLINE>
<TEXT>


Kartal, "Sövme değil, sevme zamanı" diyerek sahaya çıktı. Trabzonlular, "I love you Beşiktaş" diyerek bu güzelliğe katıldı. Ancak tribünler buna 90 dakika dayanamadı 


Güzelliklerle başlayan maç, çirkin görüntülerle son buldu. Beşiktaş'ın önderliğinde başlayan "Küfür etme, ettirme" kampanyası, İnönü Stadı'nda hoş tabloların yaşanmasına neden oldu. Siyah - Beyazlı sporcuların tribünlere gül atmasıyla başlayan güzel atmosfere Trabzonspor tribünleri de eşlik etti, "I love you Beşiktaş" tezahüratı yaptı. Daha sonra Siyah - Beyazlı taraftarlar da rakiplerine karşılık verip, "Beşiktaş- Trabzon el ele, hep birlikte tribüne" diye tezahürata başladı. Bunun üzerine iki ekibin oyuncuları da el ele tutuşarak tribünleri selamladı. 
Siyah - Beyazlı kulüp ayrıca, tribünlere "Sövme değil, sevme zamanı", "Küfürsüz tribünle büyüklük bizde kalsın" gibi çeşitli dövizler astı. 
Devre arasında Beşiktaşlı taraftarların eski açık tribünde bulunduğu bölüme bir grup Trabzonsporlu taraftarın girmesi, gerilime neden oldu. Ancak maçın son anlarında Beşiktaş tribünlerinden yine küfürlü tezahürat başladı. Hakeme tepki gösteren Siyah - Beyazlılar'da küfrün bir anda kesilemeyeceğini söyleyen Başkan Yıldırım Demirören, "Yine de güzel bir başlangıç yaptık. İlerleyen haftalarda hiç kötü söz kalmayacak" dedi. 


</TEXT>
</DOC>
