<DOC>
<DOCNO> 342738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sondun11.html </URL>
<DATE> 2005/05/15/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Onur Air uçakları Belçika'ya iniyor 
</HEADLINE>
<TEXT>

     Belçikalı yetkililer, bazı ülkelerin, Onur Air’in uçuşlarının durdurulmasına ilişkin kararının Belçika tarafından izlenmeyeceğini bildirdiler. 
     Brüksel’e 75 kilometre mesafede bulunan Charleroi Havaalanı sözcüsü Pierre Fernemont, bu sabah basına yaptığı açıklamada, Onur Air’in bazı seferlerini bu alana yönlendirdiğini bildirdi. 
     Onur Air yetkililerinin geçen cuma akşamı kendilerine başvurarak iniş ve kalkış izni istediklerini belirten Fernemont, gerekli araştırma ve kontrollerin yapılmasından, belgelerin incelenmesinden sonra bu iznin verildiğini, bundan sonra şirketin 10 kadar uçağının Charleroi’ya yolcu getirip götürdüğünü, seferlerin devam ettiğini duyurdu. 
     Belçika Ulaştırma Bakanı Renaat Landuyt, Hollanda, Almanya, Fransa gibi bazı ülkelerin Onur Air’e karşı aldıkları kararın Belçika’da alınmasının bu aşamada söz konusu olmadığını, şirketin izleme altında tutulduğunu, daha önce yapılan kontrollerde bu şirketin önemli bir sorun yansıtmadığının belirlendiğini ifade etti. 
     Charleroi Havaalanı yetkilileri, Onur Air seferlerinin devam edeceğini belirterek, bu olayın, acil durumlarda uçak ve yolcuları ağırlama yeteneklerini kanıtlamak için havaalanı açısından bir fırsat oluşturduğunu kaydettiler. 
     Yetkililer, bu tür sıkıntılar yaşayan havayolları şirketlerine en iyi koşullarda hizmet sunulabildiğinin gösterildiğini belirttiler. 
     
</TEXT>
</DOC>
