<DOC>
<DOCNO> 315571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/ekonomi/eko00.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche, rakiplerine ihale baskısı yaptı 
</HEADLINE>
<TEXT>


SSK'ye fahiş fiyatla ilaç satımı iddiasıyla başlatılan soruşturma kapsamında hazırlanan bilirkişi raporlarına göre, Roche firması ihalelere girmemeleri için ecza depolarına baskı yaptı 

ERDAL KILINÇ - MUSA KESLER İstanbul 

Sosyal Sigortalar Kurumu'na SSK fahiş fiyatla ilaç satımına ilişkin yürütülen soruşturmada, İstanbul Başsavcılığı'nın atadığı bilirkişilerle müfettişlerin hazırladığı raporlara göre Roche, dört büyük ecza deposuna baskı yaparak SSK'nin açtığı ilaç alımı ihalelerine girmelerini engelledi. 
Önceki gün başlayan Roche soruşturması derinleştiriliyor. Soruşturma kapsamında gözaltına alınanlardan 7 kişi, ihalelerde imzaları bulunmadığı gerekçesiyle dün savcılık tarafından serbest bırakıldı. Bu arada, olayla ilgili bilirkişi raporlarında, şirketin ecza depolarına baskı yaptığı, böylece Beşer Ecza Deposu'nun tek başına hareket etmesini sağladığı ifade ediliyor. Raporlara göre buna rağmen ihaleye giren ecza depolarına, Roche'a ait ilaçlar verilmedi. Baskılardan yılan ecza depolarının, Roche ile ihaleye girerek hata yaptıkları ve bir daha bu ihalelere girmeyeceklerine dair yazışmalar yapıldı. İçişleri Bakanlığı tarafından görevlendirilen iki müfettişin de operasyonlardan iki hafta önce İstanbul Emniyet Müdürlüğü'nde bir dizi çalışma yaptığı belirtildi. 

İki saat ifade 
İstanbul Organize Suçlar Şube Müdürlüğü'nde gözaltında tutulan SSK ve firma yöneticilerinin de aralarında bulunduğu 16 kişiden 7'sinin işlemleri dün tamamlandı. Beşiktaş'taki İstanbul Savcılığı'na getirilen SSK İstanbul Bölge Müdürü Akif Feyizoğlu, SSK İstanbul Satınalma Müdür Yardımcıları Azmi Aslan, Nazmi Celal Güler, Zehra İnci Koyuncu, Roche Türkiye Yönetim Kurulu Üyesi Ümit Ceylan, Genel Müdür Yardımcısı Tevfik Tulu Reisoğlu ve insan kaynaklarından sorumlu Genel Müdür Yardımcısı Belgin Bayrak, sağlık kontrollerinin ardından Savcısı Nazmi Okumuş'un odasına alındı. Okumuş, iki saat boyunca ifadelerini aldığı 7 kişiyi, mahkemeye sevk edilmelerine gerek görmeyerek serbest bıraktı. 

Polis, ek süre aldı 
İhalelerde imzaları bulunmadığı gerekçesiyle serbest bırakıldıkları belirtilen bu kişilerin yargılanıp yargılanmayacakları iddianame hazırlandıktan sonra belli olacak. 
İstanbul Savcılığı'na başvuran polis, aralarında Roche Müstahzarları Sanayi AŞ'nin Türkiye Genel Müdürü Faruk Yöneyman'ın de aralarında bulunduğu dokuz kişinin sorgu ve diğer işlemlerin tamamlanması için ek gözetim izni istedi. Savcılık da iki günlük ek gözetim süresi verdi. 
Ayrıca diğer ilaç şirketlerinin SSK'ye aynı şekilde fahiş fiyatla ilaç satıp satmadıklarının belirlenmesine yönelik Başbakanlık Teftiş Kurulu'nca başlatılan araştırmanın da sürdüğü bildirildi. Araştırma sonucu delillere ulaşılması halinde ilgili şirketler hakkında soruşturma başlatılacak. 

'Bakan devrede' iddiası İddiaya göre, operasyonu yürüten İstanbul Savcısı Nazmi Okumuş, Ankara'dan 3'ü Roche çalışanı 7'si bürokrat 10 kişinin gözaltına alınması için talimat gönderdi. Özel ekipler, bürokratları gözaltına almak için harekete geçerken soruşturma savcısı aksi yönde talimat verince ekipler geri çekildi. Bürokratların Macaristan'da olan Çalışma Bakanı Murat Başesgioğlu'na durumu anlattıkları ve Başesgioğlu'nun da Adalet Bakanı Cemil Çiçek'i arayıp yardım istediği öne sürüldü. 


</TEXT>
</DOC>
