<DOC>
<DOCNO> 331243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur47.html </URL>
<DATE> 2005/04/07/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Melih Kibar 9 Nisan'da toprağa verilecek 
</HEADLINE>
<TEXT>

     Vefat eden besteci Melih Kibar'ın cenazesi, 9 Nisan Cumartesi günü Bebek Camii'ndeki namazın ardından Nakkaştepe Mezarlığı'nda toprağa verilecek. 
     Sanatçının vefat ettiği hastanenin önünde gazetecilere açıklama yapan Erol Evgin, Kibar'ın Bebek'i çok sevdiğini belirterek, isteği üzerine cenazesinin buradan kaldırılacağını söyledi. 
     Kibar'ın vefatının, müzik dünyası ve kendisi için çok büyük bir kayıp olduğunu ifade eden Evgin, 25-30 yıllık arkadaşı olan Melih Kibar ile çok güzel şarkılar yaptıklarını anlattı. 
     Son anına kadar en yakınlarıyla birlikte Kibar'ın başında olduklarını dile getiren Evgin, ''Melih, orada sanırım Çiğdem Talu ile buluşmuştur ve çok güzel şarkılar yapacaklardır'' dedi. 
     Evgin, Kibar'ın isteği üzerine cenazesinin, babasının mezarının yanına defnedileceğini söyledi. 
     Erol Evgin, TRT'nin önünde tören yapılabileceğini, ancak bunun henüz kesinleşmediğini kaydetti. 
     Başhekim Dr. Demet Dinç de hastane önünde yaptığı açıklamada, Melih Kibar'ın bir süredir cilt kanseri hastası olduğunu belirterek, buna bağlı olarak hayatını kaybettiğini söyledi. 
     Kibar'ın 2 gün önce hastaneye getirildiğini, yoğun bakımda son ana kadar bakımının, destek tedavisinin yapıldığını belirten Dinç, sanatçının saat 16.55'te vefat ettiğini bildirdi. 
     Bu arada, Kibar'ın vefat ettiğini öğrenen sanatçılar hastaneye gelmeye başladı. 
     Melih Kibar'ın cenazesi, 9 Nisan Cumartesi günü Bebek Camii'nde öğleyin kılınacak cenaze namazının ardından Nakkaştepe Mezarlığı'nda toprağa verilecek. 
     
</TEXT>
</DOC>
