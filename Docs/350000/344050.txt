<DOC>
<DOCNO> 344050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur23.html </URL>
<DATE> 2005/05/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Böyle dolandırıcı görülmedi 
</HEADLINE>
<TEXT>

     Bursa’nın İnegöl İlçesi’nde kendisini Cumhuriyet savcısı olarak tanıtarak, Başsavcı, Milli Eğitim Müdürü ve Belediye Başkanı ile görüşen kişi, bir döviz bürosunu da 6 bin avro dolandırdı. 
     Alınan bilgiye göre, Nuri Doğrul Caddesi üzerindeki bir döviz bürosuna dün giderek, kendisini "Cumhuriyet Savcısı Ali Topuz" olarak tanıtan kimliği belirsiz kişi, işyeri sahipleriyle 6 bin avroyu "geliş fiyatına almak üzere" anlaştı. 
     Parayı getirip dövizi alacağını söyleyerek bürodan ayrılan zanlı, daha sonra İnegöl Cumhuriyet Başsavcısı Adem Yazar’ın makamına giderek, aynı adı kullanarak, Afyonkarahisar’ın Dinar İlçesi’nde Cumhuriyet Savcısı olarak görev yaptığını, miras için geldiği İnegöl’de okullara 18 adet bilgisayar ve para bağışlamak istediğini söyledi. 
     Bunun üzerine Başsavcı Yazar, iyi giyimli, diksiyonu düzgün sahte savcıyı, makamına davet ettiği İlçe Milli Eğitim Müdürü Mehmet Baştürk ile tanıştırdı. Baştürk de Milli Eğitim Müdürlüğü Koruma Derneği hesabına para yatırmak istediğini söyleyen zanlıyla birlikte bir memurunu bankaya gönderdi. 
     Bankaya gitmeden önce yeniden döviz bürosuna uğrayarak, Başsavcı Yazar’ın kendisini gönderdiğini, parasının henüz bankaya yatmadığını belirten ve yanındaki memuru tanıştırarak, "Milli eğitime bağış yapacağım. Birazdan param gelecek. Bu esnada 6 bin avroyu verir misiniz" diyen zanlıya, döviz bürosunun yetkilileri Mehmet Zeki Kaya ve Müslüm Aslangiri, dövizi verdiler. 
     Döviz bürosu yetkilileri ve memur ile birlikte bankadan parayı çekmeye giderken Belediye Başkanı Alinur Aktaş’ı da ziyaret ederek, İnegöl’de yardıma muhtaç okullar hakkında bilgi alan zanlı, daha sonra beraberindeki kişilerle bankaya gitti. 
     Müslüm Aslangiri’nin, yerinde olmayan banka müdürünü aramak için üst kata çıkması üzerine, Mehmet Zeki Kaya ve Milli Eğitim Müdürlüğü’nde görevli memuru da döviz bürosundan aldığı makbuzu Cumhuriyet Başsavcısı’na imzalatmaları için gönderen zanlı, 6 bin avroyla kayıplara karıştı. 
     Döviz bürosu yetkililerinin, olayın ardından Cumhuriyet Başsavcısı Adem Yazar ile yaptıkları görüşmede, "Sizin gönderdiğinizi söyleyen bir kişi bizden 6 bin avro aldı" demeleri, Yazar’ın da, kendisinin kimseyi bir yere göndermediğini söylemesi üzerine dolandırıcılık olayı ortaya çıktı. 
     Yetkililer, olayla ilgili çok yönlü soruşturma başlatıldığını, bankanın güvenlik kameralarından fotoğrafı çekilerek emniyet müdürlükleri ve jandarma komutanlıklarına gönderilen zanlının yakalanmasına çalışıldığını bildirdiler. 
     
</TEXT>
</DOC>
