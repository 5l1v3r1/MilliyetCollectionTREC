<DOC>
<DOCNO> 333821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas11.html </URL>
<DATE> 2005/04/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
"Psikolojik alerji"ye dikkat .. 
</HEADLINE>
<TEXT>

     Yeditepe Üniversitesi Tıp Fakültesi Öğretim Üyesi Prof. Dr. Arif Verimli, bahar aylarında sık görülen ve halk arasında ''psikolojik alerji'' ya da ''kurdeşen'' ismiyle anılan ''anjiyo nörotik ödem''in sıkça görülen bir ruhsal hastalık olduğunu bildirdi. 
     Prof. Dr. Verimli, AA muhabirine yaptığı açıklamada, anjiyo nörotik ödem'in herhangi bir genel tıbbi ve fizyolojik sebebe bağlı bulunmaksızın deri üzerinde oluşan kırmızımsı döküntüler olduğunu söyledi. 
     Tamamen psikolojik kökenli olan bu bahar alerjilerini ''çiçek tozu ve polenlerin kişinin bünyesine herhangi bir fizyolojik etkisi olmadığı halde, bu maddelerin havada dolaşmasından dolayı oluşan sinirlilik halinin deri döküntüsü şeklinde dışarıya vurulması'' olarak nitelendiren Prof. Dr. Verimli, şunları kaydetti 
     ''Anjiyo nörotik ödem, meyve-sebze alerjilerinden çok farklıdır. Kişinin cinselliği çağrıştıran bu polenlerden nefret etmesinin altında yaşanan cinsel travmaların, cinsel yetersizlik veya doyumsuzlukların, yaşanan olumsuz cinsel anıların canlanarak kişiyi rahatsız etmesi şeklinde gerçekleşir. 
     Bu hastalığın ilkbaharda kişilerde görülme oranı yüzde 2'dir. Uzman yardımı alınarak, gökyüzünde uçuşan çiçek hücrelerine karşı duyulan öfkenin sebebi saptanmalı ve tedavi edilmelidir.'' Prof. Dr. Arif Verimli, vücudunda döküntü olanların öncelikle bir cilt doktoruna görünmesi gerektiğini, ancak ''anjiyo nörotik ödem''de bilinçaltı psikomotor faktörlerin bir cildiyeci tarafından anlaşılamamasının ise hastalığı tedavisiz bırakacağını ifade ederek, şöyle devam etti 
     ''Anjiyo nörotik ödem, bir terapi programı gerektiren ciddi bir ruhsal hastalıktır. Deri döküntüleri, bir psikiyatrist için kişilik bozuklukları ve cinsel bozukluklarla ilgili ciddi veriler verir. Bu nedenle herhangi bir şekilde baharla birlikte ortaya çıkan deri döküntüleri ve alerjilerin sebebinin doğru saptanması gerekiyor. Bu, gelecekte yaşanacak psikiyatrik hastalıkların saptanmasıyla ilgili önemli ipuçları veriyor.'' 
     
</TEXT>
</DOC>
