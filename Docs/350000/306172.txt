<DOC>
<DOCNO> 306172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo04.html </URL>
<DATE> 2005/01/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Cimbom'un sakıncalı piyadeleri .. 
</HEADLINE>
<TEXT>

     Ümit Karan, Saidou ve Suat Usta, alınan son karar gereği, kulüp bulamadıkları takdirde, ligin ikinci yarısında takımdan ayrı idman yapacak. 
     
     Hagi yönetime iletti 
     Teknik direktör Gheorghe Hagi’nin verdiği rapor doğrultusunda başka kulüplere gönderilmeleri planlanan Ümit Karan, Alioum Saidou ve Suat Usta’yı zor günler bekliyor. Henüz hiçbir kulüple anlaşma sağlayamayan ve Florya Metin Oktay Tesisleri’nde antrenmanlarına devam eden üç futbolcu, ara transfer döneminde herhangi bir kulüple anlaşamazlarsa, ligin ikinci yarısında yalnızları oynayacak, Hagi’nin bu konudaki isteğini yönetime ilettiği bildirildi. 
     
     Süreleri kısalıyor 
     Ocak ayının sonunda bitecek ara transferde kiralık olarak ya da bonservisleriyle birlikte başka bir kulübe gidemezlerse, üç isim de ligin ikinci yarısını takımdan ayrı olarak geçirecek. Almanya’da Schalke ile oynanacak maç sonrası Florya’da çalışmalarını sürdürecek olan Sarı - Kırmızılı ekibin idmanlarına üç ismin de alınmayacağı ve tesislerdeki bir başka sahada idman yaparak formlarını korumaya çalışacakları ifade edildi. 
     
</TEXT>
</DOC>
