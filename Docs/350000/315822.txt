<DOC>
<DOCNO> 315822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo18.html </URL>
<DATE> 2005/02/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
A. Sebatspor Önümüzdeki 7 maç, bizim kader maçlarımız olacak... 
</HEADLINE>
<TEXT>

     Akçaabat Sebatspor Teknik Direktörü Güvenç Kurtar, ligde varolma savaşına katılabilmeleri için hafta sonunda Ankaragücü ile yapacakları karşılaşmayı kazanmak zorunda olduklarını söyledi. 
     Güvenç Kurtar, Akçaabat Sebatspor Kulübü Tesisleri'nde düzenlediği basın toplantısında, takımdan 7 futbolcunun ayrılmasının kendilerini olumsuz yönde etkilediğini belirterek, ''Bazı sıkıntılarımız ve dezavantajlarımız var. Yeni gelen futbolcuların hazır olmaması bizi olumsuz etkiledi. Giden oyuncuların yerine oynattığımız futbolcular var ama o futbolcular tam olarak o mevkinin futbolcusu değil. Yine de bunları geride bırakmalıyız. Ligde varolma savaşına katılabilmemiz için Ankaragücü'nü mutlaka yenmek mecburiyetindeyiz'' dedi. 
     Ankaragücü maçını kazandıkları takdirde önlerine güvenle bakacaklarını dile getiren Kurtar, şöyle konuştu 
     ''Ankaragücü maçından sonra yapacağımız 6 maçı kazandığımız takdirde düzlüğe çıkarız. Yani önümüzdeki 7 maç bizim kaderimizi çizecek maçlar. Onun için Ankaragücü maçıyla çıkışa geçmek istiyoruz. Bunu da başaracak güçteyiz. Elbirliğiyle bunu başaracağız. İyi çalışıyoruz. Ankaragücü maçına iyi hazırlanıyoruz. Eksiklerimizi gördük, onlara göre çalışma yapıyoruz. Bugün ve yarın gole yönelik çalışmalar yapacağız.'' Ankaragücü'nün iyi bir takım olduğunu ancak ligdeki konumu itibariyle hakettiği yerde olmadığını dile getiren Kurtar, ''Ama ne olursa olsun gayet iyi mücadele edip, iyi bir oyundan sonra galip gelmeye çalışacağız. Başka bir düşüncemiz yok'' dedi. 
     Ligden düşme korkusu yaşamadıklarını ifade eden Kurtar, ''Bundan sonraki maçlarımız final havasında geçecek. İnanan bir kadroyla puan cetvelinde iyi yerlere geleceğimize inanıyoruz'' diye konuştu. 
     
     SEDAT VE ABDURRAHMAN KONUSU 
     Kurtar, Sedat ve Abdurrahman'ın takıma geri dönmemeleri konusunda ise şöyle konuştu 
     ''İkisiyle de görüştüm. Gelmelerine sıcak bakıyorum. Sedat'ın yaklaşımı daha ılımlı. Sağ tarafta sıkıntımız olmasına rağmen Abdurrahman'ın gelmemesi, şartlar ileri sürmesi düşündürücü. Bilemiyorum, genç bir futbolcu kardeşimiz. Kendisi bilir, hem kendine hem de takım zarar veriyor. Yaptığı şeyler yanlış, ilerde hatasını kendisi de alayacaktır. Gelip özür dilese ben ve arkadaşları onu kazanmaya hazırız.'' 
     
</TEXT>
</DOC>
