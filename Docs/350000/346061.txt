<DOC>
<DOCNO> 346061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy14.html </URL>
<DATE> 2005/05/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
BTC'nin ekonomik geliri kadar çevreye de katkısı var... 
</HEADLINE>
<TEXT>

     Hazar petrolünü Türkiye üzerinden dünya pazarına ulaştırmada en önemli güzergah olacağı kabul edilen Bakü-Tiflis-Ceyhan BTC Ham Petrol Boru Hattı, Çevresel Yatırım Programı ÇYP kapsamında gerçekleştirdiği çevre projeleriyle de dikkat çekiyor. 
     AA muhabirinin BTC Boru Hattı yetkililerinden edindiği bilgiye göre, "Asrın projesi" olarak adlandırılan ve Bakü’de düzenlenen törenle "başlangıç noktasına ilk petrolün gelişi" kutlanılan projede, ÇYP önemli bir bölümü kapsıyor. 
     BOTAŞ tarafından yürütülen ve Türkiye’deki bölümü 1076 kilometre olan projeyle, boru hattının geçtiği bölgelerde biyolojik çeşitliliğin artırılması ve korunması amacıyla üniversiteler ve çeşitli sivil toplum örgütleriyle birlikte toplam 3.3 milyon dolar bütçeli "çevresel yatırım programları" hayata geçiriliyor. 
     Program kapsamında, ilk etapta yeşil deniz kaplumbağaları, Akdeniz fokları, huş tavuğu, önemli kuş ve bitki alanları, Aşağı Kafkas Ormanları için 1 milyon 550 bin dolar bütçe ayrıldı. 
     Üremek için Mayıs ve Eylül aylarında Türkiye’ye gelen Akdeniz’de varlığı bilinen 5 deniz kaplumbağası türünden yeşil deniz kaplumbağasının korunması amacıyla Hacettepe Üniversitesi’nin danışmanlığında hazırlanan çalışmalar, Ekolojik Araştırmalar Derneği’nce projeyle bağlantılı olarak sürdürülüyor. 
     Projede, Sugözü ve Akkum sahilleri başta olmak üzere, Adana’nın Yumurtalık İlçe sahilinde periyodik olarak biyoekolojik çalışmalar yapılıyor. Ayrıca, Ceyhan ve Yumurtalık ilçelerinde de vatandaşlara yönelik eğitim programları uygulanıyor. 
     Uydu aracılığıyla deniz kaplumbağalarının göç yollarının ve dalış derinliklerinin izlenebildiği proje sonunda, bölgedeki deniz kaplumbağa yuvalama alanlarının korunması için elde edilen bilimsel verilere dayalı bir yönetim planı hazırlanacak. Bu proje için 175 bin dolar bütçe ayrıldı. 
     
     AKDENİZ FOKLARI KORUMA ALTINDA 
     Program kapsamında deniz kaplumbağalarının yanı sıra Akdeniz foklarının korunmasına yönelik olarak da çalışmalar yürütülüyor. 
     Dünyada 300-500 örneği kalan Akdeniz Foku ve önemli yaşam alanlarından biri olan Mersin sahilleri de BTC tarafından yürütülen çevresel yatırım projeleri arasında yer alıyor. 
     Orta Doğu Teknik Üniversitesi Erdemli Deniz Bilimleri Enstitüsü’nce yürütülen proje kapsamında ise boru hattı güzergahındaki sahil şeridi ve buradaki biyolojik hayata yönelik kapsamlı araştırmalar da gerçekleştiriliyor. 
     Çalışmalar sonucunda toplanan veriler değerlendirilerek, İskenderun Körfezi’nde varoldukları bilinen, ancak 1990’lı yılların başından bu yana mevcut durumu belirsiz olan Akdeniz Fokları hakkında detaylı bilgiler elde edilecek. 
     Akdeniz Foku’nun korunması için bölgenin ekolojik ve sosyo-ekonomik özelliklerini de gözönüne alan koruma eylem planının hazırlandığı proje için 100 bin dolar hibe sağlanıyor. 
     
     HUŞ TAVUKLARI 
     Dünyada toplam popülasyonu 10 ile 100 bin arasında olduğu tahmin edilen ve Türkiye’nin genellikle kuzeydoğu bölgelerinde görülen Huş Tavuğu’na ilişkin araştırmalar da BTC’nin çevre çalışmaları kapsamında önemli bir yer tutuyor. 
     Doğa Derneği, Birdlife International ve Royal Society For The Protection Of Birds tarafından yürütülen çalışmalar kapsamında, iğne yapraklı ağaçların bulunduğu yüksek rakımlı orman ile kenarlarındaki "alpin çayır" habitatını tercih eden bu kuş türünün nesline zarar vermemek için boru hattı güzergahında düzenlemeler yapıldı. 
     Saha çalışması ve bilgisayar analizleriyle, Türkiye’nin kuzeydoğu bölgesindeki Huş Tavuğu popülasyon ve yaşam alanı tipleri tanımlandığı projede, türün geleceği için, etkin koruma alanlarının dağılımı konusunda öneriler getiriliyor. Projeye, 250 bin dolar ayrıldı. 
     Öte yandan, BTC boru hattı bölgesindeki Önemli Kuş Alanları’nın korunmasına yönelik altyapının oluşturulmasını sağlamak için başlatılan "Önemli Kuş Alanları" projesi yürütülüyor. 
     
     LAGÜNLER DE PROGRAM DAHİLİNDE 
     Çevresel Yatırım Programı kapsamında "Yumurtalık Lagünleri Yönetim Planı ve Erzurum Bataklıkları Koruma Bölgeleri Belirleme Projesi" yürütülüyor. 
     Kuş Araştırmaları Derneği KAD liderliğinde gerçekleştirilen proje kapsamında bölgede yerel bir sulak alan komisyonunun kurulması hedefleniyor. 
     Proje faaliyetlerinin bir bölümü Akdeniz’in en önemli sulak alanı olarak gösterilen 16 bin 700 hektarlık alana sahip Adana Yumurtalık Lagünlerinde gerçekleşiyor. 
     Ayrıca, TEMA Vakfı ve ODTÜ tarafından Artvin, Ardahan, Kars ve Erzurum’un bazı bölgelerinde, biyolojik çeşitliliği korumak ve geliştirmek amacıyla "Aşağı Kafkas Ormanları Boşluk Analizi" projesi uygulanıyor. 
     Biyolojik çeşitliliği korumayı ve geliştirmeyi amaçlayan projede, önce bölgedeki biyoçeşitlilik ve sorunlar tespit edilip, sonra uydu görüntüleri de kullanılarak bitki örtüsü ve diğer canlılar sınıflandırılıyor. 
     ÇYP kapsamındaki, Küçük Yatırımlar Fonu KYF Projesi’nde de Ekolojik Olarak Sürdürülebilir İşletme Projeleri’nin ESİP 
     geliştirilmesi hedefleniyor. 
     Uygulayıcı ortağının Birleşmiş Milletler Kalkınma Programı UNDP 
     olduğu, boru hattı boyunca ÇYP proje alanlarını kapsayacak olan KYF Projesi’ne, toplam 325 bin dolar bütçe ayrıldı. 
     
</TEXT>
</DOC>
