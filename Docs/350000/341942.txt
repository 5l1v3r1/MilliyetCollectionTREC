<DOC>
<DOCNO> 341942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo16.html </URL>
<DATE> 2005/05/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tuborg Beşiktaş maçında işimiz zor ama imkansız değil 
</HEADLINE>
<TEXT>

     Türkiye Basketbol Ligi play-off çeyrek final serisinde yarın Beşiktaş ile karşılaşacak olan Tuborg Pilsener’de şube başkanı Önder Bingöl, zorlu bir maçın kendilerini beklediğini, ancak umutsuz olmadıklarını söyledi. 
     Beşiktaş’a karşı seride 2-0 yenik durumda bulunan Tuborg Pilsener, İzmir’de yarın yapacağı karşılaşma hazırlıklarını sürdürüyor. 
     Tuborg Pilsener Basketbol Şube Başkanı Önder Bingöl, siyah-beyazlı ekip karşısında kazanmayı istediklerini belirterek, "İşimiz çok zor ama galibiyet imkansız değil. Bu sezon birçok zor maçın altından kalktık. Başarabilecek güce sahip olduğumuzu biliyorum" dedi. 
     İzmirli basketbolseverlerden görev beklediklerini kaydeden Bingöl, şöyle konuştu 
     "Akatlar Spor Salonu’nda, anons sistemi ve seyirci baskısı, oyuncularımız üzerinde olumsuz bir hava oluşturmuştu. İzmirli basketbolseverlerden, FIBA Avrupa Ligi maçlarındaki gibi bir destek bekliyoruz" dedi. 
     Öte yandan yarın saat 18.45’de Atatürk Spor Salonu’nda başlayacak olan karşılaşmanın bilet fiyatları 2.5 YTL olarak belirlendi. 
     
</TEXT>
</DOC>
