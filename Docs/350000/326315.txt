<DOC>
<DOCNO> 326315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy22.html </URL>
<DATE> 2005/03/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Arjantin Dışişleri Bakanı Bielsa Türkiye'ye geliyor 
</HEADLINE>
<TEXT>

     Arjantin Dışişleri, Uluslararası Ticaret ve Din İşleri Bakanı Rafael Bielsa, Dışişleri Bakanı ve Başbakan Yardımcısı Abdullah Gül'ün davetlisi olarak bu ay sonunda Türkiye'ye gelecek. 
     Arjantin'in Ankara Büyükelçiliği'nden yapılan açıklamada, Bielsa'nın 27-30 Mart arasında Ankara ve İstanbul'u ziyaret edeceği bildirildi. 
     Bielsa'nın ziyaretinin son 10 yılda Arjantin'den Türkiye'ye bu seviyede yapılan ilk ziyaret olduğuna dikkat çekilen açıklamada, ziyaret çerçevesinde kültürel işbirliği programı ile bitki sağlığı ve veterinerlik alanlarında anlaşmalar imzalanacağı belirtildi. 
     Görüşmelerde iki ülkeyi de ilgilendiren havacılık taşıması ve enerji konularının ele alınarak, uluslararası sorunların gündeme geleceği kaydedildi. 
     Konuk bakan Bielsa'nın Gül'le görüşmesinin yanı sıra Cumhurbaşkanı Ahmet Necdet Sezer ve TBMM Başkanı Bülent Arınç tarafından kabul edilmesi, devlet bakanları Ali Babacan ve Kürşad Tüzmen ile bir araya gelmesi planlanıyor. 
     Bielsa, 29 Mart Salı günü İstanbul'a geçerek, Vali Muammer Güler'le görüşecek. 
     Büyükelçilik açıklamasında, Türkiye ile Arjantin'in diplomatik ilişkilerini İstanbul ve Buenos Aires'te konsolosluklarını açtıkları 1910 yılından beri sürdürdüklerine dikkat çekildi. 
     İki ülke arasındaki ticaret hacminin 288 milyon dolar civarında olduğu belirtilerek, iki ülke heyetleri arasındaki görüşmelerde bunu artırmanın yollarının ele alınacağı bildirildi. 
     
</TEXT>
</DOC>
