<DOC>
<DOCNO> 326567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yazar/yilmaz.html </URL>
<DATE> 2005/03/24/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Müziğin masumiyet çağı Adrian 
</HEADLINE>
<TEXT>


Birden çok sesin sahibi Cem Adrian'dan haberiniz olmuştur, "Ben Bu Şarkıları Sana Yazdım" albümü ile müzik listelerinin zirvesini zorladı. 21 Mart akşamı Babylon'da ilk canlı performanısını izlemeye gittim. Yılda 250 milyon dolar ciro yapan Türk müzik endüstrisine cesaret verecek bir çıkış masumiyet çağı başlıyor... 
Konser öncesi klasik müziğin 'harika çocuğu' Fazıl Say ile sahnede prova yapan Adrian'ı dinliyoruz. 
Say, Adrian kadar heyecanlı "İbrahim Yazıcı, Bilkent Senfoni Orkestrası Şefi böyle bir sesin bin yılda bir geldiğini söylüyor. Doktorlar gördüler, ses tellerinin uzunluğu normal bir insanınkinden 3 kat uzun. Aslına bakarsan bu ses, doğuştan gelen bozukluk " 

Servetin yolu açık 
Say ile Adrian'ın müzik endüstrisinde alacağı yeri konuşuyorum. 
"Sabancı kadar zengin olabilir. Klasik müzik okuduğunda gecede 150 bin dolar kazanır. Ancak Cem'de doğaçlama çok güçlü. Etnik pop müzikte başarılı olacak" diyor. 
Say ile Adrian'ın yolları etnik müzikte kesişiyor. 
Adrian sahne alıyor Summertime... Say'ın söylediğine göre 4.5 oktavlık ses müzik evreninde duvardan duvara çarpıyor kadın sesinin kıvrımlarından sıyrılıp, zenci gırtlağına uzanıyor. 
Normal bir sesten ve konserden söz etmediğimi anlatabilmişimdir umarım ve hak veriyorsunuzdur ki, bu 'duruma' kayıtsız kalamıyor insan. 

Soyadı Edirne'den 
Adrian'ı anlatmalıyım. 
Önce soyadı. Say onu "Adrianopolisli Cem" diye anıyor. Edirne'nin Roma İmparatoluğu hegemonyasında anıldığı isim... Cem de Edirneli. Takma isim. 
Edirne'de Su Radyo'da DJ'lik yapmaya başladığında sesini ilk kez radyodaki cıngılları seslendirmede kullanıyor. Kendi kendini eğitiyor, radyonun olanakları içinde bestlerini kayıt ediyor. İstanbul'a geldiğinde elinde bir demo ve 150 kayıtlı parçası var. 
Bu ortamda hazırladığı kayıt, ilk olarak pop sanatçısı Demet Sağıroğlu'nun eline ulaşıyor. Sağıroğlu, Say'a dinletiyor. Say "Önce inanamadım, kayıdın temizliğini danıştım" diyor. Ve bu demo aynı haliyle albüm olarak piyasaya çıkıyor. 
Adrian "Yeniden söyleseydim, aynı duyguları veremeyebilirdim. Ticari kaygım olmadan çıkardım albümü. Ben Bu Şarkıyı Sana Yazdım'ı okurken, aşıktım" diyor. 

Yarışmalarda elendi 
"Popstar", "Akademi Türkiye" gibi yarışmalara da katılıyor Adrian. Elemelerde ilk 30'a kadar giriyor ancak yarışmacı olamıyor. 
Bilkent Üniversitesi'nde Adrian'a özel ders programı uygulanıyor. Müzik hayatında ticari kaygıları sanatın önüne koymayanların başarısının yeni yeteneklere olduğu kadar organizatörlere de cesaret vereceğini belirtiyor. 
Adrian 5 - 21 Temmuz tarihleri arasında, İsviçre'nin Leman Gölü kısıyında düzenlenecek 36. Montreux Caz Festivali'ne hazırlanıyor. Say "Önemli bir festivaldir, herkes burada sahne alamaz" diyor. 
Müzik kardeşliği bu olsa gerek. 



</TEXT>
</DOC>
