<DOC>
<DOCNO> 346953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo05.html </URL>
<DATE> 2005/05/29/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konyaspor, Aykut Kocaman ile prensipte anlaştı... 
</HEADLINE>
<TEXT>

     Teknik direktör Safet Susiç ile yolları ayrılan Konyaspor, daha önce iki kez görüştüğü ve prensip anlaşmasına vardığı Aykut Kocaman ile bu hafta içinde sözleşme imzalamayı planlıyor. 
     Konyaspor Kulübü Basın Sözcüsü Sefa Ortaç, 2004-2005 futbol sezonunda başarılı sonuçlar alan Saffet Susiç ile devre arasından bu yana görüştüklerini söyledi. 
     Yapılan görüşmelerde Susiç’in devam etme konusunda olumlu yaklaşmadığını belirten Ortaç, "Bize Fransa’ya döneceğini ve Konya’dan ayrılmak istediğini söyledi. Kendi sahamızdaki Fenerbahçe maçından sonra da bunu açıkladı. Aramızda hiç sorun yaşanmadı. 
     Kendisiyle çok iyi ayrıldık" dedi. 
     Susiç’in olumlu yaklaşmaması üzerine bir süre önce alternatif teknik direktör arayışlarına başladıklarını ifade eden Ortaç, şunları kaydetti 
     "Başarılı teknik direktör Aykut Kocaman ile 2 kez görüştük. Küçük pürüzler dışında bir sorun yaşanmadı. Prensip anlaşmasına vardığımız Kocaman ile bu hafta içinde sözleşme imzalamayı planlıyoruz. Salı günü yapılacak son görüşmeden sonra herşey netlik kazanacak. Büyük ihtimalle Kocaman ile anlaşacağımızı düşünüyoruz." 

     
</TEXT>
</DOC>
