<DOC>
<DOCNO> 300486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun20.html </URL>
<DATE> 2004/12/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
2004'te Hollanda Türkiye'ye şanslı geldi 
</HEADLINE>
<TEXT>

     Yusuf Bakırcı bildiriyor 

AB dönem başkanlığını bu yılın ikinci yarısında üstlenen Hollanda, Türkiye ile müzakerelerin başlatılması yönünde 16-17 Aralık Brüksel zirvesinde sağladığı uzlaşmayla tarihi bir başarıya imza attı. 
     Hollanda, dönem başkanlığını üstlendiğinde, ''gündemdeki en önemli dosya'' olarak not düştüğü Türkiye ile müzakere konusu için yoğun bir diplomasi trafiği başlattı. 
     Bu uzun ve yorucu görüşme trafiğini, 17 Aralık günü, her iki taraf açısından da olumlu bulunan ve nihai sonucu tam üyelik olan sürecin 3 Ekim 2005 tarihinde başlatılması kararıyla sonuçlandıran Hollanda'nın bu sonucu almasında, AB konusunda deneyimli emekli bir diplomat olan Dışişleri Bakanı Bernard Bot'un 67 çabaları önemli rol oynadı. 
     Hollanda, Mayıs ayında 10 yeni üyeyle genişleyen AB'nin ilk dönem başkanlığını üstlendi. 
     En önemli konu olarak gündemine aldığı Türkiye'nin yanı sıra Avrupa Parlamentosu seçimleri, yeni AB Komisyonu, Avrupa Anayasası'nın kabul edilmesi, yeni üyelerin entegrasyonu ve karar alma sürecine katılımı, terör dosyası ve bütçe gibi çok sayıdaki konuda önemli başarılar sağladı ve gelecek dönem başkanlığını üstlenecek Lüksembourg'a gündeminden sarkan konu bırakmadı. 
     Dönem başkanı olarak Avrupa'nın kendi içinde entegrasyonuna dikkatleri çeken bir çalışma başlatan Hollanda, Avrupa'yı birbirine bağlayan değer ve ölçülerin neler olduğu konusunu tartışma gündemine aldı. 
     Hollanda, Avrupa idealini güçlendirme ve gelecekteki politikalar üzerinde rolünü sorgulama, buradan hareketle sıradan vatandaş ile Birlik yönetimi arasında ilişkinin önemi gibi konularda faaliyetlerde bulundu, toplantılar düzenledi. Bu toplantıların Lahey'de yapılan ilkine Devlet Bakanı Mehmet Aydın ile yazar Orhan Pamuk da konuşmacı olarak katıldı. 
     Hollanda'nın dönem başkanı olarak öncülük ettiği Avrupalılık üzerine görüş alışverişi, öteki üye ülkelerden yeterli destek ve ilgiyi görünce, devamının diğer dönem başkanlıklarınca da sürdürülmesi benimsendi. Başbakan Jan Peter Balkenende, bu alanda büyük ölçüde tek başına inisiyatif aldı. 
     
     GÜVENLİK, SAVUNMA 
     Hollanda'nın girişimiyle, AB'yi daha güvenli yapabilmek amacıyla, gelecek 5 yıllık sürede uygulanacak politikaların ana hatlarını ortaya koyan ''Lahey Programı'' adıyla üye ülkeler arasında bir anlaşma sağlandı. 
     Anlaşmada esas olarak, güvenlik alanında bilgi alışverişi yapılması, adli makamların işbirliği içinde çalışabilmesi, bunu yaparken vatandaşın hakkına zarar verilmemesi gibi düzenlemeler yer aldı. 
     Üye ülkelerin 2010 yılına kadar ortak bir göç ve mülteci politikası uygulaması, yasadışı göçün önlenmesi için Birlik sınırları dışında bir Avrupa kuruluşunun oluşturulması da benimsendi. 
     İlk kez AB entegrasyon bakanları toplantısı Hollanda'nın girişimiyle yapıldı. Groningen kentinde düzenlenen, Türkiye'yi İçişleri Bakanı Abdülkadir Aksu'nun temsil ettiği toplantıda, yabancıların içinde yaşadıkları toplumlara entegre olabilmelerine yönelik 11 maddeden oluşan bir öneri paketi üye ülkelerin tamamı tarafından benimsendi. 
     AB üyesi ülkeler, Birliğin askeri gücünün güçlendirilmesi ve kriz bölgelerinde bulunacak birliklerin görevlendirilmesiyle ilgili konularda da yine Hollanda'nın dönem başkanlığı sırasında anlaşmalar yaptı. Bir jandarma gücünün kurulmasına ilişkin niyet beyanı anlaşması imzalandı. Anlaşma, askeri statü ve donanımda ''Avrupa jandarma gücü'' adıyla çok uluslu bir polis gücü oluşturulmasını öngörüyor. 
     AB'nin askeri kapasitesinin geliştirilmesi ve iyileştirilmesi, Bosna-Hersek'te NATO'nun görevinin AB tarafından devralınması ve acil müdahale birliklerinin oluşturulması konularında da bu dönemde anlaşmalar sağlandı. 
     Hollanda'nın dönem başkanlığı sırasında tarım ve balıkçılık, eğitim, gençlik ve kültür, çevre, ulaşım, sosyal güvenlik ve istihdam gibi konularda da bakanlar düzeyinde toplantılar yapılarak geleceğe dönük önemli bazı kararlar alındı. 
     Türkiye, Hollanda'nın dönem başkanlığı sırasında resmi kararlara ışık tutacak bakanlar düzeyinde gerçekleştirdiği bütün gayri resmi toplantılarda temsil edildi. 
     
     DIŞ POLİTİKA, EKONOMİ 
     AB, yılın ikinci yarısında Asya ülkeleriyle bir dizi temas gerçekleştirdi. Vietnam'ın başkenti Hanoi'de AB-Asya ASEM zirvesi yapıldı ve burada AB, Myanmar konusunda Asya ülkeleriyle yakın işbirliği içinde olma isteğini dile getirdi. 
     Lahey'de Hindistan ve Çin ile zirve toplantıları yapıldı. Çin ile yapılan görüşmede, AB'nin bu ülkeye uygulanan silah ambargosunun kaldırılmasına ilke olarak hazır olduğu belirtildi. 
     Ortadoğu ve Akdeniz ülkeleriyle de bakanlar düzeyinde bir dizi toplantılar yapılarak olası işbirliği olanakları değerlendirildi. Lahey'de yapılan Barselona Süreci Euromed dışişleri bakanları toplantısında uzun bir aradan sonra ilk kez Filistin-İsrail arasında yakınlaşma sağlandı ve AB, sorunun çözümünde daha etkin rol almak istediğini taraflara iletti. 
     AB ekonomisini 2010 yılında dünyanın rekabet gücü en yüksek ekonomileri arasına yükseltmeyi hedefleyen Lizbon Stratejisi'nin hayata geçirilmesi konusunda da Hollanda, dönem başkanlığı sırasında önemli girişimlerde bulundu. 
     Eski başbakanlardan Wim Kok tarafından hazırlanan rapor ve yapılabilecek sosyal ekonomik reformlar, liderler tarafından gayri resmi bir toplantıda ele alındı. Bu bağlamda bürokratik işlemlerin azaltılması amacıyla 15 yasanın basitleştirilmesi kararlaştırıldı. 
     Hollanda, 2007 yılından itibaren uygulanması planlanan ve birçok yıla dağılan bütçe programının hazırlanmasında da girişimlerini sürdürdü. 
     Avrupa Komisyonu'nun bu alandaki politikasını netleştirmesine yardımcı olabilmek amacıyla üye ülkelerin konumunu ve önceliklerini belirleyen Hollanda, şirketlerin birleşme, satılma ve yeniden yapılanma çalışmalarında, ayrıca vergi engellerini ortadan kaldıran bazı düzenlemelerde anlaşmaya varılmasını sağladı. 
     
     YABANCI DÜŞMANLIĞI ARTTI 
     Hollanda, geçen Kasım ayında film yapımcısı Theo van Gogh'un öldürülmesiyle, İkinci Dünya Savaşı'ndan sonraki tarihinde, ilk kez terörle tanıştı. Müslümanlara karşı alaycı ve kışkırtıcı görüşleriyle tanınan film yapımcısının öldürülmesi, ülkede büyük yankı yarattı ve yabancılarla yerli toplumu karşı karşıya getirdi. 
     Katil zanlısının Müslüman olduğunun anlaşılmasından sonra, camiler, İslam okulları, yabancıların işyeri ve kuruluşları saldırılara hedef oldu. 
     Theo van Gogh cinayetiyle, 11 Eylül 2001'den itibaren Hollanda'da sürekli yükselme eğilimi içinde olan yabancı düşmanlığı ve şiddete dayalı ırkçılık olayları en üst noktaya ulaştı. 
     2 Kasım'dan itibaren bir aylık sürede, arkasında aşarı sağcı ve ırkçı grupların bulunduğu 174 saldırı olayı gerçekleşti. 
     Başbakan Jan Peter Balkenende, yabancıları dışlayan açıklamalara şiddetle karşı olduğunu, yabancıların da toplumun parçası olduğunu belirtti. 
     Hollanda'da terörle mücadelede, terörün İslam'ın radikal kanadından geldiği kaygısı hem kamuoyunda, hem de hükümet çevrelerinde etkili olurken, hükümet bu mücadelede temel hedefin radikal İslamcılar olduğunu duyurdu. 
     Hükümet, İslam'la ilgili görüş ve yaklaşımlarını gözden geçirdi ve yeni izlenecek stratejisini belirlerken, yıllardır tartıştığı ve planladığı resmi bir imam eğitim projesinden vazgeçtiğini bildirdi. 
     Bugüne kadar Türkiye'den Diyanet İşleri Başkanlığı aracılığıyla gönderilen din görevlilerine kuşkuyla bakan hükümet, bir anda bu görevlilerin çok başarılı olduğunu kabul ettiğini açıkladı ve ülkede mevcut imam eğitimi girişimlerini desteklerken Diyanet Vakfı ile işbirliği yapacağını bildirdi. 
     Hollanda'da yabancılar, topluma entegre olamadıkları gerekçesiyle siyasal iktidarların gündeminde sürekli ana sorun olarak görüldü. Politikacılar, bu sorunun çözülememesinde hatayı hep yabancılarda aradı. 
     Müslümanlar, Hollandalıların gözünde yerli toplumla bütünleşemeyen yabancılar olarak algılanırken, bu görüş ve yaklaşımlar terörizme duyulan tepkiyle birlikte yabancılara duyulan tepkiyi doğrudan ve dolaylı olarak destekledi. 
     İslam ülkelerinden gelen birçok köktendinci terörist Avrupa'da rahat faaliyet alanı için Hollanda'yı tercih etti. 
     ABD'deki 11 Eylül saldırılarından sonra bazı terör sanıkları bu ülkede yakalandı. terör örgütü PKK'nın da Hollanda'da, Türkiye'deki terör eylemlerine lojistik destek sağladığı yolunda iddialar hep dile getirildi. 
     Polis, geçen ay, terörle mücadele çerçevesinde yürüttüğü çalışmalar sırasında, Eindhoven yakınlarındaki küçük bir kasabada PKK'nın silahlı eğitim yapılan bir kampını ortaya çıkardı. 
     Hollanda, AB'nin son iki yılda terör örgütleri listesine aldığı örgütleri terörist kabul etmiyordu. Ancak bu son cinayet olayından sonra hükümet, AB listesinde bulunan bütün örgütlerin terörist örgüt kabul edilmesini kararlaştırdı ve bu bağlam da terör örgütü PKK da Hollanda'da ilk kez yasak kapsamına girdi. 
     
</TEXT>
</DOC>
