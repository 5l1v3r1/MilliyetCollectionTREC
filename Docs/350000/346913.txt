<DOC>
<DOCNO> 346913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun14.html </URL>
<DATE> 2005/05/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bağdat'ta 'Şimşek operasyonu' başlatıldı 
</HEADLINE>
<TEXT>

     Irak’ın başkenti Bağdat’ta direnişçilere karşı 40 bin güvenlik görevlisinin katıldığı bir operasyon başlatıldı. 
     Savunma Bakanlığı yetkilileri, "Şimşek" adı verilen operasyonun bugün başlatıldığını, "askerlerin teröristlerin eylem yapmalarını önlemek için kentin tüm girişlerini kapattıklarını, bunun terörizmin altyapısına karşı bir operasyon olduğunu" söylediler. 
     Amerikan askerlerinin desteğindeki asker ve polisler sabahın erken saatlerinde Bağdat caddelerinde kontrol noktaları oluşturdular, yüzlerce ev ve araçta arama yaptılar. 
     Operasyon çerçevesinde başkentin, Dicle’nin batı kıyısındaki Karh ve doğuda Risafe olmak üzere 2 bölgeye ayrılacağı Karh’ın 15, Risafe’nin 7 alt kesime bölüneceği acil durum personelinin günde 24 saat görev yapacağı belirtildi. 
     Irak Başbakanı İbrahim el Caferi’nin sözcüsü Laith Küba, direnişçilerin operasyona meydan okuyarak saldırılarını artırmaya çalışacaklarını sandıklarını söyledi. 
     Bu arada, operasyon devam ederken, başkentin 20 kilometre doğusundaki Yusufiye’de bir kotrol noktasına saldıran silahlı kişilerin 9’u asker 15 kişiyi öldürdükleri bildirildi. 
     Iraklı yetkililer, daha önce yaptıkları açıklamada, bunun Saddam Hüseyin’in düşüşünden beri yapılan en büyük askeri operasyon olacağını söylemişlerdi. 
     
</TEXT>
</DOC>
