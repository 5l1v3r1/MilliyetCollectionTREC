<DOC>
<DOCNO> 333293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun52.html </URL>
<DATE> 2005/04/14/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Şempanzenin sigara bırakma mücadelesi... 
</HEADLINE>
<TEXT>

     Güney Afrika'daki bir hayvanat bahçesinde yaşayan Çarli adlı şempanze, sigara tiryakiliğinden kurtulmaya çalışıyor. 
     Bloemfontein hayvanat bahçesi yetkilileri, Çarli'nin henüz bebekken ziyaretçilerin davranışlarını taklit ettiğini ve onların ikram ettiği sigaraları içerek sonunda tiryaki olduğunu tahmin ediyor. 
     Çarli'nin artık nikotin bağımlılığı belirtileri gösterdiği, bakıcılar yanına yaklaştığında sigarasını gizlemeye çalıştığı belirtiliyor. 
     Hayvanat bahçesi yetkililerinin, Çarli'ye sigara ikram edilmesini engelleyerek, bu alışkanlığa son vermeye çalıştığı kaydedildi. 
     Dünyada sigara içen tek şempanze Çarli değil. Çin'in Zengzu kentindeki bir şempanzenin de geçen yıl sigarayı bıraktığı ve ziyaretçilerin sigaralarını aşırmaya çalıştığı bildirilmişti. 
     
</TEXT>
</DOC>
