<DOC>
<DOCNO> 317928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy15.html </URL>
<DATE> 2005/02/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AKP öğrenci affını grup önerisi olarak Genel Kurul gündemine getirecek 
</HEADLINE>
<TEXT>

     TBMM Danışma Kurulu'nda, öğrenci affına ilişkin yasa önerisinin bugün görüşülmesi konusunda uzlaşma sağlanamadı. AK Parti, konuyu grup önerisi olarak Genel Kurul gündemine getirecek. 
     TBMM Başkanı Bülent Arınç başkanlığında toplanan Danışma Kurulu'na, AK Parti Grup Başkanvekili Eyüp Fatsa ve CHP Grup Başkanvekili Ali Topuz katıldı. 
     Toplantı sonrası gazetecilerin sorularını yanıtlayan Fatsa, öğrenci affına ilişkin yasa önerisinin bugün görüşülmesini, Denizcilik Müsteşarlığı'na ilişkin yasa tasarısının da 9. sıradan 8. sıraya alınmasını önerdiklerini, ancak, bunun kabul edilmediğini söyledi. 
     Ali Topuz da CHP olarak dokunulmazlık dosyalarının dönem sonuna bırakılması yerine Genel Kurul'da müzakere edilmesini istediklerini belirtti. Bazı dosyaların yargıya intikal ettirilmek istenebileceğini ifade eden Topuz, bu çerçevede Maliye Bakanı Kemal Unakıtan'ın dosyasının bugünkü birleşimde görüşülmesini talep ettiklerini, ancak öneriye AK Parti'nin karşı çıktığını söyledi. 
     Bu zamana kadar 9 kez öğrenci affı çıkarıldığını, ancak hiçbirinden sonuç alınamadığını belirten Topuz, ''hükümet ve üniversitenin konuyu gözden geçirmesi ve kalıcı bir çözüm getirilmesini'' arzu ettikleri için AK Parti'nin önerisine katılmadıklarını sözlerine ekledi. 
     Fatsa ve Topuz, isteklerini grup önerisi olarak Genel Kurul'a getireceklerini bildirdiler. 
     
</TEXT>
</DOC>
