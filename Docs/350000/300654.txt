<DOC>
<DOCNO> 300654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur07.html </URL>
<DATE> 2004/12/24/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Otelde çalışan kadın işkenceyle öldürüldü 
</HEADLINE>
<TEXT>

     Yaşar ANTER DHA 

 BODRUM'da 23 gün önce üzerinde 5 milyar lirayla ortadan kaybolan Ayşe Durmuş, dövülüp işkence edilerek öldürüldü. Bir otelde çalışan kadının cesedi, Denizli'nin Sarayköy İlçesi yakınlarındaki bir derede parçalanmış halde, avcılar tarafından bulundu. 
     Bodrum'daki Granit House Otel'de kat ve temizlik sorumlusu olarak çalışan evli ve iki çocuk annesi 43 yaşındaki Ayşe Durmuş, 23 gün önce işten çıktı, yanında taşıdığı 5 milyar lira değerindeki altınları kuyumcuda bozdurdu. Durmuş, eşine telefon açıp "Biraz sonra paralarla eve geliyorum'' dedikten sonra ortadan kayboldu. Eşinin esrarengiz şekilde kayıplara karışması üzerine polis, jandarma ve basına haber verip Ayşe Durmuş'un fotoğraflarını dağıtarak bulmaya çalışan şoför Mustafa Durmuş, Çanakkale'den Antalya'ya kadar bütün bölgeyi dolaştı. Ancak bir iz bulamadı. 
     Önceki gün akşam saatlerinde Sarayköy'de avcılar derede çıplak bir kadın cesedi bulup polise haber verdi. Vücudunda darp izleri, kol ve bacaklarında kırık saptanan kadının yüzüne ve vücuduna sert cisimle defalarca vurulduğu belirlendi. Tanınmaz haldeki kişinin, bir süredir kayıp Ayşe Durmuş olabileceği belirtilerek eşine haber verildi. Mustafa Durmuş, eşini altın dişi ve vücudundaki benlerden tanıdı. 
     İki haftadan fazla bir süre önce öldürüldüğü anlaşılan kadının cesedi otopsi için İzmir Adli Tıp Kurumuna gönderildi. Yetkililer, genç kadının, kuyumcudan çıktıktan sonra caddede yaptığı telefon konuşmasını duyan bazı kişiler tarafından parası için kaçırılmış ve öldürülmüş olabileceğini belirtti. Jandarma, katil ya da katilleri yakalamak için çalışma başlattı. 
     
</TEXT>
</DOC>
