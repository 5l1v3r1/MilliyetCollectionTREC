<DOC>
<DOCNO> 348054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/gun07.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eğitim gönüllüsü' 
</HEADLINE>
<TEXT>


Osmaniye Valisi'nin eşi Emine Küçük başkanlığında bir "gönüllü kadınlar heyeti", her hafta köyleri tek tek dolaşarak kızların okula gitmesi, kadınların bilinçlendirilmesi için çalışıyor 

PINAR AKTAŞ Osmaniye 

Bir şehri ele aldığınızda, köyler belki de en az hizmetin gittiği, en yalnız bırakılmış yerleşim birimleridir. Ama Osmaniye'de, özellikle köyde yaşayan kadınlar hiç de yalnız değil. 
Şehrin Valisi İsa Küçük'ün eşi Emine Küçük başkanlığında, doktordan avukata, ziraat mühendisinden sosyal hizmetler uzmanına tamamen kadınlardan oluşan bir heyet, köy kadınlarının ayağına gidiyor, kızlarını okula göndermeleri konusunda onları eğitiyor çocuklarına nasıl davranacaklarına kadar bilgiler veriyor. 
Gazetemizin başlattığı 'Baba Beni Okula Gönder' kampanyasına büyük destek veren Osmaniye Valisi İsa Küçük'ün eşi Emine Küçük de Ulusal Eğitime Destek Kampanyası Sosyal Destek Gönüllüleri adı altında 2 yıldır kız çocuklarının okula gönderilmesine ve kadınların eğitimine yönelik çalışıyor. Grupta doktor, avukat, sosyal hizmetler uzmanı, rehberlik ve psikolojik danışman ve ziraat mühendisi bulunuyor. 
Gönüllü kadınlardan oluşan bu grup, Osmaniye'nin tüm köylerine gidiyor. Vali eşi Emine Küçük, çalışmalara başlarken amaçlarının kız çocuklarının okullaştırılmasını sağlamak olduğunu söylüyor. Toplantılara katılmanın ise tek şartı, iş istememek. 


</TEXT>
</DOC>
