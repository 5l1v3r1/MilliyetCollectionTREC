<DOC>
<DOCNO> 339130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yazar/guclu.html </URL>
<DATE> 2005/05/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Baba Beni Okula Gönder 3 
</HEADLINE>
<TEXT>


Milliyet'in başlattığı Baba Beni Okula Gönder kampanyası, bu tür kampanyalardan bıkkınlık gelmesine karşın,ülke genelinde müthiş bir heyecan yarattı. Yaratmaya da devam ediyor. 
Son bir hafta içerisinde Bursa'dan Ankara'ya, oradan da Kayseri'ye uzanan epeyce bir yol kat ettim. Genelde hep eğitim sorulurdu. Şimdi ise kampanya soruluyor. Kampanya ile ilgili her şeyi öğrenmek ve kendileri de olanakları ölçüsünde katkıda bulunmak istiyorlar. Benzeri kampanyalarda samimiyet çok önemli. Milliyet'in en büyük avantajı da bu. Çünkü Milliyet, basında güvenin simgesi. 8 yıllık temel eğitime geçişte de Milli Eğitim'in başlattığı kampanyaya destek çıkmış ve çok büyük paraların toplanmasına aracı olmuştuk. 
Halk, bu konuda önce kampanya başlatanların samimiyetini görmek istiyor. Ben de o dönemde bir maaşımı bağışlamış ve bunun banka dekontunu gazetede de yayımlamıştım. Arkasından büyük, küçük çok önemli bağışlar gelmişti. Emekli ikramiyesi ile okul yaptırmak isteyenden, sigarayı bırakıp ona harcayacağı bir yıllık parayı, kampanyaya bağışlayanlara kadar çok ilginç örneklerle karşılaşmıştık. Yurtdışındaki vatandaşlarımız da bu sürece önemli katkılarda bulunmuşlardı. 
Şimdi yine eğitim için kolları sıvadık. Tıpkı 8 yıllık eğitim ve kırk yıl öncesinde köy okulları için başlattığımız kampanyalarda olduğu gibi. AB'ye aday ülkemizde, 7.5 milyon vatandaşımız h l okuma yazma bilmiyor. Milyonlarca çocuğumuz okula gidemiyor. Ve h l üç beş sınıf bir arada eğitim yapıyor. Bu vahim tablodan en fazla etkilenenlerin başında da maalesef kızlarımız geliyor. Oysa onlar okumadan, onlar üretime katkıda bulunmadan, onlar ille de çocuğum okusun diyen anneler olmadan daha hızlı yol kat etmemiz mümkün değil. 
Milliyet, işte bu utanç tablosundan bir an önce kurtulmak için başta devlet olmak üzere tüm Türkiye'yi göreve davet ediyor. Samimiyetini göstermek için de kampanyaya bir milyon YTL yani bir trilyon lira bağışladı. Arkası da gelmeye başladı. 
İşadamlarımızdan, holdinglerimizden, sivil toplum örgütlerimizden ve eğitim kurumlarımızdan kampanyaya büyük destek var. Herkes gücü oranında katkıda bulunmak istiyor. Kimi ek derslik, kimi kütüphane, kimi anasınıfı, kimi yurt, kimi fen ya da lisan laboratuvarları, kimi de birkaçını bir arada gerçekleştirme arzusunda. 
Eğitime önce eğitimcilerin sahip çıkması müthiş bir gelişme. Hele hele bazı okullarda tüm öğrencilerin Doğu ve Güneydoğu'daki yaşıtları için seferber olup harçlıklarını bu amaç için değerlendirmeleri gerçekten göz yaşartıcı. Bu haftaki Genç Bakış'ı, yarın gece Kars'ta gerçekleştireceğiz. Milli Eğitim Bakanı Hüseyin Çelik'le birlikte kampanyanın fikir babası ve en büyük destekçisi Milliyet İcra Kurulu Başkanı Hanzade Doğan ve Genel Yayın Yönetmeni Sedat Ergin de konuğumuz olacak. Ayrıca Kars milletvekilleri, vali, belediye başkanı, rektör ve milli eğitim müdürü başta olmak üzere kentin eğitime gönül veren tüm isimleri de izleyicilerimiz arasında yer alacak. 
Okula gidemeyen genç kızlarımız, okuma yazma bilmeyen anneler, ille de okul ve öğretmen isteriz diye haykıran muhtarlar, olanaksızlıklar içerisinde görevlerini yerine getirmeyen çalışan ve her biri Çalıkuşu öğretmenlerimiz ve 5-6 kişi bir arada barınan üniversite öğrencilerimiz. Hepsi konuğumuz olacaklar. 
Doğusuyla batısıyla bu ülke hepimizin. Sevinçleri de, sorunları da hep birlikte paylaşacağız. Birlikte aşacağız. Yarın gece sizleri de 23.30'da Kanal D'de ekranlarınızın başına bekliyoruz. Yardımlaşmanın, paylaşımın, desteğin en güzel örneklerine şahit olacaksınız. Dünyanın en haz veren duygusunun, ihtiyacı olan birilerine yardım etmek olduğunu eminim çok iyi biliyorsunuz. Belki siz de bir mum yakarak bu hazzı yeniden tadarsınız... 



</TEXT>
</DOC>
