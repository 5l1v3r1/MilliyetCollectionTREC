<DOC>
<DOCNO> 335092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun26.html </URL>
<DATE> 2005/04/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yeni Papa'dan ilk mesaj... 
</HEADLINE>
<TEXT>

     Roma Katolik Kilisesi'nin yeni lideri Papa 16. Benediktus, ''Hıristiyanlar arası birlik ve diyaloga önem vereceğini'' bildirdi. 
     16. Benediktus, Sixtus Şapeli'nde kardinallerle bu sabah yaptığı ayin sırasında, İkinci Vatikan Konsili'ndeki ilkeler doğrultusunda seleflerinin takipçisi olacağını söyledi. 
     Papa'nın vaaz metni, Vatikan Basın Merkezi tarafından gazetecilere de dağıtıldı. 
     Katoliklerin diğer Hıristiyan gruplarla diyalog çalışmalarına önem verileceğine işaret eden 16. Benediktus, diğer Hıristiyanlarla ilahiyat alanında da diyalog çalışmalarının sürdürülmesi gerektiğini belirterek, ''Hıristiyanlar arası birlik ve diyaloga önem vereceğim. Seleflerim gibi benim de birincil kaygım, Mesih'in hayati varlığını tüm dünyaya duyurmak olacak'' dedi. 
     Papanın misyonunu, ''dünyada tüm insanların huzurunda Mesih'in ışığının parıldamasını sağlamak'' diye tanımlayan 16. Benediktus, Hıristiyanlığın mesajını yayabilmek için, ''diğer dinlerin bağlılarıyla veya varlığın temel sorularına yanıt aramakla birlikte buna henüz cevap bulamamış kişilerle'' ilişkilere önem verilmesi gerektiğini de söyledi. Papa, ''Seleflerim gibi ben de, herkes için daha iyi bir gelecek hazırlanmasını sağlayacak karşılıklı anlayışın tesisi için farklı uygarlıklarla diyalogu sürdürmeye önem vereceğim'' dedi. 
     16. Benediktus, Roma Katolik Kilisesi'nin 1962-1965 yılları arasında yapılan İkinci Vatikan Konsili doğrultusunda, Kilise'de ''istişare mekanizması''nın güçlendirilmesine özen gösterileceğini de sözlerine ekledi. 
     İkinci Jean Paul'ün Papalığı döneminde Vatikan'daki merkezi yönetim, istişare mekanizmasına işlerlik kazandırmayarak eski merkeziyetçi ve baskıcı anlayışı hortlatmış olmakla suçlanmaktaydı. 16. Benediktus, o dönemde 24 yıl boyunca Papalık Dinsel Öğretiler Kurulu Başkanlığı yaptığı sırada da aynı suçlamalara maruz kalmıştı. 
     İkinci Jean Paul ve Ratzinger'in imzalarını taşıyan öğretisel belgeler, Vatikan'ın gerek Katoliklik dışındaki Hıristiyanlar, gerekse diğer dinlerin mensuplarıyla ilişkilerde, sorunlu bir dönemin başlamasının da ana sebebini teşkil etmişti. 
     
     AĞUSTOS'TA ALMANYA'YA GİDECEK 
     Bu arada, Yeni Papa'nın Ağustos'ta Almanya'yı ziyaret edeceği de kesinleşmiş bulunuyor. 
     Katolik Kilisesi'nin etkinliklerinden biri olan Dünya Gençlik Günü'nün Ağustos'ta Almanya'da kutlanmasının daha önceden programlanmış olduğunu hatırlatan Papa sözlerini şöyle sürdürdü 
     ''Gençler Papa İkinci Jean Paul'ün en fazla önem verdiği kesimi oluşturuyordu. Tüm gençleri de kucaklamak istiyorum. Tanrı'nın izniyle önümüzdeki Dünya Gençlik Günü'nde Köln'de onlarla karşılaşmayı planlıyorum.'' 
     
</TEXT>
</DOC>
