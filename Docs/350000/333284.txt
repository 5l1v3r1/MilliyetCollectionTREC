<DOC>
<DOCNO> 333284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun43.html </URL>
<DATE> 2005/04/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
AB, NATO7ya rakip olamaz... 
</HEADLINE>
<TEXT>

     NATO Genel Sekreteri Jaap de Hoop Scheffer, İttifak ile AB ve BM gibi uluslararası kurumlar arasında işbirliğinin artırılması çağrısında bulundu ve AB'nin NATO'ya rakip olamayacağını söyledi. 
     Brüksel'de düzenlenen, ''NATO'nun Siyasi ve Askeri Yapılanması'' konulu konferansta konuşan de Hoop Scheffer, ''BM ile NATO arasında daha sıkı bir işbirliği zamanının geldiğine inanıyorum. Bu, iki kurumun da menfaati gereğidir'' dedi. 
     De Hoop Scheffer, konuşmasında, 26 İttifak üyesi ülke arasında, güvenliğe bağlı tüm konularda ''siyasi diyaloğa güç kazandırma'' arzusunda olduğunu belirtti. 
     ''AB ile de diyaloğu geliştirmeliyiz'' diyen Genel Sekreter, bunun çok sayıda yol ve yöntemi olduğunu, NATO ile AB arasında diyalog organı olarak işlev gördüğü varsayılan ''NATO-AB Siyaset ve Güvenlik Komitesi'' ile ''NATO-AB Daimi Temsilciler Ortak Konseyi''nin ''suni ve giderek zayıflayan bir gündem'' çerçevesinde kaldıklarını ifade etti. 
     NATO ile AB'nin ''tüm bölgeleri'' birlikte ele almaları ve ayrı hareketten kaçınmaları gereği üzerinde duran de Hoop Scheffer, iki kurum arasında ''yarış'' olamayacağını belirterek, ''AB'nin NATO'ya rakip olacak askeri yetenekte bir savunma gücü oluşturabileceğini düşünmek saflık olur'' dedi. 
     ABD'nin NATO'ya getirdiği yetenek kazanımlarına dikkati çeken NATO Genel Sekreteri, NATO'nun AB'ye rakip olacak adli, ekonomik sivil yetenekler geliştirmesini önermenin de saflık olacağını anlattı. 
     De Hoop Scheffer, İttifak üyesi 26 ülkenin savunma bütçelerini artırmaları gereğini de tekrarladı. 
     
</TEXT>
</DOC>
