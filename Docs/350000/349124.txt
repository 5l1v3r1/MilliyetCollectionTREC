<DOC>
<DOCNO> 349124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonsiy06.html </URL>
<DATE> 2005/06/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan Muhalefet ideolojik yaklaşım içerisinde... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, muhalefetin tavırlarıyla karar alıp vermeyeceklerini belirterek, ''Çünkü muhalefet, ideolojik yaklaşım içerisindedir'' dedi. 
     Erdoğan, AK Parti Genel Merkezi Ar-Ge Başkanlığı'nca düzenlenen ''1. Bölge Teşkilat Eğitim Programı'' toplantısında yaptığı konuşmada, Türkiye'nin, geleceğinden asla vazgeçmeyeceğini, o gelecekte de medeniyet hedeflerini yakalamış bir ülke olarak dünyanın en önde gelen aktörlerinden biri olacağını bir kere daha ortaya koyduğunu söyledi. 
     Gelinen noktada asla geri dönüş olmayacağını, ekonomik programdan, mali disiplinden asla taviz veremeyeceklerini vurgulayan Erdoğan, özelleştirmede de mantıklarının aynı olduğunu kaydetti. 
     Başbakan Erdoğan, şöyle devam etti 
     ''Muhalefet gelecek SEKA'da gösteri yapacak, Seydişehir'de gösteri yapacak. Biz muhalefetin bu tür tavırlarıyla karar almayız, karar vermeyiz. Çünkü muhalefet, ideolojik yaklaşım içerisindedir. Bu muhalefet, bu tesisler kurulurken de bunlara karşıydı. Şimdi özelleştirilirken de karşı. Bunların maalesef bakıyorum, dikkat ediyorum da çakılı çivisi bile yok Türkiye'de. Biliyorum, bu sözlerin cevabını hemen verirler. Cevabını hemen alırız. 
     Başbakan'ın paltosuyla başbakanlıkta oturduğu günleri hatırlarım. Çiftçinin traktörlerle benzin istasyonlarına mazot kuyruğuna girdiği günleri hatırlarım ve hepsinden önemlisi babamın nüfus kağıtlarında şeker, un, bunlarla ilgili mühürleri görerek büyüdüm. Onun için şu andaki muhalefetin zihniyetinin tarihçesinde bunlar var. AK Parti, şu kısa dönem tarihçesiyle farklıdır ve bu başarı kervanı aynı şekilde yoluna devam edecektir.'' 
     
     İŞADAMLARINA DESTEK MESAJI 
     Başbakan Erdoğan, devleti ticaretten çektiklerini ve özel sektörü oraya doğru ittiklerini ifade ederek, gittiği her ülkeye işadamlarını da götürdüğünü hatırlattı. 
     İşadamlarının, gittikleri ülkelerin işadamlarıyla karşılıklı görüştüklerini anlatan Erdoğan, işadamlarına ''Biz sizin yanınızdayız, destekçiniziz''' mesajı verdiklerini kaydetti. 
     Erdoğan, işadamlarının gerekli adımları atıp yatırımları yapmaları halinde ortaya çıkan tıkanıklık ve sıkıntıların kendileri tarafından çözüleceğini ifade ederek, ''İşte bunu anlamakta zorlananlar var. Kalkıyorlar dürüstçe davranmıyorlar. 'Seydişehir'i, ülkeyi, vatanı satıyorsunuz', ifadeleri bu... Bu ifadeyi kullanmak ihaneti vahimiyedir'' dedi. 
     Bu tehditler için dünyada piyasası olan gerek yerli, gerek yabancı işadamlarının bir araya gelmesini istediklerini kaydeden Erdoğan, şöyle konuştu 
     ''Hayır ben kendim alacağım diyorsa, kendisi alsın. Ama bir konuda biz oraya not düşüyoruz. İşçilerin sayısında azaltma yapmayacaksın. Yeni yatırımlarla bu sayıyı daha da çoğaltacaksınız. Fakat emekliliği gelmiş, kıdem tazminatı almış ayrılacak, o ayrı. Bizim derdimiz mevcut teknolojiyi daha ileri götürmek. Oralardaki yatırımları daha da büyütmek ve ihracat potansiyelimizi daha da artırmak, doğrudan yabancı sermayenin Türkiye'ye girişini sağlamak. Bu düşüncenin adı, milli düşüncedir. Buna karşı çıkmak gayri milliyetçiliktir.'' 
     
     ''PROBLEMLER ADIM ADIM ÇÖZÜLÜYOR'' 
     Başbakan Recep Tayyip Erdoğan, AK Parti döneminde milletin menfaatini kendi menfaati sayan bir yaklaşımla problemlerin adım adım çözüldüğünü, yıllar yılı yaşadıkları acı tecrübelerle siyasetten umudunu kesmiş olan vatandaşlar için siyasetin yeniden bir umut haline gelmiş olduğunu söyledi. 
     AK Parti'nin, ülkeyi yönetme iradesiyle birlik içinde ülkeyi girdaptan çıkardığını, kararlı ve dikkatli bir yönetim anlayışıyla ekonomik kriz şartlarının ortadan kaldırılarak tüm sektörlere kan ve can geldiğini vurgulayan Erdoğan, Teşvik Yasası'nın da bazı eleştirilere rağmen sektöre kan getirdiğini bildirdi. Yasanın bazı yerlerde iyi gittiğini, ancak bazı yerlerde de umulanın bulunamadığını anlatan Erdoğan, özellikle Doğu ve Güneydoğu'da henüz beklenen temponun yakalanamadığını söyledi. Başbakan Erdoğan, yasayla ilgili bazı eksiklikler olduğunu, ancak bunların da giderileceğini kaydetti. 
     Kronikleşmeye yüz tutmuş meselelerin üstüne giden, suiistimallere 'dur' diyen siyaset anlayışıyla Türkiye ekonomisinin bütün dünyaya kendini gösteren bir performans yakaladığını dile getiren Erdoğan, bunun sadece ekonomi ve siyasette değil, her alanda kendini gösterdiğini anlattı. 
     Türkiye'nin topyekün yapısal değişiklik için harekete geçtiğini, sağlıktan eğitime, çalışma hayatından tarıma, turizmden yerel yönetimlere kadar ''geleceğin Türkiyesi''nin ihtiyacı olan düzenlemelerin yapıldığını ve bunların karşılıklarının da alınmaya başladığını belirten Erdoğan, Türkiye'ye geçen yıl gelen turist sayısının 17.5 milyon, bunun mali getirisinin de 16.5 milyar dolar olduğunu hatırlattı. Erdoğan, bu yıl turist sayısının 20 milyonu yakalayacağını söyledi. 
     
     İSTANBUL'DA DEV BİR HAVAALANI İHTİYACI 
     Antalya Havaalanı'nın yeni personel ve piste kavuşturulduğunu da anlatan Erdoğan, İstanbul için de bir çalışma yaptıklarını kaydetti. 
     İstanbul Atatürk Havalimanı'nın artık ihtiyaçlara cevap veremediğini ve mevcut şartlarda birkaç yıl daha idare edebileceğini ifade eden Erdoğan, konuşmasını şöyle sürdürdü 
     ''Bizim ondan sonrasını kuşatacak dev bir havaalanına ihtiyacımız var. Avrupa Yakası'nda şu anda arkadaşlarımız bunun arayışı içindeler. Bir taraftan bu arayış gerçekleştiriliyor, bir rahatlamayı getirecek, gerek iniş-kalkışlarda, gerek terminal hizmetlerinde bunu başaracak bir havaalanını inşallah süratle tamamlayacağız. Bunları, alt yapılarıyla beraber dünyadaki modern havaalanlarıyla yarışır konumda hazırlamayı düşünüyoruz. Ulaştırma Bakanlığı talimatı aldı, çalışmalarını yürütüyor.'' 
     
     TEŞKİLAT YOKLAMASI YAPTI 
     Bu arada Başbakan Erdoğan, konuşma yapmak üzere kürsüye çıktığında eğitim toplantısına katılan teşkilatların tespiti için yoklama yaptı. 
     Bazı teşkilatlardan toplantıya eksik katılım olduğunu öğrenen Erdoğan, bunun nedenlerini sorarak, ölüm ve koma hali dışındaki bir nedenle toplantıların aksatılmaması gerektiğini söyledi. 
     AK Parti Genel Merkezi Ar-Ge Başkanlığı'nca düzenlenen ''1. Bölge Teşkilat Eğitim Programı'' toplantısının bugün basına kapalı olarak gerçekleştirilen bölümünde ''AK Parti'nin siyasal kimliği'', ''Teşkilat Kuruluş ve Sistematiği'' ile ''Teşkilat ilişkileri ve çalışma düzeni'' konularında eğitim verildi. 
     
</TEXT>
</DOC>
