<DOC>
<DOCNO> 324342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun35.html </URL>
<DATE> 2005/03/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Molivyatis, 12 Nisan'da Ankara'da... 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, Dışişleri Bakanı Petros Molivyatis'in önümüzdeki ay Türkiye'ye yapacağı çalışma ziyaretinin büyük olasılıkla 12-13 Nisan'da olacağını açıkladı. 
     Kumuçakos yaptığı basın toplantısında, ziyaret gündeminin henüz belirlenmediğini, ancak Dışişleri Bakanı ve Başbakan Yardımcısı Abdullah Gül'ün daveti üzerine yapılacak ziyarette ikili ilişkiler, Türkiye'nin AB süreci ve bölgesel gelişmelerin ele alınmasının beklendiğini söyledi. 
     Gül'ün dün BBC'ye verdiği demeçte Ege'deki ''ihlallerle'' ilgili ifadelerine de sorular üzerine değinen Kumuçakos, ''Sayın Gül, doğal olarak Türk tezini dile getirmiştir. Atina, Türk-Yunan ilişkilerinin tamamen normalleşmesi için çabalarını sürdürüyor. Ancak Türkiye'nin Ege'deki askeri faaliyetleri kuşkusuz AB sürecine olumsuz etki yapıyor. Biz, bu faaliyetlere karşı gerekli girişimlerde bulunuyoruz'' dedi. 
     Sorular üzerine, ortada Kıbrıs sorununun çözümüne yönelik müzakerelerin tekrar başlamasına ilişkin bir girişim bulunmadığını belirten Kumuçakos, Atina'nın bu konudaki rolünün güvenlik ve garantilerle sınırlı olduğunu ifade etti. 
     Kumuçakos, Türkiye'nin gümrük birliğini AB'nin 10 yeni üyesini kapsayacak şekilde biçimlendirecek protokolü imzalama yükümlülüğü bulunduğunu da kaydetti. 
     
</TEXT>
</DOC>
