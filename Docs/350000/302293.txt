<DOC>
<DOCNO> 302293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur36.html </URL>
<DATE> 2004/12/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İÜ öğrencileri "Rektör seçiminde bize de söz hakkı verilsin" 
</HEADLINE>
<TEXT>

     İstanbul Üniversitesi İÜ öğrencilerinden oluşan bir grup, üniversitede 7 Ocak'ta yapılacak rektör adayı belirleme seçiminde kendilerine de söz hakkı verilmesini istediler. 
     Üniversitenin Beyazıt Yerleşkesi ana kapısında ellerindeki çeşitli pankartlarla toplanan grup adına yapılan basın açıklamasında, 7 Ocak'taki rektör adayı belirleme seçiminde kendilerine de söz hakkı verilmesi talep edildi. 
     Böyle bir hakkın verilmeyeceği düşünüldüğü için 6 Ocak'ta tüm fakültelerde sandıklar kurularak ''alternatif seçim'' yapılacağı ifade edilen açıklamada, sonucun da resmi seçimin yapılacağı 7 Ocak günü Edebiyat Fakültesi önünde kamuoyuna açıklanacağı belirtildi. 
     Açıklamada, söz konusu seçimde, 12 Aralık tarihinde üniversitede çıkan olaylarda gözaltına alınıp daha sonra tutuklanan öğrencilerin aday gösterileceği kaydedildi. 
     Üniversite yönetimi ve polis aleyhinde çeşitli sloganlar da atan grup, yerleşkede postanesinden Bayrampaşa Cezaevi'nde tutuklu olan arkadaşlarına yılbaşı tebrik kartı gönderdikten sonra olaysız olarak dağıldı. 
     
</TEXT>
</DOC>
