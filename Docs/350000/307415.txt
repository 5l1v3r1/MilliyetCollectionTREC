<DOC>
<DOCNO> 307415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yazar/tamer.html </URL>
<DATE> 2005/01/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İlaç devlerinin ipliği pazara çıkıyor 
</HEADLINE>
<TEXT>

Yaramaz belgeselci Michael Moore'un yeni hedefi, her türlü rekabeti dışlamaya çalışan uluslararası ilaç devleri 

Amerika'nın muhalif belgesel yönetmeni Michael Moore'un Başkan Bush'tan sonraki yeni hedefi, sağlık sektörü ve uluslararası ilaç devleri. Moore'un Sicko adını verdiği yeni filminde ABD'de ilaç ruhsatlarını veren FDA ve sigorta şirketleri de masaya yatırılıyor. Çok yerinde, olsa olsa geç kalınmış bir proje. Herkesi yakından ilgilendirdiği için de dünya çapında geniş ses getireceğine kuşku yok. Filmde, ilaç şirketlerinin satışlarını artırmak amacıyla uyguladığı etik olmayan pazarlama yöntemleri su yüzüne çıkarılacak. Amerika'da son dönemde peşpeşe yayınlanan kitaplarla her türlü rekabete kapalı ilaç sektörünün kapıları aralanmaya çalışılıyordu. Görselin damgasını vurduğu günümüzde Moore'un belgeseliyle, ilaç devlerinin ipliği iyice pazara çıkacak. 
Kitapları merak edenler için Marcia Angell imzalı The Truth About The Drug Companies ve Merrill Goozner'in yazdığı The 800 Million Pill The Truth Behind The Cost of New Drugs 

Konuşma yasağı 
Tahmin edebileceğiniz gibi bu haber, sayılar 2 elin parmaklarını geçmeyen dev ilaç şirketlerinin üst yönetimleri tarafından hiç de hoş karşılanmamış. USA Today'in haberine göre 6 ilaç devi, şirket içi yazılı bir talimatla çalışanlarını dışardan gelecek her türlü soruya karşı konuşmamaları için sıkı bir biçimde uyarmış. Örneğin Pfizer'in sözcüsü Stephen Lederer'in belirttiğine göre Pfizer çalışanları şirketin online gazetesinde "beyzbol şapkası giyen, biraz pasaklı ve çok fazla soru soran bir adama karşı dikkatli olmaları" konusunda uyarılmış. Çalışanlarına konuşmamaları için kesin talimat veren diğer ilaç devleri şunlar 
GlaxoSmithKline 
Wyeth 
AstraZeneca 
SanofiAventis 
Synthelabo 
Ecza dolabınızdaki ilaç kutularına dikkatle bakacak olursanız, yukarıda adı geçen firmadan en az 3'üne rastlayacağınıza kuşku yok. 

Moore kabusu 
Değişik kaynaklardan konuyla ilgili son haberleri okurken en komiğime giden, dev ilaç şirketlerinin üst düzey yöneticilerinin son aylarda yaşadıkları "Moore kabusu"nun izdüşümleri oldu. Moore, belgeselde rol vereceği oyuncuları, doktorlara promosyonlar dağıtan ilaç mümessilleri kılığına sokuyormuş... 50 bin dolar karşılığı doktor muayenehanelerine gizli kamera yerleştiriyormuş... Bu tür söylentilere her gün bir yenisi ekleniyor ve "ilgili çevreler"de terör estiriliyormuş. 
Fahrenheit 9 11'le Başkan Bush'a karşı muhalefet bayrağını açan yaramaz yönetmen Moore, Bush'u deviremedi, ama Cannes Film Festivali'nin tarihinde Altın Palmiye'nin büyük ödülünü göğüsleyen ilk belgeselci olmakla ödüllendirildi. Amerikan silah lobisini hedef aldığı Benim Cici Silahım Bowling for Columbine ile Oscar alan Moore'un, General Motors'u masaya yatırdığı belgeseli Roger ve Ben Roger Me de epey ses getirmişti. 

Hedeflerden biriyiz 
Bunları niye yazıyorum 
Avrupa Birliği'nin müzakere tarihi vermesinin ardından ilk notanın ilaççılardan gelmesi tesadüf değil elbette. Daha önce de yazdım. 90'ların ortalarından bu yana yeni ilaç keşfetmekte zorlanan uluslararası devler, veri koruma gibi yeni icatlarla ayrıcalıklı durumlarını mümkün olduğunca sürdürme çabasındalar. Bu çerçevede, hedeflerden biri de biziz. 
Ruhsatlandırma Yönetmeliği'ni yayınlaması beklenen Sağlık Bakanlığı, veri imtiyazının 2005 başından değil de, makable şamil olarak 2001 başından geçerli kabul edilmesi için çok yönlü baskı altında. Sadece yabancı ilaç devlerinden değil, "Aman AB ile aramızda gürültü çıkmasın" diyen başka kamu birimlerinden de gereksiz baskı var. 

Avrupalı olmak 
Bana göre Avrupalı olmanın esası, müzakere etmeyi öğrenmekten geçiyor. Başbakan Erdoğan da Dışişleri Bakanı Gül de Türkiye'nin en lehine kararı çıkartmak için son ana kadar çatır çatır müzakere etmediler mi 
Bütün ülkeler AB'ye girerken bu konunun kıyasıya pazarlığını yaptılar. AB'ye tam üye olduğu halde veri korumayı h l kabul etmeyen ülkeler varken, biz neden hemen gelin güvey olalım 
Zaten Michael Moore'un filmi de, lehimize delil olarak yakında vizyonda... 



</TEXT>
</DOC>
