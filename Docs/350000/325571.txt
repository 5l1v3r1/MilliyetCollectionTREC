<DOC>
<DOCNO> 325571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko55.html </URL>
<DATE> 2005/03/21/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Almanya Başbakanı Schröder'den Wolfowitz'e destek... 
</HEADLINE>
<TEXT>

     Almanya Başbakanı Gerhard Schröder, ABD Başkanı George Bush'un Dünya Bankası Başkanlığı için düşündüğü isim Savunma Bakan Yardımcısı Paul Wolfowitz'e destek verdi. 
     Alman n-tv televizyonuna konuşan Schröder, Mayıs ayında görev süresini tamamlayacak Dünya Bankası Başkanı James Wolfensohn'un görevini Paul Wolfowitz'e devretmesini ülkesinin veto etmeyeceğini söyledi. 
     Schröder, ''ABD Başkanı bana telefon ederek fikrimi sordu. Ben de Almanya'nın bu konuda kendi yolunda gitmeyeceğini söyledim. Almanya, Wolfowitz'le yapıcı şekilde çalışabilir. Wolfowitz'in göreve gelmesi durumunda Olumlu sürprizlerle karşılaşmayı umut ediyorum'' şeklinde konuştu. 
     Schroder, Wolfowitz konusunda ABD başkanı Bush'a destek veren ilk büyük Avrupa ülkesi oldu. Wolfowitz'in Dünya Bankası'nın başına getirilmesi konusunda daha önce Fransa Cumhurbaşkanı Jacques Chirac'ın sözcüsü, ''ABD yönetiminin seçimini not ettiklerini'' belirtirken İngiltere Başbakanı Tony Blair sessiz kalmıştı. 
     Dünya Bankası Başkanlığı için ABD Savunma Bakan Yardımcısı Paul Wolfowitz'in ismi ilk ortaya atıldığında, ülkeler arasında derin görüş ayrılıklarının yaşanmasına neden olan Irak savaşının mimarları arasında bulunması nedeniyle birçok Avrupa hükümetinden eleştiri almıştı. 
     Dünya Bankası başkanları, yönetimde söz sahibi olan büyük kreditör ülke temsilcilerinin oybirliğiyle göreve getiriliyor. 
     Öte yandan Dünya Bankası Başkanlığı'na aday gösterilen ABD Savunma Bakan Yardımcısı Wolfowitz, kendisine soğuk bakan Avrupalıları ikna etmek için Avrupa Birliği yetkilileriyle görüşecek. 
     AB Sözcüsü Pia Ahrenkilde Hansen, Wolfowitz'in görüşlerini daha iyi öğrenmek için AB tarafından kendisine yapılan görüşme davetini kabul ettiğini söyledi. 
     Sözcü, Wolfowitz'in Avrupa Konseyi'nin kalkınmadan sorumlu üyesi Louis Michel ve başka yetkililerle görüşeceğini bildirirken, görüşme tarihinin henüz belirlenmediğini belirtti. 
     Teamüllere göre Dünya Bankası başkanlığı için ABD'nin gösterdiği aday bankanın hissedarı diğer 24 üye tarafından kabul ediliyor. 
     Uluslararası Para Fonu IMF başkanının belirlenmesinde ise Avrupalılar söz sahibi oluyor. 
     
</TEXT>
</DOC>
