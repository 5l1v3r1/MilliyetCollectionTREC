<DOC>
<DOCNO> 337677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun01.html </URL>
<DATE> 2005/04/28/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Talabani İstifamı isteyenler utanmalı 
</HEADLINE>
<TEXT>

     İhsan DÖRTKARDEŞ DHA 

IRAK Devlet Başkanı Celal Talabani, devrik lider Saddam Hüseyin hakkında verilebilecek idam cezasını kendisinin imzalamayacağını yinelerken, kendisini istifaya çağıranların utanması gerektiğini söyledi. 
     El Arabiya televizyonunun sorularını yanıtlayan Celal Talabani, dünyada idam cezasının kaldırılmasını isteyen uluslararası çağrıyı imzaladığını hatırlatarak, "Özellikle bir dönem Irak’ta günlük olarak idam kararlarının alınıp uygulandığı bir dönemde ben attığım imzaya saygı göstermek istiyorum. Bu imza, alınacak kararın uygulanmaması önünde olacağı anlamına gelmez, belki yetkilerimi 2 yardımcıma devrederim" dedi. 
     
     ’ANCAK DEMOKRASİ RAFA KALDIRILIRSA İSTİFA EDERİM’ 

     Talabani, "Kararı imzalamıyorsa istifa etsin" eleştirileri hatırlatılınca şöyle konuştu 
     "Demokrasi rafa kaldırılıp, grup diktatörlüğü yada ırkçılık temelinde karar verilirse o zaman istifa ederim. Bunun dışında Irak’ı oluşturan 2 halktan birinin temsilciliğini yapıyorum ve ulusal mecliste 228 oyla seçildim. Körfez’de rahat bir yaşam sürenlerin, devlet başkanından özellikle uzun bir dönem diktatörlüğe karşı mücadele eden birinden istifa etmesini isteme hakları yoktur. Bunlar bir gün bir canlarından bir damla kan akmayan, bir damla gözyaşı dökmeyen ve mücadeleye bir gün olsun katılmayanlar, bir tek mermi sıkmayanların ’İstifa et’ deme hakları yoktur. Yasal bir şekilde seçilen ve meşru olan bir makamdan çekilmemi isteyenlerin utanması gerekir." Talabani, Kerkük’ten gelen bir grubu kabul ederken, tarih boyunca bu kentte Arap, Türkmen ve Kürtler’in kardeşçe bir yaşam sürdürdüğünü, bunun bozulmasına izin vermeyeceklerini söyledi. 
     
</TEXT>
</DOC>
