<DOC>
<DOCNO> 329712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur03.html </URL>
<DATE> 2005/04/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kayseri'ye nisan karı... 
</HEADLINE>
<TEXT>

     Kayseri'deki Erciyes Kayak Merkezi'nde kar kalınlığı 60 santimetreye ulaştı. 
     AA muhabirinin, Kayseri Meteoroloji Bölge Müdürlüğü yetkililerinden aldığı bilgiye göre, gece boyu aralıklarla devam eden kar yağışı nedeniyle kar kalınlığı kent merkezinde 5 santimetreye ulaştı. Gece sıcaklık, sıfırın altında 1 dereceye düştü. 
     Kayseri-Avanos-Nevşehir Karayolu'nun Garipçe Köyü yakınlarındaki buzlanma nedeniyle ulaşım zaman zaman aksıyor. Trafik ekipleri sürücüleri uyarırken, karayolları ekipleri de tuzlama çalışmaları yapıyor. 
     Erciyes Kayak Merkezi'nde 45 santimetre olan kar kalınlığının, gece yağan karla birlikte 60 santimetreye ulaştığı bildirildi. 
     Baharla birlikte çiçek açan meyve ağaçları ve belediyenin refüjlerle parklara diktiği çiçekler de kar altında kaldı. 
     
</TEXT>
</DOC>
