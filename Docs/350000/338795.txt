<DOC>
<DOCNO> 338795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/yazar/congar.html </URL>
<DATE> 2005/05/02/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Konuşa konuşa Beyaz Saray'a... 
</HEADLINE>
<TEXT>


Evet, Başbakan Recep Tayyip Erdoğan İsrail'in yolunu tutarken, ikili ve bölgesel ilişkilerin yanı sıra Washington'ın gönlünü yapmayı da hesapladı. 
Evet, İncirlik Anlaşması'nın zamanlaması da, geçenlerde Afganistan'a gündemi pek de iyi düşünülmemiş izlenimi veren bir ziyaret yapılması da Oval Ofis'e hazırlık gibi görülebilir. 
Ancak son açıklamaları gösteriyor ki Erdoğan, Başkan George W. Bush'la yaz başında Beyaz Saray'da buluşma arzusuna yeşil ışık alabilmesinin biraz da nasıl konuştuğuna bağlı olduğunu nihayet anlamış durumda. 
"Nihayet" diyorum zira ABD'liler bu konuda hiç de ketum davranmadılar. 
"Neyi nasıl söylediğinize dikkat edin" mesajı yılbaşından bu yana ABD'den Türkiye'ye yapılan bütün üst düzey ziyaretlerde Ankara'ya iletildi. Son olarak geçen ay Dışişleri Müsteşarı Büyükelçi Ali Tuygan'a, ABD'nin Erdoğan'dan ne duymak istediği hiç kuşkuya yer bırakmayacak şekilde anlatıldı. 
AKP hükümetinin aylardır Türkiye'nin bölgesindeki ve transatlantik ilişkilerdeki gelişmelere "anlamaz gözlerle baktığını" düşünen Washington, şimdi Erdoğan'ın yeni söylemini "ferahlatıcı" buluyor. 
Türk diplomatları Başbakan'ın en taze sözlerini "Bakın ne dedi" diye heyecanla kendilerine aktarırken, benim ABD'li yetkililerden işittiğim "Bunlar olumlu mesajlar istisnai mesajlar olmamasını ve sözde kalmamasını dileriz" diye özetlenebilir. 

Minnetarız, muhtacız 
Şimdi biraz bu mesajlara, yani Erdoğan'ın 26 nisanda TBMM'deki AKP Grubu'nda ve 30 nisanda Irak'a Komşu Ülkeler Toplantısı'nın açılışında ne dediğine bakalım. 
Bu konuşmalar, "ikili, Irak'a ilişkin, bölgesel ve transatlantik" olarak sınıflandırılabilecek 4 önemli vurgu taşıyordu. 
Bu vurgulardan "ikili" kapsamda olanı, "ABD'ye minnetarız" ve "Birbirimize muhtacız" diye özetlenebilir. Şu sözler Erdoğan'ın 
"Türk halkı, yarım asır boyunca dayanışma içinde olduğumuz ABD'nin, daha sonra da AB üyeliğimizden, terörle mücadeleye ve enerji güzergahlarının belirlenmesine kadar birçok konuda bize verdiği desteği unutmadığı gibi, bugün ve gelecekte de birbirimize ihtiyaç duyacağımızın bilinci içindedir." 
ABD'li bir yetkili bu sözleri memnuniyetle not ettiklerini, çünkü kendilerine "ikili görüşmelerde hep aktarılan bu mesajların halkla da paylaşılmasının önemine inandıklarını" vurguladı. 
Öte yandan Washington, Başbakan'ın "ABD ile ilişkiler dış politikamızın temel eksenlerinden biri olmaya devam ediyor" deme gereği duymasını, AKP hükümetinin ve diğer siyasi aktörlerin çıkışlarıyla oluşan belirsizliği giderme çabası sayıyor. 
Normal şartlarda "malumun ilamı" olacak böyle bir ifade, son dönemde Türkiye'den yükselen bazı sesler neyin "malum" olduğu konusunda soru işareti yarattığı içindir ki işlev kazanabiliyor. 

Şehit değil terörist 
Erdoğan'ın Irak konusunda bir dizi zikzak ardından vardığı noktayı yansıtan şu sözleri de ABD açısından önemli 
"Teröristlerin ve diğer yasadışı unsurların Irak'la sınırlarımızdan her iki yönde de sızmalarını etkinlikle önleyecek düzenlemeleri zaman geçirmeksizin pekiştirmeliyiz. Zira şu anda Irak, terör örgütlerinin bir antrenman sahası haline gelmiştir." 
Dikkatsiz kulaklara ABD'ye yönelik ve PKK merkezli bir eleştiri gibi gelebilecek bu sözlerin bağlamı, bizzat Başbakan tarafından "Irak'ta güvenliğin tesisi" olarak belirlendiği ve muhatabı da Irak'ın komşuları olduğu için, verilen mesaj uzun zamandır Ankara'dan işitilmeyen türdendi. 
Özetle Başbakan, bazılarımızın adeta "şanlı direnişçiler" saydığı, Felluce operasyonu sırasında bizzat kendisinin "şehit" dediği ve şu anda esasen Bağdat'taki yeni hükümet ile Iraklı güvenlik güçlerini hedef alan eylemcileri "terörist" diye damgalamıştır. 
Washington açısından bu damga kadar önemli olan diğer bir unsur, Erdoğan'ın "teröristlerin Irak'ın sınırlarından sızmasının önlenmesini" istediği ortamdır. O ortamda, ABD'nin "Irak'taki teöristler buralardan sızıyor" dediği İran ve Suriye'nin dışişleri bakanları da vardı. 
İstanbul'daki toplantıyı uluslararası haber gündemine taşıyan ise yeni Irak hükümetinin bölge ülkelerince desteklenmesi oldu. Bu hükümeti doğuran Irak seçimlerinin Erdoğan tarafından nasıl sorgulandığını çok iyi hatırlayan Washington'ın gözünde, bu da başlı başına "ferahlatıcı" bir ironi. 

Uygulama önemli 
Erdoğan'ın "transatlantik ilişkilerdeki düzelmeden ve bunda ABD'nin katkısından" memnuniyetle söz etmesi de Washington'da önemsendi. Zira ABD'li yetkililer, son dönemde, Lübnan'ın Suriye sultasından kurtarılması kararlılığındaki Avrupa bileşenini görmezlikten gelen, İran'da ve Irak'ta transatlantik işbirliğinin yeniden etkinleşmesini adeta kör noktasında tutan bir Ankara'dan yakınmaktaydılar. 
Başbakan ayrıca, "ABD ile ... Kafkasya ve Orta Doğu'daki reform çabalarına ... kadar her konuda ileri dönük pozitif bir gündem oluşturarak ilişkileri sürdürmek zorunda olduklarını" söyledi ve bu vurgu başlı başına önemli. 
Gürcistan ve Ukrayna devrimlerine soğuk, Lübnan'daki muhalefete kuşkucu, Arap ülkelerindeki değişim yanlısı seslere mesafeli bakan ve ABD'nin buralardaki rolünü sorgulayan AKP hükümeti, bakalım bu "pozitif gündemi" nasıl oluşturacak 
Erdoğan'ın konuşa konuşa Beyaz Saray'a varma hamlesindeki asıl sınav, bu yeni mesajların kuvveden fiile çıkıp çıkmayacağıdır. 



</TEXT>
</DOC>
