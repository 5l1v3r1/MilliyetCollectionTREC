<DOC>
<DOCNO> 348631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo07.html </URL>
<DATE> 2005/06/03/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
FIFA İstanbul'da hayalleri canlı tutma mücadelesi... 
</HEADLINE>
<TEXT>

     Türkiye-Yunanistan maçı dolayısıyla futbol leminin gözleri İnönü'ye çevrilecek. FIFA tarafından gecenin en önemli mücadelesi olarak gösterilen karşılaşma, dört kıtada birçok ülkeden naklen yayımlanacak Özellikle Türkiye açısından son derece zorlu bir sınav niteleği taşıyan Yunanistan maçına dünya medyası da büyük önem veriyor. FIFA tarafından, elemelerde 'gecenin en önemli karşılaşması' olarak gösterilen mücadele öncesi Türkiye Spor Yazarları Derneği'ne 51'i Yunan, toplam 62 yabancı medya mensubunun akredite olduğu öğrenildi. Maçta görev yapacak yabancı gazeteciler arasında Japon, İsveçli, Danimarkalı, Fransız ve İtalyan da bulunuyor. İnönü Stadı'ndaki karşılaşmayı 230'u basın tribününde olmak üzere, yaklaşık 320 medya mensubu izleyecek. 
     Maç, Uluslararası Futbol Federasyonları Birliği'nin FIFA resmi internet sitesinden anında tüm dünyaya canlı olarak aktarılacak. Yarın gece oynanacak maçlar arasında en önemli mücadele olarak Türkiye-Yunanistan karşılaşmasını gösteren FIFA'nın resmi internet sayfası editörleri, sayfanın 'maç merkezi' bölümüne bu karşılaşmayı aldı. 
     İnönü Stadı'na yaklaşık 35 bin taraftarın beklendiğini yazan internet sitesi yorumcuları, Güney Amerika'daki Arjantin-Brezilya karşılaşmasını milli maçtan sonraya aldı. 'İstanbul'da hayalleri canlı tutma mücadelesi' yorumuyla yazılan haberde ise Türkiye ve Yunanistan'ın grupta en iyi iki takım arasına girmek için bu maçı mutlaka kazanmak zorunda oldukları kaydedildi. 
     
     'Türkiye kazanmak zorunda' 
     Türkiye'nin grupta son iki maçını kazanarak yeniden iddialı duruma geldiğini belirten site yorumcuları, Yunanistan karşısında alınacak galibiyetin 2006 Almanya yolunda Türkiye'ye önemli bir avantaj sağlayacağını yazdı. Sitede yer alan yazıda, Türkiye'nin rakibine şimdiye kadar hiç yenilmediği de vurgulandı. Türkiye'nin kazanmaktan başka bir şey düşünmediğini yazan internet sitesi yorumcuları, milli takımın, Avrupa şampiyonu olmuş rakibi karşısında özellikle defansta dikkatli olması gerektiğini hatırlattılar. 
     Öte yandan Türkiye-Yunanistan mücadelesi dört kıtada yayımlanacak. Federasyondan yapılan açıklamaya göre, maçın naklen yayınlanacağı ülkeler şöyle Avustralya, Çin, Tayland, Japonya, Hong Kong, Arnavutluk, Yunanistan, Almanya, İtalya, Ermenistan, Romanya, Endonezya, Polonya ve Malta. Ünlü spor kanalı Eurosport da maçı naklen yayımlayacak kanallar arasında. 
     Bu arada Türkiye ve Yunanistan'ın grubunda dördüncü sırada bulunan Danimarka, özel maçta Finlandiya'yı deplasmanda 1-0 yendi. 
     
</TEXT>
</DOC>
