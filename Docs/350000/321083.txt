<DOC>
<DOCNO> 321083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur22.html </URL>
<DATE> 2005/03/05/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Yıkım kararı olan camiye Atatürk resmi... 
</HEADLINE>
<TEXT>

     Denizli Belediye Meclisi'nin yıkım kararı verdiği caminin duvarına, mülk sahibi tarafından mozaikle Atatürk portresi işletildi. 
     Alınan bilgiye göre, Sümer Mahallesi'nde imar planlarında yeşil alan olarak görülen arazinin, Denizli Belediye Meclisi'nin kararıyla 1989 yılında ticari alana dönüştürülmesinin ardından, buraya işyerleri ve ''İbadullah'' adı verilen cami inşa edildi. 
     Denizli Belediye Meclisi, 10 Haziran 2004'te yaptığı toplantıda, bu yerin yeniden yeşil alana dönüştürülmesi ve üzerindeki yapıların yıkılması kararını aldı. 
     Bunun üzerine, yıkım kararının iptali için yargıya başvuran mülk sahibi Mehmet Ali Palay, süreç devam ederken, Atatürk'ün Kocatepe'ye çıkışını anlatan ünlü fotoğrafını cami duvarına mozaikle işletti. 
     
     ''BABAM ATATÜRK'Ü ÇOK SEVDİĞİ İÇİN PORTRESİNİ YAPTIRDI'' 
     İbadullah Camii'ne Atatürk portresi yaptıran Mehmet Ali Palay, bu konuda açıklama yapmaktan kaçınırken, A.A muhabirinin görüştüğü oğlu Hasan Palay, ''Herkes bunu soruyor. Babam Atatürk'ü çok sevdiği için portresini yaptırdı. Neden bu kadar merak konusu oldu, onu anlamıyoruz'' dedi. 
     
     ''ATATÜRK'ÜN MENFAATE ALET EDİLMEMESİ LAZIM'' 
     Denizli Belediye Başkanı Nihat Zeybekci, gazetecilere yaptığı açıklamada, bu bölgeyle ilgili kararda değişiklik olmadığını, kentte yaşayanlara nefes aldıracak yeşil alanlar açmak için Sırakapılar, Topraklık ve Dört Çeşme'de yıkımlar yapıldığını söyledi. 
     Caminin yıkılması konusunda alınan karara itiraz eden mülk sahibinin yargıya başvurduğunu ve hukuki sürecin işlediğini ifade eden Zeybekci, şunları kaydetti 
     ''Bu ülkede dinin de Atatürk ve laikliğin de menfaate alet edilmemesi lazım. Umarım bu kişi, portreyi Atatürk'e saygısından yaptırmıştır. Ama ortada bir vaka var. Bir binanın 3. katına cami yapmak ne kadar uygun Oysa bu çevrede halkın ibadet edebileceği camiler var. Yıkımla ilgili karardan sonra Atatürk portresinin işletilmesi manidardır.'' 
     
</TEXT>
</DOC>
