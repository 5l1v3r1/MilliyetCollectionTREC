<DOC>
<DOCNO> 321696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/siyaset/siy02.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, mektup hazırladı 
</HEADLINE>
<TEXT>


CHP'nin girişimiyle hazırlanan ve TBMM adına İngiltere'ye gönderilecek mektupta, "Soykırım iddialarını içeren Mavi Kitap'ı propaganda belgesi ilan etmenizi bekliyoruz" denildi 

ÖNDER YILMAZ Ankara 


CHP'nin girişimiyle hazırlanan ve Başbakan Erdoğan'ın kabul etmesi halinde TBMM adına İngiliz Parlamentosu'na gönderilecek mektupta, "Parlamentonuzun Ermenilere soykırım yapıldığına ilişkin iddiaları içeren Mavi Kitap'ı 'propaganda belgesi' ilan etmenizi bekliyoruz" denildi. 
Milliyet, Erdoğan ve CHP Genel Başkanı Baykal'ın bugün görüşmede ele alacakları mektubun içeriğine ulaştı. 1951'de yürürlüğe giren BM Soykırımı Önleme ve Cezalandırma Sözleşmesi'ne atıf yapılan mektupta, "Bu sözleşmeye göre, herhangi bir eyleme soykırım denmesi için mahkeme kararı gerekir. Yetkili mahkeme de Uluslararası Ceza Divanı'dır. Bazı ülkelerin parlamentoları Ermeni soykırımına ilişkin aldıkları kararlarla kendilerini yetkili mahkemenin yerine koyarak BM sözleşmesini ihlal etmişlerdir" denildi. 

ABD'li tarihçiye davet 
İngiliz Parlamentosu'nun onayladığı Mavi Kitap serisinden çıktığı için "mavi kitap" olarak adlandırılan, "Osmanlı Devletinin Ermenilere Karşı Muamelesi, 1915-1916" adlı kitabın, Ermeniler tarafından kaynak gösterilerek propaganda aracı olarak kullandıklarının anımsatıldığı mektupta, "1 Dünya Savaş döneminde İngiltere savaş propaganda bürosunun hazırladığı kitabı, propaganda belgesi olarak ilan etmenizi bekliyoruz" ifadesine yer verildi. CHP, ABD'li tarihçi Justin McCarty'yi de Türkiye'ye davet etti. 


</TEXT>
</DOC>
