<DOC>
<DOCNO> 316780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur23.html </URL>
<DATE> 2005/02/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Kız kaçıran Yurdagül'ün ailesi yardım bekliyor... 
</HEADLINE>
<TEXT>

     Sakarya'nın Akyazı İlçesi'nde, dayısının kızını kaçıran Yurdagül Yıldıztaş'ın ailesi, kendisinde erkek duyguları hisseden kızlarını 3 ay içinde ameliyat ettirip, sevdiği kızla evlendirmeyi istiyor. 
     AA muhabirine açıklama yapan Yurdagül Yıldıztaş'ın annesi Asiye Yıldıztaş, kız kaçıran kızlarının kendisinde, yıllardır erkek duyguları hissettiğini belirtti. 
     Kızının tedavisinin tamamlandığını ve ameliyatla erkek olabileceğini kaydeden anne Asiye Yıldıztaş, ''Ağabeyimden 3 ay izin aldık. Eğer Yurdagül ameliyatla erkek olursa, Filiz'le evlenecek. Ona telli duvaklı düğün yapacağız. Ama ameliyat için 25 milyar lira 25 bin YTL lazım'' dedi. 
     Eşinin çiftçi olduğunu ve maddi imkanlarının olmadığını ifade eden anne Yıldıztaş, şunları söyledi 
     ''Bir evde tam 12 kişi yaşıyoruz ve Filiz'le beraber 13 kişi yaşayacağız. İş yok, para yok. Bir oğlum asker, bize yardım etsinler. Yurdagül'ü ameliyat ettirip evlendirerek, bir işe sokmak tek hayalim.'' Yıllardır kızı Yurdagül Yıldıztaş'ın erkek gibi davrandığını anlatan 8 çocuk annesi Asiye Yıldıztaş, ''Yurdagül 10 yaşında iken aldığım elbiseleri giymez, komşu kızlara verirdi. Zaman içinde Yurdagül büyüdü ve hep erkek gibi davranmaya başladı. Kızım diye çağırdığımda bana saldırıyordu. Kendisine hep Ali diye seslenmemizi istiyordu. Kızım diye çağırınca bize kızar, hatta saldırırdı. Yurdagül hiç çay yapmadı, yemek pişirmedi, bulaşık yıkamadı. O hep baltalarla, arabalarla uğraştı. Erkekler gibi yürüdü. Tespih çevirdi'' dedi. 
     
     ''TEDAVİ GÖRÜYOR'' 
     Yurdagül için her namaz sonrasında ağlayarak, dua ettiğini anlatan anne Asiye Yıldıztaş, sözlerini şöyle sürdürdü 
     ''Yurdagül bana, Anne ne erkeğim ne kızım, bu benim halim ne olacak. Ölmek istiyorum diye sarılarak ağlardı. Ben de onunla beraber hep ağladım. Bir kaç kez intihar bile etmek istedi. Onu kız gibi yetiştirmek istedim ama olmadı. Ona hep sahip çıktım. Ona hep yardımcı olmak istedim. Yıllardır İstanbul Çapa Tıp Fakültesi'nde tedavi görüyor.'' Çaresizlik içinde çırpındığını anlatan Asiye Yıldıztaş, bu son olayın elini, kolunu bağladığını belirtti. Yıldıztaş, ''Şimdi de 1 Şubat 2005'te ağabeyim Ali Kılıçsoy'un kızı Filiz Kılıçsoy'u kaçırdı. Ben bir anda şaşırdım kaldım. Niye kaçırdın diye sorduğumda ise, Filiz'e görücü geldi ve onu başkasıyla evlendirecekler. Bu nedenle kaçırdım dedi. Sonra öğrendim ki Yurdagül ile ağabeyimin kızı Filiz, 8 yıldır birbirlerini seviyorlarmış. Ben 'yapmayın' dedim ama ikimiz birden intihar ederiz dediler. Şaşırdım kaldım'' dedi. 
     Baba Mustafa Kızıltaş 42 ise, kızının kendisine bir kere bile kahve getirmediğini söyledi. 
     Mustafa Yıldıztaş, ''5'i kız tam 8 çocuğum var. Yurdagül kızım kendisini hep erkek hissetti. Sonuçta 4 yıl önce hormon tedavisine başlattık. Bugüne kadar 22 milyar lira 22 bin YTL harcadım. Uçan kuşa bile borcum oldu. Yurdagül'ün ameliyatı için tam 25 milyar lira 25 bin YTL lazım. Bende hiç para kalmadı. Bir yandan 11 kişiye bakıyorum. Bir yandan Yurdagül'ün ameliyatı var. Ayrıca kızın ailesi bize 3 ay verdi. Ne yapacağız. Bize yardımcı olsunlar'' dedi. 
     Sakarya'nın Akyazı İlçesi'ne bağlı Kayabaşı köyünde oturan ve 4 yıldır erkek olabilmek için tedavi gören Yurdagül Yıldıztaş 24 , öz dayısının kızı 23 yaşındaki Filiz Kılıçsoy'u evlenmek için kaçırmıştı. 
     
</TEXT>
</DOC>
