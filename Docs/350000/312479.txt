<DOC>
<DOCNO> 312479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur22.html </URL>
<DATE> 2005/02/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gürültü çıkarana 162 YTL ceza... Çevre cezaları artırıldı 
</HEADLINE>
<TEXT>

     Çevre cezaları yeniden belirlendi. 
     Çevre ve Orman Bakanlığı'nın konuya ilişkin genelgesi, Resmi Gazete'nin bugünkü sayısında yayımlandı. 
     Genelgede, Çevre Kanunu'nda düzenlenen idari para cezalarının Türk Ceza Kanunu'nun TCK değişik ek birinci maddesi ile 393 misline çıkarıldığı, ek ikinci maddesi ile de her takvim yılı başından geçerli olmak üzere o yıl için tespit edilen yeniden değerleme oranında artırılarak uygulanacağının hükme bağlandığı anımsatıldı. Genelgede, yeniden değerleme oranının Maliye Bakanlığı'nca 2004 yılı için yüzde 11.2 olarak tespit edildiği kaydedildi. 
     1 Nisan 2005 tarihinde yürürlüğe girecek olan yeni TCK ile mevcut TCK'nın aynı tarih itibariyle yürürlükten kaldırılacağı anımsatılan genelgede, yine aynı tarihte yürürlüğe girecek olan yeni TCK'nın Uygulama Kanunu'nda da, yeni TCK'nın dışındaki kanunlardan 1 Ocak 1981 tarihinden 31 Aralık 1987 tarihine kadar yürürlüğe girmiş bulunanlardaki para cezalarının 1430 katına çıkarılmasının hükme bağlandığı kaydedildi. 
     Genelgeye göre, 1 Ocak 2005-31 Mart 2005 tarihleri arasında ve 1 Nisan 2005 tarihinden itibaren uygulanacak bazı çevre suçlarına ilişkin cezalar şöyle 
     -Her türlü atık ve artığı çevreye zarar verecek şekilde alıcı ortama vermek 1 Nisan'a kadar gerçek kişiler için 324.57 YTL, kuruluş ve işletmeler için 973.71 YTL. 1 Nisan'dan sonra gerçek kişiler için 143 YTL, kuruluş ve işletmeler için 429 YTL. 
     -Yurtdışından çevreye zarar verecek çöp ve atık getirilmesi Yukarıdaki maddeyle aynı miktarda para cezaları uygulanacak. 
     -Ekolojik dengeyi bozan kimyasal maddelerin üretim, ithal, taşıma, depolama ve kullanımında çevre korunması esaslarına aykırı davranmak 1 Nisan'a kadar gerçek kişiler için 3 bin 245.71 YTL, kuruluş ve işletmeler için 9 bin 737.14 YTL. 1 Nisan'dan sonra ise gerçek kişiler için bin 430 YTL, kuruluş ve işletmeler için 4 bin 290 YTL. 
     -Kişilerin beden ve ruh sağlığını bozacak şekilde yönetmelikle belirtilen standartların üzerinde gürültü çıkarılması 1 Nisan'a kadar gerçek kişiler için 162.28 YTL, kuruluş ve işletmeler için 486.85 YTL. 1 Nisan'dan sonra ise gerçek kişiler için 71.50 YTL, kuruluş ve işletmeler için 214.50 YTL. 
     -Arıtma tesis veya sistemlerini kurulup, hazır hale getirilmemesi 1 Nisan'a kadar kuruluş ve işletmeler için 3 bin 245.71 YTL. 1 Nisan'dan sonra da bin 430 YTL. 
     -Bütün sahiller, karasuları ve iç sular olan Marmara Denizi, İstanbul ve Çanakkale boğazlarında, liman ve körfezlerde, tabii ve suni göller ile akarsularda kirletme yasağına uymayan ve balast tahliyesi yapan tankerlere tonajlarına göre, 1 Nisan'a kadar 16 bin 228.56 ile 162 bin 185.67 YTL arasında değişen, 1 Nisan'dan itibaren ise 7 bin 150 ile 71 bin 500 YTL arasında değişen miktarlarda ceza uygulanacak. 
     -Sintine tahliyesi yapanlar gemilere, tonajlarına göre, 1 Nisan'a kadar 16 bin 228.56 ile 32 bin 457.13 YTL, 1 Nisan'dan itibaren ise 7 bin 150 ile 14 bin 300 YTL arasında değişen oranlarda ceza verilecek. 
     
</TEXT>
</DOC>
