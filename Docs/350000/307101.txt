<DOC>
<DOCNO> 307101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/yazar/yilmaz.html </URL>
<DATE> 2005/01/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Serdar Denktaş İsrail yatırımlarını inceliyoruz 
</HEADLINE>
<TEXT>

KKTC Dışişleri Bakanı Serdar Denktaş, "Son üç ayda İsrailli yatırımcıların KKTC'ye ilgisi arttı. 100 milyon dolar ve üzerindeki yatırımlarla ilgileniyorlar. Sıdıka Atalay'ın projesine talipler" diyor 
Türkiye'nin önüne koyduğu Avrupa Birliği hedefi, Orta Doğu'daki stratejileri biçimlendirirken, KKTC üzerinden de yeni mesajlar içeriyor. 
KKTC Dışişleri Bakanı Serdar Denktaş, "Son üç ay içinde büyük çaplı İsrail'den yatırım talepleri geliyor. İsrail'in hangi amaçla geldiğini inceliyoruz. Sıdıka Atalay'ın 100 milyon dolarlık projesi ile ilgileniyorlar" diyor. 
Türkiye'de öğretmenlik yıllarından sonra, tekstil ve turizm yatırımlarıyla dikkat çeken iş kadını Sıdıka Atalay, 1986 yılında Maslak'ta inşa ettiği Mövenpick Oteli'ni, bir yıl sonra Sudi Özkan'a satmıştı. Atalay o yıllarda bu satış için "Benim için önemli olan girişimcilik" yorumunu yapmıştı. 
KKTC'ye yerleşen Atalay Karpaz'da marina, otel, sanat merkezi ve alışveriş alanlarının da içinde olduğu 83 milyon dolarlık "Port Barbaros" Projesi'ne start verdi. Denktaş, İsrailli yatırımcıların bu projeye talip olduklarını söylüyor. 
KKTC'de İngilizlerin de gayrimenkul atağı sürüyor. Bugüne kadar 7 bin konut satın alan İngilizlere, Güney Kıbrıs mahkemelerinin açtığı 20 kadar dava da sürüyor. 
Denktaş, Rum - Türk kesimini siyasi çözüm arayışının dışına taşıran ve mahkemeler yoluyla üçüncü ülkeleri adadaki topraklarda muhatap kılma gayretlerine dikkat çekiyor. 

Encan Havalimanı 
Denktaş, Başbakan Tayyip Erdoğan'ın Moskova'ya yaptığı ziyaret sırasında, Rusya Federasyonu Devlet Başkanı Putin'in KKTC'ye yönelik izolasyonların kaldırılmasına verdiği desteği hatırlattıldığında "Çok olumlu" yorumunu yapmakla yetiniyor. 
ABD ve İngiltere'nin, KKTC'deki Ercan Havalimanı'nı kullanabilmek için hukuki yapıyı araştırdığına değinen Denktaş, "Körfez ülkeleri, İsrail bu yıl içinde hava sahasını kullanmaya başlayabilir" mesajı veriyor. 
Türkiye İsrail'le Rusya'dan Ceyhan'a inen Mavi Akım doğalgaz projesi ve Filistin sorununda arabulucu sıfatı ile de yakınlaşıyor. 

Son viraja girildi Denktaş, Kıbrıs meselesinde son viraja girildiğini bu süreçte ya "birleşik Kıbrıs", ya da "KKTC" formülü ile masadan kalkılacağını, artık üçüncü bir yolun olmadığını kaydediyor. Kıbrıs'ta çözüm sürecinin genel seçimler ve cumhurbaşkanlığı seçimlerini takip eden nisan ayından sonra başlayabileceğini belirten Denktaş, Rum temsilci Papadopulos ile bugüne kadar ikisi ev ziyareti olmak üzere toplam 11 kez bir araya geldiklerini belirtiyor. Geçtiğimiz günlerde sarf ettiği, "Filistin Kurtuluş Örgütü gibi savaşırız" sözlerini açan Denktaş, Dışişleri Bakanı Abdullah Gül ile yaptığı görüşmede, "Papadopulos, Kofi Annan'a raporunu sunmalı ve tartışmaya açılmalı. AB'nin mali yardımı yürürlüğe girmeli. Türkiye müzakere sonuna kadar adadan askeri çekmemeli" dediğini aktarıyor. AB'nin Türkiye'ye verdiği 3 Ekim müzakere tarihine kadar, Kıbrıs sorununun çözümünün zorunlu olmadığına da değinen Denktaş, "Müzakare sürecinde Türkiye, 62 kez Kıbrıs Rum Kesimi ile masaya oturacak, her oturumda yeni bir taviz bekleyecekler" uyarısını da yapıyor. 

Üçüncü yol yok Nisan ayından sonra Kıbrıs sürecinin başlayacağına işaret eden Denktaş, "Son viraja girildi, bu dönemde masadan ya birleşik Kıbrıs, ya da KKTC formülü ile kalkarız" yorumunu yapılıyor. 



</TEXT>
</DOC>
