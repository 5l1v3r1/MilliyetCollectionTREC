<DOC>
<DOCNO> 332172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko02.html </URL>
<DATE> 2005/04/11/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
IMF heyetinin temasları... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyeti ile ekonomi yetkilileri arasındaki çalışmalar son aşamaya geldi. 
     Edinilen bilgiye göre, Niyet Mektubu'nun güncelleştirilmesi üzerindeki çalışmalarda, Mektuba son şeklinin verildiği öğrenildi. 
     IMF heyetinin, hafta ortasında Türkiye'deki temaslarını tamamlayarak gruplar halinde ayrılması bekleniyor. 
     IMF tarafından da istenilen yapısal reformların belirli aşamaya getirilmesinin ardından Niyet Mektubu IMF yönetimine gönderilecek. 
     IMF ile 2005-2007 dönemini kapsayacak olan 10 milyar dolarlık finansmana sahip Stand-by düzenlemesinin IMF İcra Direktörleri Kurulu tarafından onaylanabilmesi için Gelir İdaresi tasarısının yasalaşması, bankacılık ve sosyal güvenlik yasa tasarılarının da TBMM'ye sevk edilmesi gerekiyordu. 
     Bu arada IMF, Teşvik Yasa Tasarısı'nı da yakından takip ediyor. 
     IMF İcra Direktörleri Kurulu'nun Niyet Mektubu'nu onaylamasının ardından, 10 milyar dolarlık üç yıl süreli Stand-by anlaşması da başlamış olacak. 
     
</TEXT>
</DOC>
