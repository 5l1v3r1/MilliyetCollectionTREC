<DOC>
<DOCNO> 311125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur30.html </URL>
<DATE> 2005/01/31/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Lise öğrencisiyle ilişkiye girdi, evlenme sözü verince tahliye edildi 
</HEADLINE>
<TEXT>

     Adana'da lise öğrencisini kaçırıp ilişkiye girdiği iddia edilen sanık, mağdur ile evlenme sözü verince, 6 yıl hapis cezası almasına rağmen tahliye edildi. 
     Adana 4. Ağır Ceza Mahkemesi'nde görülen davanın duruşmasında, ''15 yaşındaki küçük kızı alıkoymak ve ırzına geçmek'' suçlamasıyla tutuklu olarak yargılanan Emre Kırtan 23 ile mağdur D.U. 15 ve yakınları hazır bulundu. 
     Kırtan, D.U. ile birbirlerini sevdikleri için kaçtıklarını söyledi. Lise öğrencisi olan D.U'yu bir düğünde görüp aşık olduğunu ve olaydan önce 20 gün arkadaşlık yaptıklarını belirten Kırtan, ''Birbirimizi sevdik ve evlenmeye karar verdik. Ancak ailesinin evlenmemize izin vermeyeceğini biliyorduk. Bir gün okul çıkışında birlikte kaçmaya karar verdik. Zorla kaçırmadım. Tahliye olursam evleneceğim'' dedi. 
     D.U. ise Kırtan'ın söylediklerini doğrulayarak, ''Birbirimize aşık olduk ama öğrenci olduğum için ailem evlenmemize izin vermeyecekti. Kendi isteğimle kaçtım'' dedi. 
     Mahkeme heyeti, Emre Kırtan'ı, 6 yıl 5 ay hapis cezasına çarptırdı. Ancak D.U'nun ve ailesinin şikayetçi olmaması ve evlenme sözü vermesi üzerine, Kırtan'ın tahliye edilmesine karar verildi. 
     
</TEXT>
</DOC>
