<DOC>
<DOCNO> 303001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun45.html </URL>
<DATE> 2005/01/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Murat Demirel 4 gün içinde iade edilecek 
</HEADLINE>
<TEXT>

     Metin Akın bildiriyor 

      Hakkında yurtdışına çıkış yasağı olmasına rağmen eşi ve bir arkadaşıyla birlikte balıkçı teknesiyle Bulgaristan'a kaçak yoldan girmeye çalışırken Burgaz kentinde yakalanan Yahya Murat Demirel'in en geç 4 gün içinde Türkiye'ye iade edileceği bildirildi. 
     Burgaz Soruşturma Servisi'den üst düzeydeki bir yetkili, AA muhabirine yaptığı açıklamada, Murat Demirel, eşi Ayşegül Esenler ve aynı teknede seyahat eden Zafer Arıkan'ın resmi evraklarının düzenlenerek işlemlerinin tamamlanmasının ardından Türkiye'ye iade edileceklerini söyledi. 
     Ayşegül Esenler'in ABD vatandaşı olmasının iade işlemini etkilemeyeceğini ifade eden yetkili, ''ABD pasaportu taşıması bir şeyi değiştirmeyecek. Çünkü Bulgaristan'a Türkiye'den kaçak yolla girmeye çalışırken yakalandığı için Türkiye'ye iade edilmesi gerekiyor'' diye konuştu. 
     Bulgaristan'da firma sahibi ve oturum izni olduğu öğrenilen Zafer Arıkan'ın da, kaçak yollardan ülkeye girmeye çalıştığı için Türkiye'ye iade edilmesi bekleniyor. 
     Burgaz Soruşturma Servisi yetkilisi, soruşturma dosyasının henüz tamamlanmadığını, bu üç sanıktan biri hakkında da rüşvet suçlamasıyla ilgili dava açılabileceğini bildirdi. Yetkili, bu kişilerin yakalandığı sırada yapılan rüşvet teklifinin kimden geldiğinin polis raporlarının incelenmesinin ardından ortaya çıkacağını söyledi. 
     Bu arada, Bulgaristan İçişleri Bakanlığı Genel Sekreteri Boyko Borisov, yakalanan kişilerin serbest bırakılmaları karşılığında operasyonu düzenleyen polislere 100 bin euro rüşvet teklif ettiklerini doğruladı. 
     İçişleri Bakanlığı kaynakları, daha önce, Murat Demirel'in polislere rüşvet teklifinde bulunduğunu söylemişlerdi. 
     Burgaz Soruşturma Servisi yetkilisi, ''Rıza Terzioğlu'' adlı balıkçı teknesinin kaptanı ve üç tayfası hakkında ise insan kaçakçılığı yapmak ve sınır kanununa muhalefet suçlamalarıyla dava açılacağını açıkladı. 
     El konulan Egebank'ın eski sahibi Murat Demirel ile eşi Ayşegül Esenler ve Zafer Arıkan, Burgaz Soruşturma Servisi binasında bir hücrede tutuluyorlar. 
     
</TEXT>
</DOC>
