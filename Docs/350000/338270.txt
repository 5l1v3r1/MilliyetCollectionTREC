<DOC>
<DOCNO> 338270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas18.html </URL>
<DATE> 2005/04/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
ABD'ye yürüyen Meksikalı kadınlar sınırda durduruldu 
</HEADLINE>
<TEXT>

     Dünya Kadın Yürüyüşü çerçevesinde Amerikalı kadınlarla buluşmak üzere sınırı geçmeye çalışan Meksikalı kadınlar, Amerikalı görevlilerce durduruldu. 
     Dünya Kadın Yürüyüşü katılımcılarının Ciudad Juarez ile El Paso'yu birbirine bağlayan Lerdo adlı köprüde Amerikalı sınır ve gümrük yetkililerince durdurulmaları üzerine, tartışma çıktı. 
     Kadınların ABD tarafına geçemeyeceğini söyleyen görevliler, daha sonra Amerikalı kadınlardan oluşan küçük bir heyetin yürüyüşün katılımcılarıyla buluşmasına ve Küresel Kadın Şartı'nın el değiştirmesine izin verdi. 
     Daha iyi bir dünya talebinin yer aldığı, her türlü eşitsizliğe karşı çıkan Şart'ı ülkeden ülkeye dolaştıran kadınlar, 8 Mart'ta Brezilya'nın Sao Poulo kentinden yola çıktı. Yürüyüş, Türkiye dahil ülkede yapılacak ve 17 Ekim'de Burkina Faso'nun başkenti Ouagadougou'da sona erecek. 
     Yürüyüşün yapıldığı her ülkede yeni katılımcılarca bir kırkyama parçası oluşturuluyor. Bu karelerle yürüyüşün sonunda kadınların özlem ve beklentilerini yansıtan kırkyama yorganı yapılacak. 
     
</TEXT>
</DOC>
