<DOC>
<DOCNO> 320153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas12.html </URL>
<DATE> 2005/03/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Anne ve çocuk arasındaki "yemek savaşı"... Uzmanlar Israrcı olmayın 
</HEADLINE>
<TEXT>

     Çocukların sağlıklı beslenebilmesi için ebeveynlerin, özellikle annelerin ve anlayabileceği yaşa geldiğinde çocuğun eğitilmesi gerektiği bildirildi. 
     Uludağ Üniversitesi'nce düzenlenen bir kongreye katılmak üzere Bursa'ya gelen Ege Üniversitesi Tıp Fakültesi Pediatrik Gastroenteroloji ve Beslenme Bilim Dalı öğretim üyesi Prof. Dr. Raşit Vural Yağcı, çocukların beslenmelerinin onların ileriki yaşlarında sağlıklı birer birey olmaları açısından çok önemli olduğunu söyledi. 
     Bir yaşını doldurmuş çocuğun kesin olarak aile sofrasındaki yerini alması gerektiğini ifade eden Yağcı, ailelerin çocuğun erişkin hızında yemek yiyemeyeceğini unutmayarak ona karşı sabır göstermelerinin önemli olduğunu belirtti. 
     Öğünlerdeki porsiyonların bitirilmesi için de ısrarcı olunmamasının önem taşıdığını kaydeden Yağcı, çocuğun istemediği takdirde yemek yemeyeceğini söyledi. Yağcı, ''Bu nedenle çocuğa asla bağırmamalı veya yemesi için fiske bile vurulmamalıdır. Bu konuda ısrarcı olan annelerle çocukları arasında bir çatışma kaçınılmazdır. İş bu noktaya geldiğinde, hem anne hem de çocuk için yemek saatleri bir kabusa dönüşecek ve çocuklar aşırı ısrarcı anneye öğürerek veya kusarak karşılık vereceklerdir'' dedi. 
     Annelerin yemiyor, zorlayınca da kusuyor diye çocuk doktorlarına başvurmalarının sık karşılaşılan bir durum oluğuna dikkati çeken Yağcı, anneye, kızarak, döverek bu savaşı kazanamayacağı, ısrarcı olunmadan gelecek öğüne kadar su dışında bir gıdanın çocuğa verilmemesi gerektiğinin anlatılması gerektiğini bildirdi. Yağcı, ''Daha çok ve daha kolay yesin diye çocuğun oyun alanı veya televizyon önü, yemek masası olarak kullanılmamalıdır. Tabak, kaşık ile çocuğun arkasında dolaşarak, ona yemek yedirilmemelidir. Özellikle oyun çağı döneminde pekçok anne bu yanlışı yapmaktadır'' görüşünü dile getirdi. Gerek oyun çağı gerekse okul çağında artık evden çıkmaya başlayan çocukların, dışarıda değişik ambalajlar içinde sunularak onları cezbeden ve hiç de yararlı olmayan ürünlerle tanıştığını hatırlatan Prof. Dr. Yağcı, her türlü kraker, bisküvi, çikolata, şekerli sakız ve kolalı içeceklerin, sağlıklı beslenme açısından sakıncalı yiyecekler olduğunu, özellikle kentlerde yaşayan çocukların bunlarla tanışmamasının olanaksız olduğunu kaydetti. 
     Bu nedenle anne, babaların onlarla kavga etmeden çocuğun yaşına göre davranarak, onları bu tür ürünlerden uzak tutmaya çalışmaları gerektiğini dile getiren Yağcı, şunları kaydetti 
     ''Okula giden çocuklar ile ergenlik çağına giren çocuklar, sağlıklı beslenme konusunda ebeveynleri ve doktoru tarafından eğitilmeli, bilinçlendirilmelidir. Çocukların sağlıklı beslenebilmesi için ebeveyninin, özellikle annenin ve anlayabileceği yaşa ulaştığında çocuğun eğitilmesi gerekir. Unutmamak gerekir ki sağlıklı beslenmiş çocuğun başta immün sistemi olmak üzere birçok sistemi sağlıklı gelişecektir. Bütün bunlar onun beden ve ruh sağlığını etkileyerek toplum içine daha başarılı ve mutlu bir birey olarak katılmasına katkıda bulunacaktır. Özellikle 0-2 yaş arasındaki çocukların sağlıklı birer birey olarak gelişebilmeleri açısından beslenmeleri çok önemlidir. Burada da anne sütünün önemi ortaya çıkıyor. Beyin gelişiminin yüzde 90, bağışıklık sisteminin gelişmesinin yüzde 80'i 0-2 yaş arası dönemde gerçekleştiği unutulmamalıdır'' 
     
</TEXT>
</DOC>
