<DOC>
<DOCNO> 302324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/dunya/dun03.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmerge kan döktü 
</HEADLINE>
<TEXT>

   Kerkük'te 'federasyona hayır' gösterisi yapan Türkmen ve Araplara peşmerge ateşi 5 ölü, 31 yaralı 
   DIŞ HABERLER SERVİSİ 

   
   Irak'ın kuzeyindeki Kerkük kentinde binlerce Türkmen ve Arap'ın, Kürtlerin federasyon istemini protesto etmek için düzenledikleri gösteride kan aktı. Gösteride peşmergelerin protestoculara açtığı ateş sonucu 5 kişi öldü, 31 kişi de yaralandı. 
   Dün sabah saatlerinden itibaren yönetim binaları ve Celal Talabani liderliğindeki Kürdistan Yurtseverler Birliği KYB büroları önünde toplanan 2 bin kadar gösterici, "Kerkük Irak kentidir" ve "Federasyona hayır" şeklinde sloganlar attı. Şii lider Muktada Sadr'ın temsilcilerinin de, Şii Türkmenlere destek amacıyla katıldığı gösteri, bir süre sonra KYB bürolarından peşmergelerin açtığı ateşle kana bulandı. 5 kişinin öldüğü, 31 kişinin de yaralandığı olaydan sonra bölgeye ABD askerleri ve tankları gelerek kalabalığı dağıttı, KYB büroları önünde konuşlandı. 
   
   Bağdat'ta intihar saldırısı 
   Başkent Bağdat'ın Karada semtinde dün gece yılbaşı eğlencisinin yapıldığı bir lokantaya karşı gerçekleştirilen intihar saldırısında ilk belirlemelere göre 4 kişi öldü, çok sayıda yaralanan oldu. Eski AB Büyükelçiliği binasının bulunduğu bölge yakınında meydana gelen saldırı sonucunda 30 kişinin bulunduğu lokantada yangın çıktığı, can kaybının artmasından endişe edildiği bildirildi. 
   
   
   
</TEXT>
</DOC>
