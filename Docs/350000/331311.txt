<DOC>
<DOCNO> 331311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo07.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği banko 
</HEADLINE>
<TEXT>


Türkiye Süper Ligi'nde haftanın bombası Gençlerbirliği. Ziya Doğan'ın gelişiyle eski günlerine dönüş sinyali veren Ankara ekibi, 4 haftadır kazanamayan Samsun'u evinde geçecek güçte 


Alt sıralardaki Sakaryaspor ve Kayserispor'un her geçen gün yükselen performansları, Samsunspor ve Diyarbakırspor'u da tehdit eder hale geldi. Ertuğrul Sağlam'ın bir türlü istikrarı temin edemediği Samsunspor'un Gençlerbirliği karşısında tutunması zor. 

Beşiktaş - Ankaragücü 
Olaylı Sakaryaspor mağlubiyeti sonrası morali bozulan, Adem ve Effa'dan da yararlanamayacak olan Ankaragücü'nün Beşiktaş karşısında işi zor. Trabzonspor'un Galatasaray'a puan kaybetmesi halinde üçüncü sırayı zorlama ihtimalini düşünen Beşiktaş kazanmak zorunda. 

A.Sebatspor - Kayserispor 
Kader maçlarının birincisinde İstanbulspor'a kaybeden Akçaabat Sebatspor'un, ikincisinde Kayserispor'a karşı da işi zor. Galatasaray'dan puan alarak moral kazanan Kayseri'nin Sebat'ta puan kaybetmesi intihar olur. Önce Kayseri, sonra beraberlik. 

B.B.Ankara - Diyarbakırspor 
Son iki haftada aynı sonuçları alan ve sıralamada da üst üste bulunan Ankaraspor ve Diyarbakırspor'un yerleri gerçek güçlerini yansıtmıyor. Sezon başından beri daha iyi futbol oynayan ve daha üst sıralarda olması gereken Ankaraspor favori. 

Malatyaspor - İstanbulspor 
Feyyaz Uçar'ın göreve geldiği ilk maçta Samsunspor'u yenen Malatya'nın İstanbul karşısında işi kolay değil. Kümede kalma mücadelesi veren İstanbulspor, Malatya deplasmanından puan çıkaracaktır. 

Denizlispor - Ç.Rizespor 
Ligin iddiası olmayan yegane iki ekibi. Beşiktaş'ın da arayı açmasıyla beşincilik-altıncılık mücadelesine sıkıştılar. İki takım da üç haftadır kaybetmiyorlar. Bu müsabakanın da öncelikli görüntüsü beraberlik. 

Galatasaray - Trabzonspor 
Bu sezon oynadığı 4 derbide gol yemeyen Galatasaray, Trabzon'a karşı iyi motive olursa favori. Deplasmanda tek golle yendiği rakibine bu kez de aynı tarifeyi uygulayabilir. Öncelikle 1-0 Galatasaray'ın galibiyeti. 



</TEXT>
</DOC>
