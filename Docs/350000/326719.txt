<DOC>
<DOCNO> 326719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo29.html </URL>
<DATE> 2005/03/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Turkcell, milli takımlar ana sponsoru oldu... 
</HEADLINE>
<TEXT>

     2002'den bu yana milli takımlar iletişim sponsoru olan Turkcell, milli takımların ana sponsoru oldu. 
     Polat Renaissance Oteli'nde düzenlenen törende Futbol Federasyonu Başkanı Levent Bıçakcı, Genel Sekreter Lütfi Arıboğan ve Turkcell Genel Müdürü Muzaffer Akpınar, ana sponsorluk sözleşmesiyle ilgili basına bilgi verdi. 
     Başkan Bıçakcı, 8 aylık dönemlerinde Türkiye'nin 4 önemli firmasıyla sponsorluk anlaşması yaptıklarını ifade ederek, ''Bugün anlaşmasını imzaladığımız Turkcell de geçmiş dönemden iletişim sponsorluk anlaşmasını bizim göreve gelmemizle birlikte 3 kat bedelle artırarak 4 yıl için ana sponsorumuz oldu'' dedi. 
     Dört yıl sonunda hem sportif hem de maddi açıdan daha önceki dönemlerle kıyaslanmayacak kadar güçlü, yurt içi ve uluslararası kamuoyunda saygınlık yaratan bir federasyon olacaklarını kaydeden Bıçakcı, ''8 aylık karnemize baktığımızda doğru yolda olduğumuzu söyleyebilirim. Türkiye'nin alanlarında en büyük firmaları ülkemizin vitrini olan milli takıma sponsor olmaya can atıyor. Bunda federasyonumuza duydukları güvenin de payı çok büyük'' diye konuştu. 
     Muzaffer Akpınar ise ulusal değerlere sahip çıkan bir şirket olarak Turkcell'in futbolu sadece takımlar arası rekabet ortamı ve bir sektör olarak görmediğini, bir değer olarak desteklediğini belirterek, milli takımın grup maçlarında başarılı olarak 2006 Dünya Kupası Finalleri'ne gideceğine inandıklarını söyledi. 
     Toplantıya bazı federasyon yöneticileri, A Milli Futbol Takımı teknik heyeti ve futbolcuları da katıldı. 
     Toplantının ardından Bıçakcı ve Akpınar, milli takım teknik heyeti ve futbolcularıyla birlikte fotoğraf çektirdi. 
     
</TEXT>
</DOC>
