<DOC>
<DOCNO> 338129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko61.html </URL>
<DATE> 2005/04/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Koç Topluluğu'nun 2004'te konsolide cirosu 16.6 milyar dolara ulaştı 
</HEADLINE>
<TEXT>

     Koç Topluluğu, 2004 yılında konsolide cirosunu yüzde 49 artışla 16.6 milyar dolara çıkardı. 
     Koç Holding Yönetim Kurulu Başkanı Mustafa Koç, Koç Holding'in 41. Hesap Yılı Ortaklar Genel Kurul Toplantısı'na sunulan faaliyet raporunda yer alan mesajında, 2004'ün Koç Topluluğu için iç ve dış pazarlarda beklentilerin oldukça ötesinde büyümenin gerçekleştiği bir yıl olduğunu belirtti. 
     Koç Topluluğu olarak iddialı oldukları sektörlerde artan etkinlikleriyle 2004 yılında konsolide ciroyu yüzde 49 artışla 16.6 milyar dolara ulaştırdıklarını bildiren Koç, şunları kaydetti 
     ''Konsolide ciromuzdaki artış, TL bazında yüzde 26, dolar bazında da yüzde 49 olarak gerçekleşti. 2004 yılına adım atarken TL bazında önümüze koyduğumuz konsolide ciro hedefini yüzde 9 oranında aştık. Kombine yurt dışı gelirlerimiz yüzde 50 artışla 7.5 milyar dolara ulaştı. 2004 yılında kombine ekonomik karımız da 420 milyon dolar olarak gerçekleşti. Konsolide öz sermaye verimlilik oranımız yüzde 14 oldu. Özetle 2002 yılında yaptığımız stratejik planımızdaki hedefleri, öngördüğümüzden çok daha hızlı bir şekilde gerçekleştiriyoruz.'' Koç, iddialı oldukları, pek çoğunda iç pazarlarda liderliklerini sürdürdükleri faaliyet alanlarında dış piyasalarda da güçlerini artırdıklarını dile getirerek, ''Örnekleyecek olursak, otomotiv sektöründe uzun süredir üzerinde çalıştığımız bazı projelerde ulaştığımız noktada Avrupa'nın önemli bir ticari vasıta üretim üssü haline gelmiş bulunuyoruz'' dedi. 
     Dünyanın 101 ülkesine ihracat yapan dayanıklı tüketim şirketlerinin, global pazarlarda Türkiye kalitesinin temsilcisi haline geldiğini vurgulayan Koç, perakendecilikte Kazakistan'dan Balkanlar'a uzanan bir coğrafyada faaliyet gösteren bir grup haline geldiklerini, enerji grubunda uluslararası pazarlara ilk adımları attıklarını ve devamını planladıklarını kaydetti. 
     
     ''FİNANS, PERAKENDE, TELEKOMÜNİKASYONDA YENİ HAMLELER'' 
     Mustafa Koç, Türkiye'nin her hanesine giren ürün ve hizmetler için yeni hedeflerinin, Avrupa'nın her hanesinde bir Koç ürünü görmek olduğunu belirterek, şöyle devam etti 
     ''2 yıldır uyguladığımız stratejik planımızla, iddialı olduğumuz sektörlerde hızlı büyüyerek topluluğumuzu Avrupa'nın şirketleri arasına sokacak bir rotada ilerliyoruz. Finansal hizmetler, perakendecilik, telekomünikasyon gibi tüketiciye en yakın topluluk olma ilkemize uygun alanlarda yeni ve güçlü hamlelere hazırız.'' Koç, Türkiye'nin AB'ye üyelik sürecine de değinerek, 17 Aralık kararının Türkiye için bir dönüm noktası olduğunu, ancak Türkiye'nin bugün içinde bulunduğu olumlu atmosferin sadece bu karar ile özdeşleştirilmesinin haksızlık olacağını ifade etti. 
     Toplumun ilerleme rotasının artık bir zihniyet değişimini de gerektiriyor olmasının, önümüzdeki döneme şimdiden damgasını vuran olgu olduğuna işaret eden Koç, ''2005 ve takip eden yıllar boyunca sadece yasal mevzuatın ve uygulama prosedürlerinin AB kurallarına uyumu yeterli olmayacaktır'' dedi. 
     Mustafa Koç, AB üyeliği sürecinin iş yapma biçiminde de yeni anlayışların yerleşmesini zorunlu kıldığını belirterek, kurumlaşma, profesyonelleşme, kurumsal vatandaşlık, kurumsal yönetişim gibi kavramların hızla Türkiye'nin köklü kuruluşların öncelikleri arasına girdiğini vurguladı. Mustafa Koç, mesajında şunları dile getirdi 
     ''Koç Topluluğu'nun genlerinde, Türkiyemize karşı sorumluluklarımız önemli bir yer almaktadır. 35 yıl önce kurulmuş olan Vehbi Koç Vakfı'nın çatısı altında eğitim, sağlık, kültür, çevre sistemleri alanlarındaki çalışmalarımızı bu çerçevede sürdürdük. Ailemizin bir üyesi olarak kabul ettiğimiz 59 bin çalışanımız, 12 bini aşan bayimiz, satış sonrası hizmet birimlerimizin çabaları ve hissedarlarımızın desteğiyle büyüyor, verimliliğimizi, kalite standartlarımızı, karlılığımızı artırıyoruz. Stratejik planımıza uygun yeni güçlü hamlelere hazırlanıyoruz. Zira Türkiye'nin geleceğine ve Türk insanının gücüne inanıyoruz.'' 
     
     RAHMİ KOÇ 
     Koç Holding Şeref Başkanı Rahmi Koç da, mesajında, Türk ekonomisindeki gelişmelere değinerek, şunları kaydetti 
     ''2005 yılı için iç pazarda daralma emareleri görülüyor. Bu eğilimi, dış pazarlardaki faaliyetlerimiz ve artan rekabet gücümüz ile dengelemeye çalışacağız. Hedefimiz, ciromuzun yarısının yurt dışından sağlanmasıdır. Bugün, Koç Holding'in ve şirketlerimizin hisse değeri yükselmiştir. Önümüzdeki dönemde bu yüksek değerin korunması için her türlü gayreti göstereceğiz. '' Rahmi Koç, AB ile ilişkilerde girilen olumlu rotada ilerleme kaydedilmesi halinde, Türkiye'deki yabancı sermaye girişimlerinde de artış beklenebileceğini vurguladı. 
     
</TEXT>
</DOC>
