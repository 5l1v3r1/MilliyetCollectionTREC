<DOC>
<DOCNO> 330824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur09.html </URL>
<DATE> 2005/04/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Oğluyla kavga eden liseliyi öldürdü 
</HEADLINE>
<TEXT>

     Taner ORAL DHA 

      KONYA'da temizlik işçisi 40 yaşındaki Ahmet Dalkılıç, 18 yaşındaki oğlu Salih Dalkılıç'ı döven, lise son sınıf öğrencisi 18 yaşındaki Eyüp Kayalı'yı bıçaklayarak öldürdü. Olaydan sonra kaçan Ahmet Dalkılıç, sabaha karşı Köprübaşı Mahallesi'nde yolda gördüğü bir asayiş ekibine teslim oldu. 
     Okuldan sonra bir etli ekmek fırınında çalışan Eyüp Kayalı, dün saat 22.45 sıralarında iş çıkışı Karatay İlçesi, Aslanlı Kışla Caddesi'nde bir internet Cafe'ye gitti. Kayalı, burada arkadaşı olduğu belirtilen Salih Dalkılıç ile bilinmeyen bir nedenle tartıştı. Tartışmanın büyümesi üzerine dışarı çıkan iki genç kavga etmeye başladı. Bu sırada olay yerinden geçen Salih Dalkılıç'ın babası, kavgaya müdahale etti. Görgü tanıklarının ifadesine göre bu sırada küfürleşme oldu ve Ahmet Dalkılıç, Eyüp Kayalı'yı bıçakladı. 
     Kasığından ve karnından yaralanan Eyüp Kayalı, Konya Numune Hastanesine kaldırıldı. Ancak Kayalı, doktorların tüm çabalarına karşın kurtarılamadı. 
     Oğlunun öldüğünü duyan anne Fatma ve baba Ali Kayalı hastane önünde sinir krizleri geçirirken, Kayalı ile kavga eden Salih Dalkılıç polis tarafından gözaltına alındı. Olaydan sonra kaçan Ahmet Dalkılıç, sabaha karşı Köprübaşı Mahallesi'nde gördüğü bir asayiş ekibine teslim oldu. 
     Polis olayla ilgili soruşturmayı sürdürüyor. 
     
</TEXT>
</DOC>
