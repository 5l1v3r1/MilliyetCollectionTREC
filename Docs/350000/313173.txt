<DOC>
<DOCNO> 313173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo12.html </URL>
<DATE> 2005/02/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
PFDK ceza yağdırdı... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , 2004-2005 sezonunun ilk yarısında profesyonel liglerde toplam 437 dosya inceledi. 
     İncelenen dosyaların 203 tanesi seyirci taşkınlıklarını içerirken, kulüplere bu nedenle verilen para cezaları 628 bin 250 YTL'yi buldu. 
     Kurul, ilk yarı sonu itibariyle 246 futbolcuya 726 maç hak mahrumiyeti cezası verdi. 
     Futbol Federasyonu'nun resmi yayın organı Tam Saha Dergisi'nin şubat sayısında yer alan incelemede, Türkiye Profesyonel Futbol Ligleri'nin ilk yarısında oynanan karşılaşmalar sonrasında PFDK'nın verdiği cezalar belirtildi. 
     İncelemede, Kurul'un 246 futbolcuya 726 maç, 2 futbolcuya birer yıldan toplam 2 yıl, 3 futbolcuya da toplam 12 ay 10 gün, 48 teknik sorumluya bin 331 gün, 8 masöre toplam 11 ay, 14 kaleci antrenörüne toplam 600 gün, 4 başkana toplam 240 gün hak mahrumiyeti cezası verdiği açıklanırken, liglerin ilk yarısında 31 kulübe saha kapatma, 16 kulübe de seyircisiz oynama cezası verildiği bildirildi. 
     İncelemede ayrıca, Tahkim Kurulu'nda incelenen 158 dosyadan 84'ünün yönetim kurulu kararına yönelik kulüp itirazlarının olduğu vurgulanırken, bunlardan 20 tanesinin kabul edildiği, 64 tanesinin de reddedildiği belirtildi. 
     Öte yandan, PFDK kararlarına da yönelik 71 itirazın yapıldığı, bu dosyaların 25'inin değiştirilerek onandığı, 46'sının ise mevzuata uygun bulunduğu açıklandı. 
     
</TEXT>
</DOC>
