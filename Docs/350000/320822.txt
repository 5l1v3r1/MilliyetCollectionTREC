<DOC>
<DOCNO> 320822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur34.html </URL>
<DATE> 2005/03/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Her yıl aynı korkuyu yaşıyorlar 
</HEADLINE>
<TEXT>

     Muş'a bağlı Kumluca Köyü'nde yaşayan vatandaşlar, köylerinin yakınından geçen Karasu Nehri'nin bahar aylarında taşması nedeniyle su seviyesini sürekli kontrol ederek, hayvan yemlerini ve diğer eşyalarını römorklarda hazır bekletiyorlar. 
     Muş'a 10 kilometre uzaklıktaki 60 haneli Kumluca Köyü'nde yaşayan vatandaşlar, köylerinin yakınından geçen Karasu Nehri'nin taşma ihtimaline karşı gece de dönüşümlü olarak su kenarında nöbet tutuyorlar. 
     Köy sakinlerinden Bedrettin Sayılgan, AA muhabirine yaptığı açıklamada, her yıl köylerinde su taşkını olayı yaşandığını belirterek, kendi imkanlarınca tedbir almaya çalıştıklarını söyledi. Sayılgan, yetkililerin köylerini boşaltma isteğinin kendilerini mağdur edeceğine inandıklarını belirterek, şunları kaydetti 
     ''Bizden, köyümüzü boşaltmamızı istiyorlar. Ancak biz çiftçilikle uğraşıyoruz. Arazimizi kaybetmek istemiyoruz. Nehir yatağının, arazilerimizi etkilemeden değiştirilmesini istiyoruz. Buna da yetkililer sıcak bakmıyor.'' 
     
     DSİ ''NEHRİN YATAĞININ DEĞİŞTİRİLMESİ GEREKİYOR'' 
     DSİ 172. Teknik Şube Müdürü Mehmet Yılmaz ise yaptığı açıklamada, Karasu nehir yatağının değiştirilmesi projesinin hazırlandığını ve yatağın köylülerin arazilerinden geçirilerek değiştirilebileceğini söyledi. 
     Değişimi köy sakinlerinin kabul etmediğini ve köydeki vatandaşların ısrarla yatağın kendi arazileri dışında başka bir güzergahtan geçmesinde ısrar ettiklerini ifade eden Yılmaz, ''Köydeki vatandaşlara, yatağın değiştirilmesi karşılığında hazine arazisi vermeyi de önerdik'' diye konuştu. 
     
</TEXT>
</DOC>
