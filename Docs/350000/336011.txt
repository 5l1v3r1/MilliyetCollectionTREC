<DOC>
<DOCNO> 336011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur47.html </URL>
<DATE> 2005/04/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fotoğrafçı Gülbiz'in öldürülmesi davasında tanıklar konuştu... 
</HEADLINE>
<TEXT>

     Fotoğraf sanatçısı Mehmet Gülbiz'i Beyoğlu'ndaki evinde el ve ayaklarını bağladıktan sonra bıçaklayarak öldürdüğü, ardından da evde yangın çıkarttığı öne sürülen İranlı Parisa Esteshamnia'nın, müebbet ağır hapis cezası istemiyle yargılanmasına devam edildi. 
     Beyoğlu 2. Ağır Ceza Mahkemesi'ndeki duruşmaya, tutuklu sanık Parisa Esteshamnia 26 getirildi. Duruşmada, Mehmet Gülbiz'in ablası Özgül Gülbiz de hazır bulundu. 
     İddianamenin Farsça'ya çevrilerek sanık tarafından okunması istemiyle gönderilen yazıya cevap gelmediği belirtilen duruşmada, iddianameyi okuyamadığı için sanığın savunması alınamadı. 
     Duruşmada tanıklar dinlenildi. 
     Mehmet Gülbiz'in arkadaşı fotoğraf sanatçısı Ayk Kökçü, Esteshamnia ve Gülbiz'in internet aracılığıyla tanıştığını söyledi. 
     Kökçü, Gülbiz'in albüm oluşturmak amacıyla internette bazı siteleri dolaştığını, burada çıplak fotoğrafını gördüğü Esteshamnia ile tanıştıklarını ve yaklaşık 8 ay arkadaşlıklarının sürdüğünü anlattı. 
     Mehmet Gülbiz'in evindeki bir hırsızlık olayına ilişkin, Gülbiz'i, evine girip çıkan Esteshamnia konusunda uyardığını belirten Kökçü, ''Mehmet, olay günü gündüz bana mesaj çekti. Daha önce hırsızlık olayıyla ilgili Esteshamnia'dan kuşkulandığım için alay edercesine, 'Parisa geldi, krema yaptı, beraber olacağız' yazmış. Mesaja cevap vermedim. Gece saatlerinde bir arkadaşım aradı. Mehmet'in başına gelenleri söyledi'' diye konuştu. 
     Kökçü, olay yerine gittiğini, gelen mesajı buradaki polislere gösterdiğini, polislerle birlikte eve girdiğini ve bilgisayarı açtıklarında sanığın çok sayıda çıplak fotoğrafını gördüğünü söyledi. 
     Tanık Mustafa Kalemci de 10 yıldır Mehmet Gülbiz ile arkadaş olduğunu bildirdi. 
     Arkadaşının, çıplak model arayışı nedeniyle Parisa Esteshamnia ile internet yoluyla tanıştığını ifade eden Kalemci, Gülbiz'in Esteshamnia evde iken ayrıldığı zaman dairenin anahtarını sanığa bıraktığını bildiğini kaydetti. 
     Diğer tanıklardan İskender Akın ile Suphi Tuncer ve Mustafa Nusret Çakmak, Mehmet Gülbiz'in komşusu olduklarını, ancak Parisa Esteshamnia'yı hiç görmediklerini söylediler. 
     Tanık Hikmet Çakmak ise sanığı 1-2 kez gördüğünü bildirdi. 
     Mahkeme Heyeti, duruşmaya katılan bir tercüman tarafından iddianamenin Farsça'ya çevrilmesi ve sanığa ulaştırılmasına hükmederek duruşmayı erteledi. 
     
     MÜEBBET HAPİS İSTEMİ 

     Beyoğlu Cumhuriyet Savcılığı'nca hazırlanan iddianamede, fotoğraf sanatçısı Mehmet Gülbiz'in, 4 Şubat 2005 tarihinde Beyoğlu'ndaki evinde el ve ayakları bağlandıktan sonra 39 yerinden bıçaklanarak öldürüldüğü ve evinde yangın çıkartıldığı belirtiliyor. 
     İddianamede, bu nedenle sanığın, ''canavarca bir his saikiyle adam öldürmek'' suçundan ağırlaştırılmış müebbet ağır hapis cezasına çarptırılması isteniyor. 
     
</TEXT>
</DOC>
