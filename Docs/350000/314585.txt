<DOC>
<DOCNO> 314585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/gun04.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim fuarı sürprizle dolu 
</HEADLINE>
<TEXT>


En kapsamlı eğitim fuarı EducaTurk açıldı. 300 bin kişinin gelmesi beklenen fuarda ziyaretçileri dans, defile, sergi gibi sürprizler bekliyor 

İSTANBUL Milliyet 

Türkiye'nin ilk ve en geniş kapsamlı eğitim fuarı EducaTurk, yurt içinden ve yurt dışından katılımcılarla dün eğitimcilerle buluştu. Milliyet'in de sponsorları arasında bulunduğu fuarı, okulların tatil olması nedeniyle çok sayıda öğrenci ziyaret etti. 
Lütfü Kırdar Uluslararası Kongre ve Sergi Sarayı'nda dün başlayan fuarın açılışını Milli Eğitim Bakanlığı Müsteşarı Necat Birinci ve İl Milli Eğitim Müdürü Ömer Balıbey yaptı. 300 binden fazla kişinin ziyaret etmesi beklenen EducaTurk, Türkiye'de geniş bir yelpazede düzenlenen ilk eğitim fuarı olma özelliğini taşıyor. Eğitimle ilgili sorunlara çözüm getirmeyi amaçlayan fuar, öğrencilerin okul ve meslek seçiminde araştırma yapmalarını kolaylaştıracak. Ayrıca çocuklarının okul seçiminde zorlanan velilere yol gösterici olmayı hedefleyen fuarın, kendini farklı alanlarda geliştirmek isteyen kişilere de farklı pencereler açması planlanıyor. 
Anaokulları, ilköğretim kurumları, liseler, üniversiteler, Ortaöğretim Kurumları Öğrenci Seçme Sınavı OKS ve Öğrenci Seçme Sınavı'na ÖSS hazırlık dershaneleri, özel dil okulları, kariyer kursları, ataşelikler, spor okulları, eğitim desteği sağlayan vakıflar, eğitim kredisi veren bankalar ve eğitime gönül veren dernekler, EducaTurk fuarında bir araya geldi. 
Sosyal ve bilimsel yönden zengin içeriğe sahip fuarda ziyaretçileri çeşitli sürprizler de bekliyor. Bu sürprizler arasında dans, tiyatro gösterileri, konserler, sergiler, defileler, hediye çekilişleri, imza günleri bulunuyor. 
Milli Eğitim Bakanlığı ve İl Milli Eğitim Müdürlüğü'nün de desteklediği fuarda, "Dönüşüm Konağı" tarafından 1700 rehber öğretmene "Eğitim Sihirbazları" adlı yeni NLP eğitimi verilecek. Eğitim alanında tanınmış isimlerin öğrencilerle söyleşiler yapacağı fuarda, seminerler de düzenlenecek. Bu kapsamda eğitim alanındaki sorunların çözümü, öneriler ve hedefler tartışılacak. 


</TEXT>
</DOC>
