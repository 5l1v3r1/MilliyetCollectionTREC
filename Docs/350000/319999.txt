<DOC>
<DOCNO> 319999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy14.html </URL>
<DATE> 2005/03/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Emine Erdoğan kimsesiz çocuklarla '2 bebeği götürsek Başbakan bayılır' 
</HEADLINE>
<TEXT>

     Başbakan Recep Tayyip Erdoğan'ın eşi Emine Erdoğan, Etiyopya'nın başkenti Addis Ababa'da 160 kimsesiz çocuğun barındığı Abebech Gobena yurdunu gezdi. 
     Emine Erdoğan'a kimsesizler yurdu gezisi sırasında Etiyopya Başbakanı'nın eşi Azeb Mesfin eşlik etti. 
     Yurda gelişinde 4 kimsesiz çocuk tarafından çiçeklerle karşılanan Emine Erdoğan, çocukları tek tek öptü ve kucakladı. 
     ''2 bebeği alıp götürsek Başbakan bayılır'' diyen Emine Erdoğan, kimsesizler yurdunda bebeklerin yatakhanelerini ve mutfaklarını gezdi, yetkililerden yurtla ilgili bilgi aldı. 
     4-5 yaşındaki çocuklarla, çember olup döne döne şarkılar söyleyerek oynanan ''Tizelelo'' adlı yerel oyunu oynayan Emine Erdoğan, ''Burayı içim burkularak gezdim. Sokakların durumu çok kötü, ancak siyah çocuklar çok güzel oluyorlar'' dedi. 
     Bu arada, Erdoğan'ın eşi Emine Erdoğan'ın kimsesizler yurduna yüklü bir miktarda bağış yaptığı öğrenildi. 
     
</TEXT>
</DOC>
