<DOC>
<DOCNO> 332498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun55.html </URL>
<DATE> 2005/04/12/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Bulgaristan ve Romanya'nın AB üyeliği oylanacak 
</HEADLINE>
<TEXT>

     Avrupa Parlamentosu AP , yarın, Bulgaristan ve Romanya'nın AB üyeliğini oylayacak. 
     Genel kurulda yapılacak oylamada olumlu oy çıkması halinde, iki ülkenin üyeliği konusu bir daha Avrupa Parlamentosu'na gelmeyecek. 
     AB komisyonunun genişlemeden sorumlu üyesi Olli Rehn, parlamentoya hitaben yaptığı konuşmada, temel reformları uygulamaya geçirememeleri durumunda, Bulgaristan ve Romanya'nın üyeliğinin geciktirilmesini önermeye çekinmeyeceğini söyledi. 
     Avrupa Parlamentosu Dışişleri Komisyonu, daha önce yaptığı oylamalarda iki ülkenin de üyeliğine yeşil ışık yakmıştı. 
     Genel kurulda bugün yapılan tartışmalarda, iki ülkenin birliğe katılacağı 2007 tarihine kadar olan süreçte her aşamada Avrupa Parlamentosu'na yine söz hakkı verilmesi istendi. 
     Yarın yapılacak oylamada, iki ülkenin üyeliğinin askıya alınmasına ilişkin olası bir kararda da yine Avrupa Parlamentosu'na danışılması istenecek. 
     AB kaynakları, ''Avrupa Parlamentosu'nun iki ülkenin üyelik sürecine kadar tekrar söz söyleme hakkına sahip olmasına ilişkin yasal bir zemin olmadığını'' belirtiyorlar ve ''yarın bu yönde bir karar çıksa bile bunun temenniden öteye gidemeyeceğine'' dikkati çekiyorlar. 
     Yarın yapılacak oylamada, iki ülkenin üyeliğine onay verilmekle birlikte, bazı eksiklerin 2007 yılına kadar giderilmesi isteniyor. 
     Bulgaristan ile ilgili kararda, rüşvetle ve organize suçla mücadele konusunda ceza yasasında yapılacak değişikliğin geciktirilmemesi çağrısında bulunurken, işsizlikle mücadele ve sağlık hizmetlerinin iyileştirilmesi talep ediliyor. 
     Romanya konusunda alınacak kararda ise basın özgürlüğü ihlalleri eleştiriliyor, idari ve yasal daha fazla reform yapılması çağrısında bulunuluyor. 
     
</TEXT>
</DOC>
