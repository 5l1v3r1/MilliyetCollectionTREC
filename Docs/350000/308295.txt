<DOC>
<DOCNO> 308295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur24.html </URL>
<DATE> 2005/01/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Sahte YTL basan çete yakalandı... 
</HEADLINE>
<TEXT>

     Gaziosmanpaşa ve Bahçelievler'de, basımı tamamlanmış, piyasaya sürülmeye hazır 3 bin 515 adet sahte 100'lük euro, çok sayıda basıma hazır 20 milyon lira ile 20 YTL ele geçirildi. 
     Mali Şube Müdürlüğü'nden alınan bilgiye göre, bir şebekenin sahte para basımı gerçekleştirdiği öne sürülen Gaziosmanpaşa'daki bir eve baskın düzenlendi. 
     Operasyonda 2'si kadın 5 kişi gözaltına alındı. Olayla ilgili Bahçelievler'de de 3 kişi yakalandı. 
     Bu kişilerin evleri ve gösterdikleri yerlerde yapılan aramalarda, basımı tamamlanmış ve piyasaya sürülmeye hazır 3 bin 515 adet sahte 100'lük euro ele geçirildi. 
     Ayrıca, emniyet şeritleri çıkarılmış 500 bin TL'ler ile emniyet şeritlerinin takılı olduğu sahte 20 milyon TL ve 20 YTL'ler bulundu. 
     Şebeke elemanlarının bugüne kadar yaklaşık 500 milyar liralık sahte euro ve sahte Türk Lirası piyasaya sürdüğünün sanıldığını belirten emniyet yetkilileri, kardeşiyle birlikte gözaltına alınan ve aynı suçtan sabıkalı olduğu belirtilen B.O'nun, 6 ay önce cezaevinden çıktığını kaydettiler. 
     Sorgu ve işlemleri tamamlanan 8 kişi, Gaziosmanpaşa Adliyesi'ne sevk edildi. 
     
     İKİNCİ OPERASYON 
     Bu arada, Mali Şube Müdürlüğü ekiplerinin yaptığı bir çalışma sonucu, Şişli'de bir matbaaya baskın düzenlendi. 
     Baskında, 2 bin 700 adet basımı tamamlanmış sahte 10 YTL ve 10 milyon lira ile sahte para basımında kullanılan çok sayıda malzeme ele geçirildi. 
     Olayla ilgili gözaltına alınan R.K. ve K.D'nin Şişli Adliyesi'nde tutuklanarak cezaevine konulduğu kaydedildi. 
     
</TEXT>
</DOC>
