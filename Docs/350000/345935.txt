<DOC>
<DOCNO> 345935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/yasam/ayas.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
1 litre yakıtla 3836 km gidiyor 
</HEADLINE>
<TEXT>


'En az yakıtla, en fazla mesafe nasıl kat edilir ' sorusuna yanıt arayan öğrencilerin Fransa'daki buluşmasında bir rekor kırıldı. İsviçreli ekip, 10.5 litre yakıtla dünyanın çevresini kat edebilecek bir araç geliştirdi 

Feyda Sayan - Fransa 

En az yakıtla, en fazla mesafe kat etme yolunu bulanın 1. olduğu ve Shell'in, 20 yıldır Avrupa genelinde lise, teknik lise ve üniversite öğrencileri arasında düzenlediği Shell Eco-Marathon Yarışması'nda bu yıl şaşırtıcı bir rekor kırıldı. İsviçre'nin Zürih kentindeki Politeknik Okulu öğrencileri, hidrojenle çalışan araçlarıyla 1. oldu. İsviçreli ekibin aracı, 1.78 gram hidrojenle 25 kilometreyi aşkın yol kat etti. Bu rakam, 1 litre benzinle 3836 kilometre kat etmeye denk sayılıyor. 

Şoför 'hafif' olmalı 
Gençleri sürdürülebilir kalkınmaya ve enerji tasarrufuna katkıda bulunmaya teşvik eden yarışma, bu yıl da 21-22 Mayıs tarihlerinde Fransa'nın Nogaro Pisti'nde yapıldı. 224 tasarımın yarıştığı organizasyonda, tercihen 'hafif' bir şoförün içine sığabildiği, çoğu 3 tekerlekli prototip araçların yanı sıra, 'Urban Concept' kategorisi kapsamında, 4 tekerlekli ve kullandığımız otomobillere benzeyen araçlar da yer aldı. 

Türk okulları da yarıştı 
Türkiye'den de bu yıl 7 okul, maratonda yarıştı. Özel Kemer İlköğretim Okulu, Maltepe Coşkun Koleji, Eyüboğlu Eğitim Kurumları ile Şişli Terakki, Sakıp Sabancı Anadolu, Şehremini ve Özel Kasımoğlu Coşkun Fen liselerinden öğrenciler, öğretmenleriyle hem özgün araçlar üretti, hem de araçlarına sponsorluklar bularak her anlamda kendilerini geliştirdiler. 
Araçların lastiklerini Michelin verdi, Fransa'ya Inter Combi Logistic taşıdı, Türkiye Bilim Merkezleri Vakfı da okulları destekledi. İstanbul İl Milli Eğitim Müdürü Ömer Balıbey de yarışları izleyerek ekiplere moral verdi. 
Türk öğrenciler, listenin üst sıralarında yer alamasalar da, çabaları, pratik çözümleri ve sempatik tavırlarıyla ön plana çıktılar. Ve söz verdiler Seneye, daha iddialı araçlarla yine Fransa'da olacaklar 

Pistte folklor ekibi, Türk kahvesi 

Nogaro'da karşılaştığımız 7 Türk ekibinden her biri için, yarışmaya katılmak gerçek bir macera olmuş. Örneğin Sakıp Sabancı Anadolu Lisesi'nden Fizik Öğretmeni Didem Sünbül ve 4 öğrencisi, yola sandviçlerle çıktıklarını, piste gelirken son birkaç kilometreyi yürümek zorunda kaldıklarını, yürürken Şehremini Lisesi'yle yolda karşılaşıp onların aracıyla geldiklerini anlatıyorlar. Şehremini Lisesi'nin güneş enerjisiyle çalışan aracında sorun çıkınca 'komşu çadırdaki' Çek öğrencilerin yardıma koşup canla başla çalıştıklarına şahit olduk. Türk öğrenciler de Çek dostlarının yakalarına birer nazar boncuğu taktı Folklor ekibiyle Nogaro'ya gelen Maltepe Coşkun Koleji öğrencileri, yanlarında getirdikleri küçük tüp ve cezveyle tüm yarışmacılara Türk kahvesi yaptılar, sonuçta da 'sempati ödülü' aldılar. 


</TEXT>
</DOC>
