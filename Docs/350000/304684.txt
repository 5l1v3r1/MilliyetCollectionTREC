<DOC>
<DOCNO> 304684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo14.html </URL>
<DATE> 2005/01/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Alex Ligin ilk yarısı çok zorlu geçti, Trabzonspor maçını unutamam 
</HEADLINE>
<TEXT>

     Fenerbahçe'nin Brezilyalı futbolcusu Alex de Souza, ligin ilk yarısında her maçın zor geçtiğini söyledi. 
     Alex, antrenman sonrası Arcadia Oteli'nde düzenlediği basın toplantısında, ligin ilk yarısında zor maçlar oynadıklarını ifade ederek, ''Bu ligi kim kazanırsa, gerçekten hak ettiği için kazanacak. İyi mücadeleler oluyor'' dedi. 
     Şampiyonluk yolunda en önemli rakiplerinin kimler olacağının sorulması üzerine Brezilyalı futbolcu, ''Galatasaray, Trabzonspor ve son haftalardaki çıkışıyla Beşiktaş şampiyonluktaki rakiplerimiz olur'' diye yanıt verdi. 
     Alex, derbi maçlarda ligin ilk yarısında etkili olamadığının belirtilmesi üzerine de, ''Derbi maçlarda sadece ben değil, takım olarak iyi oynayamadık. Lig sadece derbilerden ibaret değil. Diğer maçlarda çok iyi mücadele ettiğimizi düşünüyorum'' diye konuştu. 
     
     ''DÜNYA YILDIZI OLARAK GÖRMÜYORUM'' 

     Bir basın mensubunun ''Dünyanın yıldız futbolcuları içinde beğendiğin var mı Kendini dünya yıldızı olarak görüyor musun '' sorusuna, ''Dünya futbolunda beğendiğim birçok yıldız var. Ama kendimi dünya yıldızı olarak görmüyorum'' diye yanıt verdi. 
     Ligin ilk yarısı sonundaki istatistiklerde iyi bir konumda olduğunun hatırlatılması üzerine Alex, ''İlk yarıda elimden geleni yaptım. Ancak ben kendi performansımı düşünmüyorum. Benim için önemli olan takımımın performans ve ona vereceğim katkıdır'' dedi. 
     
     ''BURADA MUTLUYUM'' 

     Türkiye'de olmaktan ve Fenerbahçe'de oynamaktan mutluluk duyduğunu anlatan Alex, şunları söyledi 
     ''Gelmeden önce İstanbul ve Türkiye hakkında bilgim yoktu. Nobre ve Luciano'dan, teknik direktör Parreira'dan bilgiler aldım. Geldiğimde de çok fazla sürpriz yaşamadım. Burada mutluyum, herşey çok güzel.'' 
     
     ''TRABZONSPOR MAÇINI UNUTAMAM'' 

     Alex, ligin ilk yarısında unutamadığı bir olayın olup olmadığının sorulması üzerine, ''Evet, Trabzonspor maçını unutamam. Bu maçta Nobre haksız bir şekilde oyundan atıldı. 10 kişi kalmamıza rağmen çok iyi mücadele ettik. Trabzonspor maçını bu nedenle unutamıyorum'' şeklinde konuştu. 
     Real Madrid'in başına geçen eski teknik direktörü Luxemburgo'nun kendisine transfer teklifi yapıp yapmadığının sorulmasına, Brezilyalı futbolcu, ''Hayır, böyle bir teklif almadım. Luxemburgo benim çok yakın arkadaşım. Real Madrid'e gitmeden önce onunla konuştum ve başarılar diledim. Bana yapılan bir teklif yok'' diye cevap verdi. 
     Alex, son olarak UEFA Kupası'nda oynayacakları Real Zaragoza maçlarına değinerek, ''UEFA Kupası'nda etap etap düşünmeliyiz. Öncelikle Real Zaragoza maçlarına konsantre olup, daha sonra diğer turları düşünmeliyiz'' diyerek sözlerini tamamladı. 
     
</TEXT>
</DOC>
