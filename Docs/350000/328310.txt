<DOC>
<DOCNO> 328310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas17.html </URL>
<DATE> 2005/03/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Antalya güneş tutulmasına hazırlanıyor... 
</HEADLINE>
<TEXT>

     Antalya Valiliği bünyesinde oluşturulan Koordinasyon Kurulu, 29 Mart 2006'da en net Antalya'dan izlenebilecek tam güneş tutulmasının, Türkiye'nin tüm tanıtım etkinliklerinde kullanılmasını kararlaştırdı. 
     Güneş tutulmasının turizm açısından değerlendirilmesi ve kurumlar arası işbirliğinin sağlanması amacıyla Antalya Valisi Alaaddin Yüksel'in başkanlığında geçen yıl oluşturulan Koordinasyon Kurulu, Vali Yardımcısı Necdet Özeroğlu'nun başkanlığında toplandı. 
     Toplantıda, Valilik, İl Kültür ve Turizm Müdürlüğü, İl Milli Eğitim Müdürlüğü, İl Sağlık Müdürlüğü, TÜBİTAK Ulusal Gözlemevi, Antalya Ticaret ve Sanayi Odası ATSO , Antalya Esnaf ve Sanaktarlar Odaları Birliği AESOB , Türkiye Seyahat Acenteleri Birliği TÜRSAB Antalya Bölgesel Yürütme Kurulu, Akdeniz Turistik Otelciler Birliği AKTOB ile Antalya Rehberler Odası ve Antalya Tanıtım Vakfı yetkililerinden oluşan Koordinasyon Kurulu'nun çalışmaları değerlendirildi, gelecek yıl içinde yapılacak çalışmalar anlatıldı. 
     Vali Yardımcısı Özeroğlu, yaptığı konuşmada, bugüne kadar daha çok güneş tutulması ile ilgili bilgilendirici konferans, sunum ve tanıtım gibi etkinlikler yapıldığını, konuyla ilgilenen turizm firmalarına danışmanlık hizmeti verildiğini söyledi. 
     Özeroğlu, 29 Mart 2006 tarihinde yaşanacak tam güneş tutulmasının, dünyada en net Antalya'dan izlenebileceğini belirterek, bu durumun turizm açısından iyi değerlendirilmesi için çeşitli çalışmalar yapılmasının kararlaştırıldığını bildirdi. 
     Güneş tutulmasının rahat izlenebilmesinin sağlanması için Büyükşehir Belediyesi'nin, Lara ve Konyaaltı Beach Park'ta geniş alanlar tespit ederek seyir alanları yaratacağını ifade eden Özeroğlu, TÜBİTAK yetkililerinin halkı bilgilendirecek seminerler verebilmeleri için semt evi, kültür çadırı gibi yerlerin hazır hale getirileceğini ifade etti. Özeroğlu, şehrin önemli yerlerine bu bölgeleri gösterir yönlendirme levhaları konulacağını ve konunun reklam panolarında da ücretsiz olarak duyurulacağını belirtti. 
     
     ANTALYA GÜNEŞ TUTULMASINA HAZIR HALE GETİRİLECEK 
     Özeroğlu'nun açıkladığı Koordinasyon Kurulu kararına göre, bir yıl içinde yapılacak çalışmalar şöyle 
     ''Kültür ve Turizm Bakanlığı internet sitesinde konu kapsamlı şekilde yer alacak ve Türkiye'nin tüm tanıtım etkinliklerinde vurgulanacak. Türkiye'nin katılacağı yurtdışı fuarlarda konuyla ilgili basın toplantıları düzenlenecek. Tüm dünya turizm danışma bürolarında konuyla ilgili tanıtım yapılacak. 
     Büyük okulların bahçeleri, güneş tutulmasının seyredilebilmesi amacıyla tahsis edilecek. O dönemde yurtdışından okullarla irtibata geçilerek, öğrenci değişim programı çerçevesinde öğrenciler getirilecek. Bölgedeki tüm okullarda da güneş tutulması en detaylı biçimde anlatılacak. 
     Belediyenin belirlediği alanlarda ambulans ve sağlık ekipleri bulundurulacak. Güneş tutulmasının seyredilmesinde kullanılacak gözlüklerle ilgili basına ve kamuoyuna bilgi vermek üzere göz uzmanları görevlendirilecek. 
     TÜBİTAK Gözlemevi, Koordinasyon Kurulu'na katılacak tüm kurum ve kuruluş yetkililerini, güneş tutulmasıyla ilgili sürekli bilgilendirecek. 
     ATSO ve AESOB, tanıtım amaçlı afiş ve broşürlerin bastırılmasına katkı sağlayacak, konuyu üyeleri aracılığıyla kamuoyuna duyurmaya çalışacak. 
     TÜRSAB, tur operatörlerinin konuyla ilgili tanıtım yapmasını sağlayacak, üyeleri tarafından konunun internet ortamında duyurulması için çalışma yapacak. 
     AKTOB, bilimsel amaçlı gelen gruplar için otellerden özel yerler ayrılması konusunda üyeleriyle temas kuracak, üyeleri tarafından konunun internetten duyurulmasını sağlayacak. 
     Ayrıca, bu yıl içinde yapılacak 4. Antalya Astronomi Şenliği ve 8. Gökyüzü Gözlem Şenliği sırasında, güneş tutulması ayrıntılı şekilde işlenerek, konuya daha fazla dikkat çekilecek. 
     
     ''ÜLKE TURİZMİ İÇİN AVANTAJ'' 
     İl Kültür ve Turizm Müdürü Mesut Bahçe de konunun turizm açısından çok önemli olduğuna dikkati çekerek, bu olaydan Türkiye'nin, özellikle Antalya'nın çok önemli avantaj elde edebileceğine işaret etti. Bahçe, ''Dünya'da en net olarak Antalya'dan izlenecek güneş tutulmasından ülkemiz turizmine mutlaka önemli avantajlar sağlamalıyız. Bunu başaracağımıza inanıyorum'' dedi. 
     TÜBİTAK Gözlemevi Sorumlusu Tuncay Özışık da bazı kesimlerin güneş tutulmalarını deprem habercisiymiş gibi göstermeye çalıştığını, bunun hiçbir şekilde gerçeği yansıtmadığını söyledi. 
     Özışık, ''Depremle güneş tutulmasının hiçbir ilgisi yok. Her ay güneş, ay ve dünya bir kez aynı hizaya gelir. Bu durumda her ay bir deprem olması gerekir. Bu iddiaların hiç bir bilimsel dayanağı yoktur. Endonezya'da yine bir deprem yaşandı. Bunun güneş tutulmasıyla ne ilgisi var '' diye konuştu. 
     
</TEXT>
</DOC>
