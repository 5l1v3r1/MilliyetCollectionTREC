<DOC>
<DOCNO> 314907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo13.html </URL>
<DATE> 2005/02/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Milletvekilleri Fenerbahçe Şükrü Saracoğlu Stadı'nda... 
</HEADLINE>
<TEXT>

     Sporda şiddet, şike, rüşvet ve haksız rekabet iddialarının araştırılarak alınması gereken önlemleri belirlemek amacıyla oluşturulan Meclis Araştırma Komisyonu üyesi milletvekilleri, Fenerbahçe Şükrü Saracoğlu Stadı'nda incelemede bulundu. 
     Milletvekilleri, dün BJK İnönü Stadı'nda yaptıkları incelemelerin ardından bugün de Fenerbahçe Şükrü Saracoğlu Stadı'nı ziyaret etti. 
     Milletvekilleri, Fenerbahçe-İstanbulspor maçı için statta gerçekleştirilen federasyon, kulüp yetkilileri ve hakemlerin de yer aldığı güvenlik toplantısına katıldılar. 
     Fenerbahçe Kulübü yöneticisi Rahmi Eyüboğlu, stat müdürü Mürşit Tarhan ve idari menajer Volkan Ballı'nın eşlik ettiği komisyon üyeleri, polis kamera ve kontrol odasını da gezti. 
     Stat müdürü Tarhan, milletvekilleri Haluk İpek, Ahmet Ersin, Bekir Bozdağ, Alaettin Güven, Mehmet Küçükaşık, İlhan Albayrak, Murat Yılmazer, Selami Uzun, Ahmet Çağlayan ve Harun Akın'ın bu akşamki maç öncesi stat dışında alınan güvenlik önlemleri, taraftarların stada alınışı ve saha içindeki önlemlerle ilgili olarak da incelemeler yapacağını belirtti. 
     Fenerium mağazasını gezen milletvekillerinin, daha sonra Faruk Ilgaz tesislerinde yemek yedikleri bildirildi. 
     
</TEXT>
</DOC>
