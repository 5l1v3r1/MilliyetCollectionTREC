<DOC>
<DOCNO> 324127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur10.html </URL>
<DATE> 2005/03/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Töre gereği evlendiği yengesini bıçakladı 
</HEADLINE>
<TEXT>

     Yakup YILMAZ- Fatih KARAÇALI DHA 

      ADANA'da, 2 yıl önce yaşamını yitiren ağabeyinin eşiyle töre gereği imam nikahıyla evlendirilen 23 yaşındaki Özcan Türk, kendi sevdiği kızı kuma getirmek isteyince eşiyle tartıştı. Özcan Türk, bu isteğine karşı çıkan 25 yaşındaki nikahsız eşi Saibe Durmaz'ı sırtından ve karnından bıçakladı. 
     Ova Mahallesi 44 sokak 65 numaralı evde ailesiyle birlikte oturan tarım işçisi Özcan Türk, töre gereği evlendiği imam nikahlı eşi Saibe Durmaz'ın üzerine sevdiği kızı kuma getirmek istedi. Bu nedenle bir süredir ailesiyle de arasının açık olduğu belirtilen Türk, dün gece Saibe Durmaz'la bu konuda yine tartıştı. Tartışma sonrası mutfaktan aldığı bıçakla, Saibe Durmaz'ı evdeki diğer aile bireylerinin gözü önünde sırtından ve karnından bıçakladı. Özcan Türk olaydan sonra kaçarken, yakınları tarafından Adana Devlet Hastanesi'ne kaldırılan Durmaz ameliyata alındı. 
     
     YENGESİYLE EVLENDİRİLMİŞ 
     Aslen Diyarbakır'ın Kulp İlçesi'nden olan zanlının babası 62 yaşındaki Mecit Türk, Saibe Durmaz'ın, 2 yıl önce vefat eden diğer oğlu Hamit Türk'ün eşi olduğunu belirterek, "Oğlum Hamit ölünce, töremiz gereği onun küçüğü Özcan'la gelinimizi evlendirdik. İmam nikahı yaptık. Fakat, Özcan da bir başkasını sevmiş. Sevdiğini kuma getirmek, onunla evlenmek istiyordu. Tartışma da bu yüzden çıkmıştı. Sinirlenip, gelini bıçakladı'' dedi. 
     Soruşturmayı yürüten polis, olaydan sonra kaçan Özcan Türk'ü arıyor. 
     
</TEXT>
</DOC>
