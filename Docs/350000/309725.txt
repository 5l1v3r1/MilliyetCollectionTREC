<DOC>
<DOCNO> 309725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/dunya/axdun02.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron-Abbas zirvesi için düğmeye basıldı 
</HEADLINE>
<TEXT>


DIŞ HABERLER SERVİSİ 


Mahmud Abbas'ın Filistin liderliğine seçilmesiyle birlikte Ortadoğu'da akan kanın durdurulması için beslenen umutlar gün geçtikçe güçleniyor. 
İsrail Başbakanı Ariel Şaron'un önceki gün Filistin yönetimiyle diplomatik görüşmelere yeniden başlanmasına izin vermesinin ardından dün iki taraf ikinci adamlar düzeyinde bir araya geldi. Filistinli Bakan Saib Erekat ile Şaron'un başyardımcısı Dov Weisglass'ın görüşmesinde 2 hafta içinde Şaron - Abbas zirvesi düzenlenmesi ve kalıcı ateşkesin şartları ele alındı. 
İsrail, iki taraf arasındaki anlaşmazlıkların görüşmeler yoluyla çözümünü amaçlayan ve uzun süredir rafa kaldırılan Ortadoğu Yol Haritası'nın yeniden canlandırılması için bir jest daha yaparak hedef listesindeki Filistinli militanları öldürme programını askıya aldı. Filistin bu jeste İsrail'e havan topu saldırısı düzenlemeye hazırlanan bir militan grubu engelleyerek karşılık verdi. 



</TEXT>
</DOC>
