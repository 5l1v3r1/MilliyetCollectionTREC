<DOC>
<DOCNO> 344409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas13.html </URL>
<DATE> 2005/05/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türk kadınları menopozun nedenini bilmiyor... 
</HEADLINE>
<TEXT>

     Bir ilaç firması tarafından 43-58 yaşları arasındaki 1007 kadınla yapılan "Türk Kadınları ve Menopoz Araştırması", kadınların menopozun nedenini bilmediğini ortaya koydu. 
     Schering Alman İlaç firması tarafından Türk kadınlarının menopoza bakışı ve menopoz tedavi yöntemlerine yaklaşımlarını anlamak amacıyla 19 ilde 1007 kadın üzerinde gerçekleştirilen araştırmanın sonuçları 
     açıklandı. 
     Türkiye’de 43-58 yaş arası kadınların yüzde 72’sinin menopozda olduğunu gösteren araştırmaya göre, ortalama menopoza girme yaşı 45.8. 
     Menopoza daha erken yaşta girenler 43-47 daha çok İç Anadolu, Ege bölgesi ve kentsel kesimden kadınlardan oluşuyor. 48-52 yaş arası menopoza giren kadınlar ise Akdeniz, Karadeniz Bölgesi ve kırsal kesimden. 
     Araştırma sonuçlarına göre kadınların büyük çoğunluğu menopozu doğru tanımlarken, yüzde 13’ü ise menopoz döneminde olmalarına rağmen tanımını tam olarak bilmiyor. 
     Menopozun nedeni sorulduğunda kadınların yüzde 61.8’i "bilmiyorum" yanıtını verirken, diğerleri ise sırasıyla yüzde 9.4’ü "yaşlılık", yüzde 8.1’i "üremenin sona ermesi", yüzde 7.4’ü "adet bitimi", yüzde 3.7’si "stres", yüzde 3.3’ü "doğal bir olay", yüzde 2.4’ü de "hormonal dengesinin bozulması" olarak yanıtladı. 
     Araştırmaya göre, stres, uykusuzluk, gerginlik, kolay sinirlenme, kemik ağrıları ve kemik erimesi gibi menopoz sıkıntılarının en az Marmara, en çok ise Doğu Anadolu Bölgesi’nde yaşandığı görüldü. 
     Araştırma sonuçlarına göre menopoz dönemindeki Türk kadınlarının yüzde 61’i ortalama yılda 1.3 kez düzenli kontrol amacıyla jinekologa gidiyor. Jinekologa gitme sıklığı 43-47 yaş grubu kadınlarda daha yüksek. 
     Araştırmaya göre kadınların yüzde 51’i menopoz ile ilgili bilgileri doktorlarından, yüzde 29’u televizyondan, yüzde 27.8’i ise arkadaş ve tanıdıklarından alıyor. 
     Kadınların yüzde 38’i aldıkları bilgiyi yeterli bulurken, yüzde 62’si bilgilerinin yetersiz olduğunu düşünüyor. 
     Araştırma, kadınların yüzde 79’unun "hormon destek tedavisini" bilmediği de ortaya koyarken, kadınların yüzde 15.3’ü menopoz için bir ilaç kullandıklarını belirtti. 
     Araştırmaya katılan kadınlara menopoz döneminde yaşadıkları problemleri kimlerle paylaştıkları sorulduğunda, birinci sırayı yüzde 40.1 ile eşler aldı. 
     Araştırmaya katılan 1007 kadından elde edilen sonuçlara göre menopoz döneminde kadınlarda en sık görülen sağlık problemi, yüzde 21.5 ile yüksek tansiyon oldu. 
     
</TEXT>
</DOC>
