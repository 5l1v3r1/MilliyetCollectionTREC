<DOC>
<DOCNO> 321170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/spo04.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'i bulutlar sardı 
</HEADLINE>
<TEXT>


Trabzonspor'un hocası, sakat ve cezalı oyuncuların çokluğu nedeniyle Gaziantepspor maçı öncesi kadro sıkıntısına düştü. Hüseyin, Lee Yong, Emrah ve Erdinç'in yokluğu tecrübeli hocayı yeni arayışlara itti 


Adem ve Volkan'a forma 
TRABZONSPOR, hafta ortası Türkiye Kupası'ndan elediği Gaziantepspor ile bugün ligde oynayacağı maç öncesi kadro sıkıntısı yaşıyor. Bordo - Mavili takımda cezalı olan Hüseyin ve Lee Yong'ın dışında, sakatlıkları nedeniyle Gaziantep'e götürülmeyen Erdinç, Emrah ve İbrahim'in eksiklikleri Teknik Direktör Şenol Güneş'i kara kara düşündürüyor. Tecrübeli hocanın ilk on birde Adem Koçak ile Volkan'a görev vermesi bekleniyor. 

'Sakın hafife almayın' 
GÜNEŞ, Erdinç'in yokluğunda savunmada Tolga'nın yanında D'Haene ile Tayfun'u oynatacak. Tecrübeli hoca dün Gaziantep'e gitmeden önce futbolcularıyla yaptığı toplantıda, "Rakibinizin gücünü sakın hafife almayın. Trabzon'daki kupa maçı size yanıltmasın. Ligde çıkış arıyorlar ve bizi yenmek için ellerinden geleni yapacaklar. Özellikle hücumdaki etkili silahlarını durdurmalıyız" ifadelerini kullandı. 

Petkoviç iddialı 

LİGDE ve kupada oynanan son 5 maçta kalesinde gol görmeyen Petkoviç, bu unvanını Gaziantepspor maçında da sürdüreceğini söyledi. En son ikinci yarının ilk maçında Kayserispor'dan gol yiyen tecrübeli file bekçisi, "Formdayım ve iyi çalışıyorum. Amacım rekora doğru yürümek. Bu zorlu deplasmanı da geçtiğimiz taktirde şampiyonluk yolunda önümüz daha da açılacaktır" dedi. 

Aktuğ'un hayali 

BAŞKAN Atay Aktuğ, futbol üzerinden oynanan tüm bahis oyunlarından kulüplere yüksek pay verilmesi gerektiğini savundu. Aktuğ, "Kulüplere en az yüzde 25 pay aktarılmalı. Bu eşitlik ilkesiyle yapılmalı. Her kulüp aynı oranda yararlanmalı. Kulüpler Birliği'nin de düşüncesi bu doğrultuda. Böyle bir şey gerçekleştiği taktirde kulüplerin en büyük gelir kalemi bu olur" yorumunu yaptı. 


</TEXT>
</DOC>
