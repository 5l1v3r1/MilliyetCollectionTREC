<DOC>
<DOCNO> 334735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun26.html </URL>
<DATE> 2005/04/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Marburg salgını yüzünden halk artık el sıkışmıyor 
</HEADLINE>
<TEXT>

     Angola'da, Marburg virüsünden ölenlerin sayısı giderek artarken, halkın artık el sıkışmak yerine birbirine başıyla selam vermeye başladığı bildirildi. 
     Hükümet yetkilileri, sokaklarda magafonlarla ''Uige'de Marburg hastalığı yayılmaktadır. Bu hastalık son derece bulaşıcıdır ve çok kısa bir sürede öldürmektedir. Tek çözüm yolu korunmaktır'' diye halkı bilgilendiriyor. 
     Yardım görevlileri, halkın artık birbiriyle temastan korktuğu için, el sıkışmak, kucaklaşmak ve öpüşmek yerine sadece başlarıyla uzaktan selamlaşmayı tercih ettiğini söylediler. 
     Sağlık Bakanlığı, tükürük, salya ve ter gibi vücut sıvıları ve kan yoluyla geçen hastalığa yakalananlardan yüzde 90'ının öldüğünü duyurdu. 
     Şimdiye kadar 237 kişinin öldüğü salgının merkezi Uige'de, koruyucu giysiler içindeki askerler, kurbanların evlerini mikroplardan arındırmaya çalışıyor. 
     Yardım kuruluşları ise hastaların, evlerindeki diğer aile bireylerine de mikrop bulaştırmış olmalarından endişe ediyor. 
     Başlangıçta hastalığı kapan çocuklar ölürken, şimdi ölenlerin çoğunlukla anneler olduğuna dikkat çekiliyor. 
     Hükümet salgının kontrol altında olduğunu söylese de, Dünya Sağlık Örgütü Uige'de hastalığın henüz önlenemediğini bildirdi. 
     Bu arada, hastalık korkusuyla bölgeye ticaretten kaçınıldığı için benzin ve diğer temel maddelerin fiyatlarının arttığı haber verildi. 
     
</TEXT>
</DOC>
