<DOC>
<DOCNO> 343198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/spo14.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışkanlık yaptı 
</HEADLINE>
<TEXT>


Geçen sezon Süper Lig'e çıkan, ancak ismini değiştirip hakkını Kayserispor'a veren Kayseri Erciyesspor, bu yıl da aynı başarıyı göstererek tarihe geçti, Süper Lig'e kavuştu 

DEMET ÖZTÜRK 


Kayseri Erciyesspor, bu sezon da Süper Lig'e yükselerek Türk Futbol Tarihi'ne geçti. Geçen yıl da aynı başarıyı gösteren Sarı - Kırmızılılar, daha sonra isim değişikliğine giderek bu hakkını Kayserispor'a devretmişti. 
İstanbul deplasmanında 10 bin taraftarının önünde Karagümrük'ü farklı yenip zafere ulaşan Erciyesspor'un Teknik Direktörü Mustafa Uğur hak ettikleri bir başarıya imza attıklarını söyledi. 
Sezon başında kendilerine fazla şans tanınmadığını söyleyen Teknik Direktör Mustafa Uğur, "Bu inancın zaferi. Kimsenin şans tanımadığı dönemde, yönetim, teknik kadro ve futbolcular olarak hedefe kenetlendik. Zamanla bu halkaya taraftar ve Kayseri basını da eklendi. Çok iyi mücadele ettik. Ligin en iyi futbol oynayan takımlarından biri olduk. Rakiplerimizden çok daha fazla istedik ve başardık. Bu başarıyı Kayseri halkına armağan ediyoruz" dedi. 



</TEXT>
</DOC>
