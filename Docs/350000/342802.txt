<DOC>
<DOCNO> 342802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo26.html </URL>
<DATE> 2005/05/15/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Hakan Şükür'den Hagi'ye büyük tepki 
</HEADLINE>
<TEXT>

     Ligin bitimine 2 hafta kala şampiyonluk yarışındaki rakibi Fenerbahçe’nin, Ankaragücü deplasmanında yenilmesiyle önemli bir fırsat yakalayan sarı-kırmızılılar, Gençlerbirliği karşısında yenilince bu fırsatı tepmiş oldu. 
     Gençlerbirliği ile berabere dahi kalsa farkı 3 puana indirecek olan Galatasaray, gelecek hafta Fenerbahçe ile yapacağı derbi maçı kazanması halinde, ikili averajla, bitime 1 hafta kala liderliğe yükselebilecekti. 
     
     HAKAN ŞÜKÜR’DEN BÜYÜK TEPKİ 

     Karşılaşmanın 71. dakikasında oyundaki yerini genç oyuncu Cafercan’a bırakan Hakan Şükür, bu değişikliğe büyük tepki gösterdi. 
     Mücadelenin 4. hakemi Aytekin Durmaz’ın kaldırdığı değişiklik tabelasında kendi numarasını gören Hakan Şükür, bir anda deliye dönerken, yaptığı el kol hareketleriyle de saha kenarındaki Teknik Direktör Gheorghe Hagi’ye tepkisini gösterdi. 
     Değişikliğin yapılması için orta saha çizgisine de gelmeyen Hakan Şükür, yedek kulübesi yerine kale arkasındaki reklam tabelalarının bulunduğu bölümden maçın kalan kısmını izledi. 
     
     TARAFTARDAN DEVRE ARASI MORAL 

     Gençlerbirliği karşısında ilk yarıyı 2-1 yenik kapatan sarı-kırmızılılara, taraftarlar ikinci yarı öncesi moral verdi. 
     İkinci yarı için sahaya çıkan futbolcuları, toplu halde tribünlere çağıran taraftarlar, tezahüratlarıyla takımlarını yeniden motive etmeye çalıştı. 
     
     ANKARAGÜCÜ’NÜN GOLÜ STADI COŞTURDU 

     Sarı-kırmızılıların, Gençlerbirliği karşısında yenik durumda olmasına karşın, taraftarlar, Ankaragücü’nün attığı golle coştu. 
     Ankaragücü’nün, 70. dakikada penaltıdan bulduğu golle 1-0 öne geçmesi sonrası, Ali Sami Yen Stadı’ndaki taraftarlar, hep birlikte "Gol" diye bağırırken, tezahüratlarını yeniden artırarak takımlarına olan desteklerini sürdürdü. 
     
     ÜMİT BOZKURT HASTANEYE KALDIRILDI 

     Karşılaşmanın henüz 4. dakikasında, Cihan’ın, Galatasaray’ı 1-0 öne geçirdiği pozisyonda yüzüne darbe alan Ümit Bozkurt’un, elmacık kemiği kırıldı. 
     Hemen hastaneye kaldırılan Ümit’in, ameliyat olduğu bildirildi. 
     Gençlerbirliği takımı, maçın ardından hastaneye giderek, Ümit’i ziyaret edecek. 
     
     TARAFTAR KALP KRİZİ GEÇİRDİ 

     Galatasaray-Gençlerbirliği maçının bitimine kısa bir süre kala heyecan tüm statta zirveye çıkarken, tribünlerde bir taraftarın rahatsızlandığı öğrenildi. 
     Statta çalışan güvenlik elemanları rahatsızlanan taraftarı bulmak için büyük gayret sarf ederken, daha sonra telsizlerden bu taraftarın kalp krizi geçirdiği anons edildi. 
     
</TEXT>
</DOC>
