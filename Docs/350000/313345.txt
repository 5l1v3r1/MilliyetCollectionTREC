<DOC>
<DOCNO> 313345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/spo04.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözü tok D'Haene 
</HEADLINE>
<TEXT>


Trabzonspor Yönetimi, memnun kaldığı Belçikalı futbolcuya iyileştirme talebinde bulundu. Bordo-Mavili oyuncu ise, "İstediğim parayı aldım. Zam istemem" diyerek öneriyi geri çevirdi 


Tersine dünya 
AKÇAABAT Sebat karşısında takımına üç puan kazandıran golü atan, oynadığı futbolla alkış toplayan Karel D'Haene, kişiliğiyle de Trabzonspor Yönetimi'ni hayran bıraktı. Bordo - Mavili birçok oyuncu, Gökdeniz ve Fatih'in fazla para alması nedeniyle, "Biz de zam isteriz" diretmesi yaparken, Belçikalı oyuncunun tam tersi bir tutum sergilediği öğrenildi. 

'Talebim olamaz' 
BORDO - Mavili yönetimin, D'Haene'ye şartların iyileştirmesi önerisinde bulundukları, ancak olumsuz yanıt aldıkları ifade edildi. İdarecilerin, yıllık 150 bin euroya oynayan oyuncuya, "Şartlarını düzeltmek istiyoruz" dediği, Belçikalı'nın da "Anlaşmamı 2 yıl önce yaptım. İstediğim ücreti aldım. Şu anda zam talebim olamaz" cevabını verdiği vurgulandı. 

Milliler kaldı 

TRABZONSPOR'DAN milli takımlara davet edilen Fatih, Gökdeniz, Hüseyin, Tolga Seyhan, Szymkowiak, Yattara, Adem, Tayfun ve Tolga Zengin, hava muhalefeti nedeniyle Trabzon'da kaldı. Bu oyunculardan Gökdeniz, Fatih ve Hüseyin dışındakiler Bordo - Mavililer'in dün sabah yaptığı çalışmaya katıldı. Akçaabat Sebat maçında oynayan isimler yenilenme idmanının ardından soyunma odalarına giderken, diğerleri Malatyaspor maçının hazırlıklarına başladı. 

'Abartmayın' 

AKÇAABAT Sebat karşısında üç puanı tek golle alan Trabzon'da Başkan Atay Aktuğ, bu galibiyetin abartılmaması gerektiğini belirtti. Çok sevinmenin anlamsız olduğunu vurgulayan Aktuğ, "Hedefimiz bu sezon şampiyonluk, ama olmazsa bu hedefi gelecek sezonlar için kovalayacağız" diye konuştu. Öte yandan Aktuğ, dün Valilik, Askerlik Daire Başkanlığı, Tugay Komutanlığı, Jandarma Alay Komutanlığı ve Belediye Başkanlığı'na nezaket ziyaretinde bulundu. 


</TEXT>
</DOC>
