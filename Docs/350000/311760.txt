<DOC>
<DOCNO> 311760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur01.html </URL>
<DATE> 2005/02/02/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Çocuk Köyü operasyonunda 8 kişi tutuklandı 
</HEADLINE>
<TEXT>

     İzmir'in Urla ilçesindeki Barbaros Çocuk Köyünde ''cinsel taciz ve ilişkiye girme'' iddiasıyla dün göz altına alındıktan sonra adliyeye sevk edilen 23 kişiden 8'i tutuklanarak cezaevine konuldu. Zanlı durumundaki çocuklardan 6'sı, tedbiren muhafaza altına alındı. 
     Urla Cumhuriyet Savcısı Murat Gök, adliyeye sevk edilen 23 kişinin tek tek ifadesini aldı. Gök, 5'i ''bakıcı anne'' olmak üzere 8 görevli ile zanlı olarak getirilen bir çocuğu da yaşı itibariyle cezai ehliyeti olmadığı gerekçesiyle serbest bıraktı. 
     Savcı Gök, aralarında Çocuk Köyü çalışanları ve Çocuk Köyü'nde kalan çocuklar da dahil olmak üzere 14 kişiyi nöbetçi mahkemeye sevk etti. 
     Savcılıkta ve mahkemede yaklaşık 12 saat süren sorguların ardından Akın Akçay, Çocuk Köyü'nde çalışan Gönül Teke, Egemen Haskül, Tuncay Yılmaz, Abdürrahim Güçlü, Olcay Özduran, Mehmet Savaş ve Barbaros Çocuk Köyü'nde yaşayan C.A., nöbetçi mahkemece tutuklanarak cezaevine gönderildi. 
     Mahkeme, Çocuk Köyü'nde yaşayan zanlı durumundaki 6 çocuk için ise devlet gözetimine alınmaları için tedbiren muhafaza kararı verdi. 
     Olayla ilgili daha önce Barbaros Çocuk Köyü Müdürü Erdal Tunca, oğlu Rasim Tunca, Çocuk Köyü çalışanları Vehbi Yiğit, Cengiz Dilek, Urla Şoförler Odası başkanının oğlu Yiğit Öz ve Barbaros Köyü'nden Evren Coşkun tutuklanarak cezaevine konulmuştu. 
     
</TEXT>
</DOC>
