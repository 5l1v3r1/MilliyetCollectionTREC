<DOC>
<DOCNO> 323447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo11.html </URL>
<DATE> 2005/03/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Samsun ve Kayseri'den gol düellosu 3-3 
</HEADLINE>
<TEXT>

     Birinci Süper Futbol Ligi'nde Samsunspor, Kayserispor ile 3-3 berabere kaldı. 
     Karşılaşma öncesinde Samsunspor'un liglerde bininci gole ulaşması nedeniyle takım kaptanı Serkan Aykut'a, Samsunspor Divan Kurulu Başkanı Ediz Durmuş Bilgin tarafından bir plaket verildi. 
     4. dakikada sağ taraftan Celil'in kullandığı serbest vuruşta, Elyasa kale sahası içinde uygun durumda olmasına rağmen topa dokunamadı. 
     6. dakikada konuk ekip öne geçti. Bu dakikada sağ taraftan Bülent'in ceza alanının ön çizgisine paralel gönderdiği topla buluşan Tomas Pesir, yerden bir vuruşla meşin yuvarlağı kalecinin sağından filelere göndererek takımını 1-0 öne geçirdi. 
     18. dakikada ani gelişen Kayserispor atağında Mehmet Topuz'un vuruşunda kaleye giden top, defans oyuncularına çarparak kornere çıktı. 
     20. dakikada Serkan Aykut'un ceza alanı dışından vuruşunda kaleci Metin topu, üstten kornere göndermeyi başardı. 
     27. dakikada Serkan Aykut'un sol taraftan kale sahasına gönderdiği topu, kaleci Metin, İvanov'dan önce kontrol etmeyi başararak tehlikeyi önledi. 
     33. dakikada ev sahibi ekip beraberliği yakaladı. İvanov'un ceza alanı içinde Ergün tarafından düşürülmesi üzerine hakem Cem Papila penaltı noktasını gösterdi. Atışı kullanan Serkan Aykut, topu kalecinin solundan filelere gönderdi 1-1. 
     38. dakikada konuk ekip 2-1 öne geçti. Ergün'ün sol taraftan korner bayrağına yakın bir noktadan kale sahasına havalandırdığı topa kaleci Kerem uygun durumda olmasına rağmen çıkmakta tereddüt edince, Bülent, kafayla meşin yuvarlağı Kerem'in üzerinden ağlara göndererek takımını 2-1 öne geçirdi. 
     42. dakikada Serkan Aykut'un sağ çaprazdan arka direğe gönderdiği topa son anda uzanan kaleci Metin, meşin yuvarlağı kornere çelmeyi başardı. 
     45. dakikada kale sahasının sol köşesinde topla buluşan İvanov, uygun durumda olmasına rağmen topu üstten dışarı gönderince, ilk yarı konuk ekibin 2-1 üstünlüğü ile sona erdi. 
     
     İKİNCİ YARI 

     49. dakikada Samsunspor beraberliği yakaladı. Sağ taraftan Adnan'ın gönderdiği topla kale alanının köşesinde buluşan Ivanov'un sert şutunda top filelere gitti 2-2. 
     55. dakikada evsahibi ekip öne geçti. Ceza alanında Caner'in gönderdiği topla buluşan Ivanov, düzgün bir vuruşla topu ağlara göndererek takımını 3-2 öne geçirdi. 
     62. dakikada Adnan'ın sağ taraftan penaltı noktasına havalandırdığı topa Serkan Aykut'u rövaşatasında, kaleye giden topu Metin çelmeyi başardı. 
     76. dakikada sol taraftan ceza alanına giren Celil, önündeki oyuncudan sıyrıldıktan sonra sert vurdu. Üst direğe çarpan top auta gitti. 
     88. dakikada Kayserispor beraberliği yakaladı. Sol taraftan Bülent'in geliştirdiği atakta, Samsunspor ceza alanı içinde meydana gelen karambolde topu son olarak önünde bulan Tomas Pesir, kaleci Kerem'in boşalttığı kaleye meşin yuvarlağı göndererek, durumu 3-3 yaptı. 
     Karşılaşmanın uzatma dakikalarında penaltı noktası üzerinde topla buluşan Ivanov, topu Metin'in üzerinden aşırtmayı başaramayınca, karşılaşma 3-3 berabere sona erdi. 
     
     KÜNYE 

     

Stat 19 Mayıs. Hakemler Cem Papila xxx, Özgür Fatih Kalaycı xxx, Hakan Özkan xxx. Samsunspor Kerem x, El Yasa xx Dk. 35 Caner xx , Kirita xxx, Kaies xx, Celil xxx, Serkan Aykut xx Dk. 81 Musa , Adnan xx, Muhammed xxx, Kenan xx, Ivanov xxx, Petkov xxx. Kayserispor Metin xx, Ali xx, Johnson xx, Mehmet Topuz xx Dk. 75 Gökhan x , Cem xx Dk. 58 Balili xx , Brabec xx, Tomas Pesir xxx, Ergün xx Dk. 79 Mithat xx , İbrahim xx, Murat xx, Bülent xxx. Goller Dk. 6 ve 88 Tomas Pesir, Dk. 33 Serkan Aykut penaltıdan , Dk. 38 Bülent, Dk. 49 ve 55 Ivanov. Sarı Kartlar Dk. 52 Kirita, Dk. 56 Adnan, Dk. 72 Petkov, Dk. 74 Kais, Dk. 87 Musa Samsunspor , Dk. 90 Balili Kayserispor .      
     ''ÇOK GOL POZİSYONU BULDUK, AMA DEĞERLENDİREMEDİK'' 

     Kayserispor ile 3-3 berabere kalan Samsunspor'un teknik sorumlusu Ertuğrul Sağlam, maç boyunca çok gol pozisyonu bulduklarını, ama değerlendiremediklerini söyledi. 
     Sağlam, maç sonrası yaptığı açıklamada, Kayserispor'un küme düşme hattında olduğunu hatırlatarak, ''Hem onların hem de bizim açımızdan iyi maç oldu'' dedi. 
     Maçın başında yedikleri ilk golden sonra daha iyi oynadıklarını kaydeden Sağlam, ''İkinci yarıda çok daha iyi mücadele verdik. Rakibe gol pozisyonu vermezken, çok gol pozisyonu bulduk, ama değerlendiremedik. Bir söz vardır atamazsan atarlar diye. Bu gerçekleşti'' diye konuştu. 
     Sağlam, geçen hafta ki İstanbulspor maçında olduğu gibi yakaladıkları gol pozisyonlarını değerlendiremediklerini belirterek, ''Sonuçta ikinci yarıda her şey istediğimiz gibi gitti, ama yenilen son gol dengelerimizi dağıttı. Artık, önümüzdeki Akçaabat Sebatspor maçına bakacağız'' dedi. 
     Kayserispor Teknik Direktörü Hikmet Karaman ise açıklama yapmadı. 
     
</TEXT>
</DOC>
