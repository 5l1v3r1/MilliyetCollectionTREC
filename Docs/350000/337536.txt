<DOC>
<DOCNO> 337536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas08.html </URL>
<DATE> 2005/04/27/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İngilizlerin TV tutkusu... Televizyonu, yatağa tercih ediyorlar... 
</HEADLINE>
<TEXT>

     İngiltere'de yeni ev sahibi olanların, evlerine televizyonsuz taşınmaktansa, yataksız taşınmayı tercih ettikleri ortaya çıktı. Alliance and Leicester adlı sigorta kuruluşu tarafından yaptırılan araştırmanın sonuçları, geçen yıl ev satın alan ailelerin yüzde 19,8'inin bu yeni evlerine ''yatak olmadan'' taşındıklarını, TV olmadan taşınanların oranının ise yüzde 11,9 olarak belirlendiğini gösterdi. 
     Yüzde 38 oranındaki yeni ev sahibinin perde ya da jaluzileri olmadığı, bu oranın 30 yıl öncesine göre iki kat arttığı da belirtildi. Araştırmanın sonuçları, yeni ev sahibi olan İngilizlerin yüzde 25,5'inin çamaşır makineleri, yüzde 13,6'sının buzdolapları, üçte birinin de kanepe, sandalye ve masa gibi eşyalarının olmadığını ortaya koydu. 
     Araştırmacılar, 1970'li yıllarda ev sahibi olan, yeni ev kuran ailelerin bugüne göre çok daha fazla eşyaya sahip olduklarını belirttiler. İngiltere'de ev sahiplerinin ''olmazsa olmazının'' ise 30 yıl önceye göre değişmediği ve bunun bir elektrikli su ısıtıcısı olduğu ortaya çıktı. Uzmanlar, ev sahiplerinin yeni evlerine yatak bile olmadan taşınmalarının, gerekirse aylarca yerlerde yatmayı göze almalarının altındaki nedenin ev fiyatlarında önemli artış ve mortgage maliyetlerinin artması olduğunu düşünüyor. 
     
</TEXT>
</DOC>
