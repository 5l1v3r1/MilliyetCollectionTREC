<DOC>
<DOCNO> 331469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy04.html </URL>
<DATE> 2005/04/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Soruşturmayla giden bürokrat vekil ricasıyla döndü 
</HEADLINE>
<TEXT>

     ANKARA ANKA 

Tasfiye edilen Köy Hizmetleri'nin Ankara İl Müdürlüğü'nde Yol Şube Müdürü olarak görev yaparken geçirdiği soruşturma sonucu görevinden alınan Fikret Diler'in, bazı Ankara milletvekillerinin devreye girerek göreve geri dönmesini sağladığı öne sürüldü. 
     ANKA'nın edindiği bilgilere göre, Köy Hizmetleri Ankara İl Müdürlüğü'ne ildeki yol ihalelerine ilişkin yapılan ihbarlar üzerine Teftiş Kurulu Başkanlığı'nca yürütülen soruşturma Yol Şube Müdürü Fikret Diler'in görevinden alınması istemiyle sonuçlandı. Diler, Teftiş Kurulu raporuna dayalı olarak 26 Ocak 2005 tarihli 612 sayılı "Olur" ile şube müdürlüğü görevinden alındı. 
     
     GÖREVİNE GERİ DÖNDÜ 
     Diler'in görevine son verilmesinin ardından devreye bazı milletvekillerinin girdiği ve Diler'in şube müdürlüğü görevinde kalması için girişimlerde bulunduğu iddia edildi. 
     Bu sırada hakkındaki iddiaların tersi kanıtlanmayan Diler, Genel Müdürlüğe vekaleten bakan Hacı Duluklu'nun imzasıyla görevine göre döndürüldü. Diler'in görevinde kalmasını AKP'li iki Ankara milletvekilinin sağladığı öne sürüldü. 
     Diler'in göreve dönüş yazısı şöyle 
     "...26.01.2005 günlü ve 612 sayılı 'Olur'larınızla Şube Müdürlüğü görevinden alınan, ancak henüz eski görevinden ayrılmayan Fikret Diler'in Teftiş Kurulu Başkanlığından alınan 11.02.2005 tarih ve 0-415 sayılı ek görüş yazıları ve Ankara il Müdürlüğünün 
     01.03.2005 tarih ve 1223 sayılı adı geçenin İl Müdürlüğünde 
     görev yaptığı süreler içerisinde gerek çalışkanlığı, gerekse işine hakim ve güvenilir bir kişi olması nedeniyle, tesis edilen işlemin iptalini talep eden yazılarına istinaden, Görevinden alınmasına dair 26.01.2005 tarih ve 00612 sayılı Olur'un iptali ve görevinden bırakılmasını takdir ve tasviplerinize arz ederim." 
     
     BALA YOL İHALELERİ YARGIDA 
     Öte yandan Diler'in soruşturmasına konu olan olaylardan ikisinin Ankara'nın Bala ilçesindeki yol ihaleleri olduğu belirtildi. Köy Hizmetleri Ankara İl Müdürlüğü'nün geçen aylarda gerçekleştirdiği ve "bazı bürokratların" devreye girmesinin ardından ihale komisyonun ikinci kez "olumlu" görüşüne karşın iptal edilen Bala-Kesik Köprü, Bala-Sofular Yayla Özü yol ihaleleri yargıya taşındı. İdare Mahkemesi'ndeki davalara karşın İl Müdürlüğü yeniden ihaleye çıktı. 
     
</TEXT>
</DOC>
