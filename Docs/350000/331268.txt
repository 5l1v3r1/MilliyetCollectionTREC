<DOC>
<DOCNO> 331268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/dunya/dun01.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM kararı tartışma yarattı 
</HEADLINE>
<TEXT>


Rumlara KKTC'deki mülklerine dönüş hakkı verilmediği sürece Tazmin Komisyonu'nun AİHM tarafından kabul edilmesi zor 

UTKU ÇAKIRÖZER Ankara 


Avrupa İnsan Hakları Mahkemesi'nin AİHM , Kıbrıslı Rum Myra Ksenides - Arestis tarafından Türkiye aleyhine açılan, "İkinci Loizidu Davası" olarak da adlandırılan davanın kabulü yönünde açıkladığı karar, "İyi mi, kötü mü " tartışması başlattı. 
Mahkemenin, Rumların tanınmasını istemediği KKTC'de oluşturulan Tazmin Komisyonu'yla ilgili ilk kez hukuki bir değerlendirmede bulunması umut yaratırken, Tazmin Komisyonu'na ilişkin eleştirilerinin başında "mülkiyete dönüş hakkı" verilmesini istemesi olumsuz olarak değerlendirildi. Kaynaklar, AİHM'nin Rum davalarını "kabul edilebilir" görme yönündeki kararının Türkiye açısından olumlu ve olumsuz yönlerini şöyle değerlendirdiler 

OLUMLU, ÇÜNKÜ 
Bugüne kadar KKTC'yi yok farz ederek Türkiye'yi muhatap alan AİHM, ilk kez KKTC'deki Tazmin Komisyonu'nun yapısını inceleyerek görüş ve eleştirilerini iletti. 
Bu görüş doğrultusunda AİHM'nin Komisyon'un yapısıyla ilgili eleştirilerinin yargıçların tarafsız olması, Rum Yönetimi'nin görüşünün alınmaması ve bilgi taleplerine yanıt verilmemesi ile Komisyon'a yabancı yargıç eklenmesi dikkate alınarak düzeltme yapılması durumunda, AİHM'nin bundan sonra Rum davalarını bu Komisyon'a göndereceği ve Türkiye'nin siyasi sorumluluktan kurtulabileceği değerlendirmesi yapılıyor. 

OLUMSUZ, ÇÜNKÜ 
Mahkeme'nin gerekçeli kararında Komisyon'u eleştirdiği en önemli konu, Rumların mağduriyetlerinin giderilmesini sadece tazminatla sınırlı tutarak, "mülkiyetin iadesi"ne izin verilmemesi oldu. Gerekçeli kararda şu ifade yer aldı "Tazminat koşulları el konan mülkiyetin iadesi olasılığına imk n vermiyor. Tazminat öngörülse de bu, mağduriyetin giderilmesi için tam bir sistem olarak kabul edilemez." 
Karardaki ifadeler, yapısına ilişkin öneri ve eleştiriler yerine getirilse bile, "mülkiyetin dönüş hakkı" tanınmadığı sürece AİHM'nin Tazmin Komisyonu'nu "etkin ve yeterli iç hukuk mekanizması görmeyeceğinin" sinyali olarak yorumlanıyor. 


</TEXT>
</DOC>
