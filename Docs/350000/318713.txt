<DOC>
<DOCNO> 318713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/guncel/agun.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotoğraf yasak 
</HEADLINE>
<TEXT>


SSK çilesine çare bulamayan hastane yönetimleri, faturayı basına kesti. Gazetecilerin, polikliniklere girip kuyrukları görüntülemesine izin verilmedi 

Şakir Aydın - Fotoğraf MEHMET AKİF ERDEM 

SSK hastanelerinin Sağlık Bakanlığı'na devredilmesinin ardından günlerdir süren kuyruk çilesi bitmedi. Ancak hastane yönetimleri, sıkıntıları kamuoyuna aktaran ve çözüm bulunması için yetkilileri harekete geçirmeye çalışan basına sansür getirdi. Özel güvenlik görevlileri, gazetecilerin hastane içine fotoğraf makinesiyle girişleri engellemeye çalıştı. 

'Bir dahaki sefere' 
Hastanelerde devir sıkıntısı sürerken, hastaların koridorlarda oluşturduğu manzaralarda değişiklik olmadı. Haftanın son iş gününde de, SSK'liler kuyruklardaki yerlerini aldı. Vakıf Gureba Eğitim ve Araştırma Hastanesi'ne sabahın ilk ışıklarıyla akın eden onlarca hasta, uzun kuyruklarda işlemlerini yaptırmaya çalıştı. Bu durumdan en çok da yaşlı ve çocuklar etkilendi. Tedavi amacıyla hastanelere akın eden yüzlerce kişiden bazıları işlemlerini tamamlamayı başarırken, bazıları da "bir dahaki sefere" diyerek evinin yolunu tuttu. 

İzin almak gerekiyor 

Hastaların yaşadıkları çilenin basına yansımasını istemeyen bazı hastaneler, çareyi basına sansür getirmeye çalışmakta buldu. Polikliniklerin kapısındaki güvenlik görevlileri, fotoğraf makineli hiç kimseyi içeri almadı. Makinesi çantasında bulunan muhabirimiz, Samatya Eğitim ve Araştırma Hastanesi'ne sokulmadı. Görevliler, İl Sağlık Müdürlüğü ve başhekimlikten izinle çekim yapılabileceğini bildirdiler. 


Şansını pazartesi yeniden deneyecek 

15 gün önce kırılan kolu alçıya alınan Ömer Faruk Yıldız 1.5 , muayene olmak için dün 06.00'da babası Hasan Yıldız ile Vakıf Gureba Eğitim ve Araştırma Hastanesi'ne geldi. Babasıyla 2 saat sırada bekleyen küçük Yıldız, öğleye doğru muayene oldu. Doktorun 'röntgen çekilmeli" demesi üzerine baba oğul, tekrar sıraya girdi. Sıranın bitmemesi üzerine oğluyla evine dönen Yıldız, pazartesi tekrar şansını deneyeceğini söyledi. 

Sustular sıralarını beklediler 


ORDU DHA 

Sağlık ve Sosyal Hizmet Emekçileri Sendikası SES üyeleri, SSK hastanelerinin Sağlık Bakanlığı'na devrini protesto etti. Ordu Devlet Hastanesi bahçesinde toplanan sağlık çalışanları adına konuşan SES Ordu Temsilcisi Coşkun Arın, "Dağ fare doğurdu" dedi. "İlk 2 günde görüldü ki, kuyruklar iyice arttı, uzun süre bekleyişlere rağmen ilaçlar alınamadı ve personel 'Ne olacağım' endişesi ile huzursuz bir ortamda çalıştı" diyen Arın, hükümetin hastanelerin özelleştirilmesine zemin hazırlamaya çalıştığını savundu. "IMF'ye değil, sağlığa bütçe", "Susma, sustukça sıra sana gelecek" sloganları atan sağlık çalışanlarını izleyen hastalar ise tepkisiz kaldı. Muayene ve ilaç kuyruğundaki hastalar, çaresiz bekleyişlerini sürdürdü. 


</TEXT>
</DOC>
