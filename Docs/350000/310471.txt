<DOC>
<DOCNO> 310471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/bila.html </URL>
<DATE> 2005/01/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İthal sol 
</HEADLINE>
<TEXT>


CHP kurultayı tahmin edildiği gibi iki aday arasında geçecek Baykal ve Sarıgül... 
Zülfü Livaneli ve Hurşit Güneş çekildiler... 
Kurultayda ideolojik bir tartışma yaşanması beklenmiyor. Baykal'ın, Sarıgül hakkında daha önce de dile getirdiği iddiaların üzerinde duracağını tahmin etmek zor değil. Sarıgül'ün de hem bu iddiaları yanıtlaması, hem de Baykal ve yönetiminin partiyi büyütmediği ve iktidara taşıyamayacağı tezini işlemesi bekleniyor. 
Bu arada, kurultay vesilesiyle CHP gündeme gelmişken, bazı ideolojik tartışmaların da yapıldığı gözleniyor. 
Kemal Derviş'in, "çağdaş sosyal demokrasi" diyerek kamuoyuna sunduğu görüşler ve bu görüşlere dönük eleştiriler yansıdı. 
Anımsatmakta fayda var... 
CHP daha önceki dönemlerde de özellikle Avrupa merkezli yaklaşımları benimseyip savunmuştu. Keza ABD'den de esinlendi. 
Örneğin, Clinton-Al Gore ikilisinin "önce insan" merkezli programlarına paralel Baykal-İsmail Cem ikilisinin kaleme aldığı çalışma, uzun süre temel yaklaşım olarak görüldü. 
Keza Avrupa'da solun yükseldiği dönemlerde yine benzeri çalışmalar yapıldı. "Üçüncü yol", "Blair solu" gibi isimlerle ithal görüşler, "yenilik" sayılabildi. 
Ancak, bu "ithal sol" yaklaşımların ve çabaların, Türkiye'de bir sonuç vermediği, halk tarafından da benimsenmediği görüldü. 
Bu sonuçlardan sonra CHP'de yeniden "yerli değerlere dönüş" süreci de yaşandı. Bu değerlerin ne kadar, "ideoloji" sayılacağı ayrı bir tartışma konusu olmakla birlikte, "Anadolu solu", "Edebali", "Yunus Emre" gibi değerler de denendi. 
Kemal Derviş'in, özü "piyasa ve piyasa koşullarını kabullenmek" olarak ifade edilecek temel yaklaşıma, "etkin, yönlendirici ve denetleyici devlet" ekleyerek ulaştığı anlaşılan, "çağdaş sosyal demokrasi" kavramının, CHP'nin sorununu karşılayıp karşılamadığı tartışma götürür nitelikte görünüyor. CHP, diğer sosyal demokrat partilerde de görüldüğü gibi piyasaya karşı değil, daha önce de olmadı. "Sosyal devlet" ilkesi gereği gelirin, fonksiyonel dağılımına mali araçlarla müdahale edilmesinin, piyasanın rekabet koşulları için denetlenmesinin sosyal demokrasi için yeni bir tarafı yok... 
Türkiye'nin temel sorunu işsizlik, yatırım-üretim azlığı, gelir dağılımı uçurumu, kayıt dışı ekonomi, vergi kaçağı, devlet aygıtının ve müdahale araçlarının emekten çok sermayeden yana kullanılması... 
Bu temel sorunları çözülmemiş Türkiye'deki sosyal demokrasi anlayışı ile gelişmiş refah toplumuna dönüşmüş ülkelerdeki sosyal demokrasi anlayışı zaten aynı olamaz. Orada sistemi, sağ partilerle aralarında fazla fark olmadan yönetmeye aday sosyal demokrat partilerle aynı iddiayı Türkiye koşullarında taşımak sol olamaz... 
Bu nedenle ithalat yoluyla ideoloji geliştirme ve yenileme çabaları çok anlamlı görünmüyor. 
CHP, sol iddiasını, başta işsizlik ve gelir dağılımı uçurumu olmak üzere bu dengesizlikleri gidermeye dayandırmak zorundadır. 
Bunun için de ABD veya Avrupa'da ideoloji aramaya gerek yoktur. 



</TEXT>
</DOC>
