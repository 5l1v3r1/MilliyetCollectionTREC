<DOC>
<DOCNO> 306336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/axspo01.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet kenarda Dursun 
</HEADLINE>
<TEXT>


Beşiktaş Teknik Direktörü Bosque, forvette çok oyuncusu olmasına rağmen Ahmet Dursun'u beğendiğini söyledi, çalışmak istediğini vurguladı. İspanyol hoca, 30 yaşın üstünde oyuncu almayacağını da açıkladı 


'Kamp olumlu geçti' 
BEŞİKTAŞ'IN Antalya'daki çalışmalarını değerlendiren Teknik Direktör Vicente del Bosque, kamptan pozitif duygularla ayrıldığını belirtti. İki hazırlık maçında da iyi olduklarını savunan İspanyol teknik adam, Malmö maçının son dakikalarında skorun aleyhlerine değişmesinin sıkıntı yarattığını ifade etti. Sergen, Tayfun, Emre ve Tümer'in sakatlığının handikap oluşturduğunu vurgulayan Bosque, Sergen için de övgü dolu sözler sarf etti. 

'Sergen çok özel' 
SERGEN'İN çok özel bir oyuncu olduğunu söyleyen Bosque, "Ona ihtiyacım var ve yararlanmak istiyorum. Hayatım boyunca soyunma odasında farklı olabilirim ama, basın önünde hiçbir oyuncumu asla eleştirmem" diyerek özellikle futbolcusu ve hakemler konusunda olumsuz konuşmayacağını vurguladı. "Futbol, profesyonellerin yapması gereken bir iş, çocuk oyuncağı değil" ifadesini kullanan İspanyol hoca, kulüp ve oyuncu yararına her şey olabileceğini söyledi. 

Geleceğe bakıyor 
GENÇ ve gelecek vaad eden isimleri düşündüğüne dikkat çeken Bosque, "Transfer arayışımız sürüyor. Ancak teklif edilenler genelde yaşlı. Ben, 30 yaşını aşmış birini aldırmam. Ben kısa bir süre sonra gidebilirim, ama önemli olan Beşiktaş'ın geleceği" diye konuştu. Ahmet Dursun'a olumlu bakan Beşiktaş Teknik Direktörü, "Ancak o bölgede çok oyuncum var. Yine de kendisini beğeniyor ve çalışmak istiyorum" ifadesini kullandı. 

'Herkes Don Kişot ' 
GOL sorunu yaşamadıklarına da dikkat çeken Bosque, "Ligde Fenerbahçe'den 2 gol daha az atmışız. Galatasaray'dan 10 gol fazlamız var. UEFA Kupası'nda da grubumuzun en çok gol atan takımıydık" savunmasını yaptı. Türkiye'de insanların sürekli kendi ülkelerini kötülediklerini gözlemlediğini söyleyen İspanyol hoca, aynı tutumun İspanya'da da geçerli olduğunu belirtti, "Bizde de herkes kendisini Don Kişot sanır'' yorumunda bulundu. 

Beşiktaş dönüyor 

RAHMAN SAĞIROĞLU 

Tayfur göze girdi 
ANTALYA kampının son gününü iki antrenman yaparak geçiren Beşiktaş, bugün İstanbul'a dönüyor. Siyah - Beyazlılar'ın dün sabah yaptığı çalışmaya, sakatlıkları süren Sergen ve Emre katılmazken, Tümer düz koşu yaptı. Çift kale maçta Tayfur üstün performansı ve uzaktan attığı klas golle alkış aldı. 

Carew sakatlandı 
JOHN Carew, antrenman sırasında kısa süren bir sakatlık geçirdi. Tedavisi yapılan Norveçli golcü daha sonra idmana devam etti. Antalya'dan bugün İstanbul'a geçecek olan Siyah - Beyazlılar, Ümraniye Tesisleri'nde bir antrenman yapacak, ardından da bir gün izne ayrılacak. 

'Nefret ettiğim yorumcular var' 

İbrahim'in takıntısı 
SİYAH - Beyazlılar'ın sol kanadına adeta ipotek koyan İbrahim Üzülmez, en çok takıntılı yazarlara kafayı takmış. En fazla forma bulan isimler arasında yer almasına rağmen sürekli "Günah keçisi" ilan edilmeye çalışıldığını vurgulayan İbrahim, "Nasıl yazarların sevmediği futbolcular varsa, bizimde aynı şekilde sevmeyip, nefret ettiğimiz yorumcular var. Biliyorum daha çok üstüme gelecekler. Bu da futboluma olumlu yansıyacak" dedi. 

'Antrenörler etkisiz ' 
BEŞİKTAŞ'TA Scala, Daum, Lucescu ve Bosque gibi dünya çapında teknik adamlarla çalıştığına dikkat çeken Siyah - Beyazlı futbolcu, maç sırasında teknik direktörlerin takıma hiç etki etmediğine inandığını söyledi, "Kenardan kendini yırtsa da ya duymazdan gelinir, ya da kafa sallanır geçilir" dedi. Şampiyon oldukları sezon Fransa ve Almanya'dan teklifler aldığını da ifade eden İbrahim Üzülmez, takımının başarısı için kulübünde kaldığını belirtti. 

Kartal Bakışı 

ÖNDERLİĞİNİ eski yönetici Levent Erdoğan'ın yaptığı, "Kartal Bakışı Düşünce Platformu"nun tanıtımı önceki akşam yapıldı. Bu platformun kimsenin tekelinde olmadığını savunan Erdoğan, "Bu, salt bir muhalefet hareketi değildir, seçim yatırımı için kurulmamıştır. Gerektiğinde yapıcı eleştirilerde bulunacağız" diye konuştu. Platformun gecesine, son kongrede başkan adayı olan Fikret Orman da katılırken, Başkan Yıldırım Demirören'in ise rahatsızlığı nedeniyle yer almadığı açıklandı. 

'Her şeyin ilacı başarı' 

KARTAL'IN tecrübeli ismi Ahmet Yıldırım, ilk yarı yapamadıklarını, ikinci devrede gerçekleştirmek istediklerini söyledi. Çok açık oynadıkları için problem yaşadıklarını vurgulayan Siyah - Beyazlı oyuncu, "Hem hocamız, hem de takım tenkit edildi. Ama ne olursa olsun sabretmek zorundayız. Sahadaki görevimizi iyi yaparsak, ne bizi ne de hocamızı eleştirirler. Başarılı olunca her şey unutulur'' diye konuştu. 

'Hiç pişman olmadım' 

LİGİN ilk devresinde fazla şans bulamayan Veysel Cihan, buna rağmen Beşiktaş'a geldiği için hiç pişman olmadığını söyledi. Her oyuncunun takımda sürekli forma bulmak istediğine dikkat çeken Siyah - Beyazlı golcü, "İlk yarı oynasaydım daha farklı olurdu. Ama bu konuda karar verecek kişi Del Bosque. Onun kararına da saygı duymamız gerekiyor" diye konuştu. 

El Amin en iyi yabancı 

BEŞİKTAŞ'IN ABD'li basketbolcusu El Amin, Kültür Koleji öğrencileri tarafından 2004'ün en iyi yabancı basketbolcusu seçildi. Ataköy'deki Kültür Okulları'nda ödülünü alan başarılı oyuncu, tören için gittiği salonda öğrencilerin büyük tezahüratlarla karşılandı. 

Giannakopoulos iddiası 

BEŞİKTAŞ'IN transfer listesinde yer alan İngiltere Premier Ligi takımlarından Bolton'da forma giyen Yunan futbolcu Giannakopoulos ile prensipte anlaştığı iddia edildi. 31 yaşındaki orta saha oyuncusunun pazartesi günü İstanbul'a geleceği ileri sürülürken, Siyah-Beyazlılar'ın, PSV'li Mark van Bommel'le de görüşmelerini sürdürdüğü kaydedildi. 

Futbolculuk zor zenaat 

KARTAL'IN Futbol Koordinatörü Erdil Arpacı, halı sahada sakatlandı. Otelin sahasında teknik heyetle görevliler arasında yapılan futbol maçında şut atmak isterken ayağını yere vuran Arpacı'nın çapraz bağlarının koptuğu, gelecek günlerde ameliyat olacağı ifade edildi. 


</TEXT>
</DOC>
