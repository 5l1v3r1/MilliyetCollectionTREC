<DOC>
<DOCNO> 312511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur54.html </URL>
<DATE> 2005/02/04/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Mehmetçik, depremzedelerin yardımına koştu. 
</HEADLINE>
<TEXT>

     Hakkari Dağ ve Komando Tugayı, 25 Ocak 2005'te meydana gelen 5.5 şiddetindeki depremin ardından kurulan çadır kentlere bugüne kadar 27 bin 500 adet ekmek dağıttı, çadır kentlerde kalan vatandaşlar için seyyar banyo ünitesi kurdu. 
     Genelkurmay Başkanlığı'nın internet sitesinde yer alan bilgiye göre, Tugay Komutanlığı, depremin ardından Valilikle koordineli olarak kurtarma ve yardım faaliyetlerine katıldı. 
     Bu kapsamda, Tugay Doğal Afet Koordinasyon Merkezi DAKM derhal faaliyete geçirilirken, önceden yapılan planlar gereği 4 adet Doğal Afet Yardım DAFYAR Taburu gecikmeksizin teşkil edilerek, Hakkari merkez ilçe ve köylerinde kısa sürede yardım faaliyetlerine başladı. Doğal afet yardım birlikleri, Çukurca, Yüksekova ve Şemdinli'de ise hazır olarak bekletildi. 
     Karayolları Şube Şefliği bölgesine Tugay tarafından 3 adet genel maksat çadır kurulurken, sobalar ile ısıtılan çadırlarda 289 adet kampet afetzedelerin kullanımına sunuldu. 
     Karayoluyla ulaşılamayan Kaymaklı Köyü Sütlüce Mezrası'na depremden sonraki gün helikopter ile ilk yardım personeli ve hasar tespit ekibi ulaştıran Tugay Komutanlığı, 2 ölü ve 5 yaralıyı da Hakkari kent merkezine nakletti. Helikopter ile yapılan keşifte Sütlüce Mezrası'ndaki 12 evden 9'unun yıkıldığının tespit edilmesi üzerine, mezraya helikopter ile 3 adet çadır, yeteri kadar da battaniye ve gıda maddesi ulaştırıldı. 
     Çadır kentlerde kalan afetzedelere Valilik imkanları ve Kızılay seyyar mutfağıyla sıcak yemek verilirken, Dağ ve Komando Tugay Komutanlığı da çadır kentlerin ekmek ihtiyacını ilk günden itibaren karşıladı. Komutanlık tarafından bugüne kadar 27 bin 500 adet ekmek depremden zarar gören vatandaşlara dağıtıldı. 
     Tugay Komutanlığı, çadır kentlerde kalan vatandaşlar için seyyar banyo ünitesi kurarak hizmete soktu. 
     
</TEXT>
</DOC>
