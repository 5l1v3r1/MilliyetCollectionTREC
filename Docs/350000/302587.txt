<DOC>
<DOCNO> 302587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko12.html </URL>
<DATE> 2005/12/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
OGS ve KGS, köprü ve otoyollarda kayıp kaçağı bitirdi... 
</HEADLINE>
<TEXT>

     Boğaziçi köprüleri ile paralı otoyollarda kullanımı giderek yaygınlaşan Otomatik Geçiş Sistemi OGS ile Kartlı Geçiş Sistemi KGS kayıp ve kaçakları engellerken, kontrol altına alınan geçişlerle gelirler büyük ölçüde artırıldı. 
     Karayolları Genel Müdürlüğü yetkililerinden edinilen bilgilere göre, köprü ve otoyollara 1.5 yıldan bu yana zam yapılmamasına karşın araç geçiş gelirleri, bu yıl Ekim ayı sonu itibari ile geçen yılın aynı dönemine göre 39.3 milyon YTL artış gösterdi. Bu rakamın yıl sonuna kadar 60 milyon YTL'ye ulaşması bekleniyor. 
     Halen Türkiye genelinde 86 noktada yaklaşık 800 bin adet olan OGS ve KGS kullanıcı sayısının 2007 yılında 1.5 milyona çıkarılması hedefleniyor. 
     
     EN SON ZAM TEMMUZ 2004'DE YAPILMIŞTI 
     Boğaziçi köprüleri ile otoyollarda geçiş ücretlerine en son 1 Temmuz 2004 tarihinde zam yapıldığını hatırlatan yetkililer, o tarihten bu yana aynı tarife ile geçişlerin yapılmasına rağmen OGS ve KGS kullanıcı sayısının çoğalması ile gelirlerin büyük oranda arttığına dikkat çektiler. 
     Verilere göre, 2004 Ekim ayı sonu itibari ile 256.1 milyon YTL olan köprü ve otoyol gelirleri, bu yılın aynı döneminde 295.4 milyon YTL'ye yükseldi. 
     Bu yıl Ekim ayı sonu itibariyle köprülerden 114 milyon 676 bin 282 araç geçerken, bunlardan 136.6 milyon YTL gelir elde edildi. Otoyollardan ise 101 milyon 622 bin 646 araç geçiş yaparak 158.8 milyon YTL gelir bıraktılar. 
     Boğaziçi köprüleri ile paralı otoyolların 2004 yılı toplam geliri ise yaklaşık 310 milyon YTL düzeyinde olmuştu. 
     
</TEXT>
</DOC>
