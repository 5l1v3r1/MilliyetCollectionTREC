<DOC>
<DOCNO> 328968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy19.html </URL>
<DATE> 2005/03/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şike Komisyonu, Ulusoy'u dinliyor ''Tarafsız olan herkes beni seviyor'' 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu, eski Futbol Federasyonu Başkanı Haluk Ulusoy'u dinlemeye başladı. 
     Haluk Ulusoy, TBMM'ye, eski Devlet Bakanı Ersin Taranoğlu ile geldi. Taranoğlu, Haluk Ulusoy'u komisyona kadar getirdi. Toplantının başlangıcında görüntü alınırken, bazı milletvekillerinin ''Basın sizi seviyor herhalde, ilgisi büyük'' sözleri üzerine Ulusoy, ''Ben Federasyon başkanlığım sırasında da pek basının önüne çıkmazdım. Arkadaşlara da o anlamda pek yardımcı olamadım. Ama, tarafsız olan herkes beni seviyor'' dedi. 
     Komisyon Başkanı Haluk İpek'in ''Taraf olan sevmiyor mu '' sözlerine de Ulusoy, ''Ben ülkem adına söylüyorum. Bitaraf olan herkes beni seviyor. Sokağa çıktığım zaman insanların gözlerindeki pırıltıyı, elektriği alıyorum. Sevilmeyen, başarısız birisi olsaydım böyle olmazdı'' karşılığını verdi. 
     Eski Futbol Federasyonu Başkanı Haluk Ulusoy, bugünkü federasyon yönetiminin ''paraşütle'' işbaşına geldiğini ve şu ana kadar da herhangi bir iş yapmadığını ileri sürdü. 
     Alınan bilgiye göre, TBMM Araştırma Komisyonu'nda, milletvekillerinin çok sayıda sorusunu yanıtlayan Ulusoy, Levent Bıçakçı başkanlığındaki Futbol Federasyonu yönetimini eleştirdi. Yeni yönetimin ''paraşütle işbaşına geldiğini'' söyleyen Ulusoy, bu yönetimin şu ana kadar da ciddi hiçbir iş yapmadığını iddia etti. Bugünkü yönetimin, masa başında iş yürüttüğünü ifade eden Ulusoy, ''Görev yaptığım 7 yıl boyunca sırça köşkte oturmadım. Bütün Türkiye'yi gezdim, Doğu ve Güneydoğu Anadolu'ya büyük yatırımlar yaptım'' dedi. 
     Kendi dönemlerinde şiddetin önlenebilmesi için bedava bilet dağıtımını engellemeye çalıştıklarını kaydeden Ulusoy, ''Ama federasyon, son Ukrayna ve Arnavutluk maçlarında 5 bin bedava bilet dağıttı'' diye konuştu. 
     
     ''KORKUDAN TUVALETE GİDEMEYENLER KONUŞUYOR'' 

     Haluk Ulusoy, federasyon yönetimine gelmeyi düşünmediğini ancak, zorunluluktan olduğunu ifade etti. Ulusoy, ''O zaman baskıdan ve kargaşadan kaçanlar, yüreği olmayanlar şimdi ortalıkta konuşuyor, televizyon programlarına katılıyor. Ben bu görevi kelle koltukta yaptım. Yüreğimi ve beynimi ortaya koydum. Mustafa Kefeli ile yarıştığımda Sheraton'da korkudan tuvalete girmeyenler, şimdi konuşuyor. Eğer ben çıkmasaydım Mustafa Kefeli kazanacaktı. Şenez Erzik ve Abdullah Kiğılı, Kefeli için çalıştı. 7 yıl önce yaşadığım olayların bugün yüzde 2'si bile yok. Ben bütün olumsuzlukları önledim'' dedi. 
     
     ''BİR TELEFONLA KONGREYİ TOPLARIM'' 

     Ulusoy, görev yaptığı sürede spor camiasında büyük sevgi ve saygı yarattığını söyledi. Özellikle Anadolu takımlarının kendisine çok büyük sevgi ve saygı beslediğini ifade eden Ulusoy, ''İstesem bugün bir telefonla kongreyi toplarım'' görüşünü dile getirdi. 
     Ulusoy, son seçimde hükümetten herhangi bir baskı görmediğini ancak, bazı kişilerin ''yönetime adam vermek istediğini'' bunu kabul etmediğini ifade etti. Ulusoy, ''Bunun sonucunda kulüpler Levent Bıçakçı'yı getirdi'' diye konuştu. 
     Haluk Ulusoy, ''Alaaddin Çakıcı için 50 kurban kestiği'' iddialarıyla ilgili olarak, ''Ben her zaman hayır için kurban keserim'' ifadesini kullandı. 
     
     ''TRABZONLUYUM AMA TRABZONSPOR ŞAMPİYON OLMADI'' 

     Şahsen bildiği bir şike ya da teşvik olayı bulunmadığını belirten Ulusoy, ayrıca, federasyon yönetimlerinin bu işlerin içinde olamayacağını söyledi. ''Varsa bu şampiyonluğa oynayan takımlar ile düşme hattındaki takımlar arasında olur'' diyen Ulusoy, şike ve teşvik priminde zamanaşımının kaldırılması gerektiğini ifade etti. Ulusoy, ne zaman belgesine ulaşılırsa bu konuların araştırılıp, soruşturulabilmesi gerektiğini kaydetti. 
     Haluk Ulusoy, Beşiktaş Kulübü Başkanı Yıldırım Demirören'in, ''11 puan öndeyken üçüncülüğe kadar gerilemelerinin sebeplerinin araştırılması'' gerektiği yolundaki sözleriyle ilgili olarak da ''Meseleyi kendi içlerinde araştırsınlar'' dedi. 
     Ulusoy, kendi yönetimi ile ilgili iddiaları, ''sportif faaliyetlerde başarısız olanların faturayı başkasına kesme çabası'' diye değerlendirdi. 
     Ulusoy, ''Ben Trabzonluyum ama benim yönetimim döneminde Trabzonspor hiç şampiyon olamadı'' diye konuştu. 
     
     ''BABASI NEDEN KIZDI '' 

     Haluk Ulusoy, bir dönem babası Saffet Ulusoy'un kendisine küsmesiyle ilgili olarak ise ''Havuz'un Bimaş'a verilmesi konusunda baskılar vardı. Babam da bana 'Senin bir imzanla Havuz Bimaş'a verilebiliyormuş, ver kurtul' dedi. Kesinlikle kabul etmedim, bunun üzerine küslük oldu'' dedi. 
     Şiddetin yöneticiler ve basın yoluyla körüklendiğini iddia eden Ulusoy, ''Hakem atamalarından başlayarak ortaya atılan iddialar seyirciyi körüklüyor, hakemler daha maça çıkmadan yıpratılıyor. Şiddeti önlemek, yöneticilerin, medya ve futbolcuların elinde'' dedi. 
     Haluk Ulusoy ayrıca, polisin stattan çekilmesinin yanlış olduğu görüşünü savundu. Ulusoy, tüm medyanın ve emniyetin de yakından tanıdığı amigoların, ''bu işlerden rant sağladığını ve küfürlü sloganları körüklediğini'' söyledi. Kulüp yöneticilerinin birbirleriyle ilgili sözlerinin şiddeti körüklediğini dile getiren Ulusoy, öte yandan hakemlerin kötü olduğunu medyanın yaydığını iddia etti. 
     Hakemlerin yurtdışında görev almalarının bir kulis işi olduğunu ifade eden Ulusoy'un, üstü kapalı olarak UEFA Asbaşkanı Şenez Erzik'i ''suçladığı'' ifade edildi. 
     Ulusoy, ''Ne UEFA ne FIFA ne Tahkim'den Türkiye lehine karar çıkmadığını'' da söyledi. 
     
</TEXT>
</DOC>
