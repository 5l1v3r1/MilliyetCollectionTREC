<DOC>
<DOCNO> 309672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur46.html </URL>
<DATE> 2005/01/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
4 polis ve bir bekçinin çeteye "yardım ve yataklık" yaptıkları iddiası.. 
</HEADLINE>
<TEXT>

     Mersin'in Tarsus İlçe Emniyet Müdürlüğü Asayiş Büro Amiri'nin de aralarında bulunduğu 4 polis memuru ile bir bekçinin, ''çeteye yardım ve yataklık'' yaptıkları iddia edildi. Mahkemeye sevk edilen 5 kişiden, Asayiş Büro Amiri ile bekçi tutuklanarak cezaevine konuldu. 
     AA muhabirinin edindiği bilgiye göre, 16 Ocak tarihinde, Kaçakçılık ve Organize Suçlar Daire Başkanlığı'nın koordinasyonunda, Mersin Emniyet Müdürlüğü Kaçakçılık ve Organize Suçlar Şube Müdürlüğü ekiplerince gerçekleştirilen ''Yıldırım Çetesi'' soruşturması kapsamında ''Çıkar Amaçlı Suç Örgütü Kurduğu'' gerekçesiyle yakalanan elebaşı Fikret Hakan Yıldırım ve 13 adamının ifadeleri doğrultusunda, operasyonlar sürdürüldü. 
     ''Çeteye yardım ve yataklık yaptıkları'' iddia edilen Tarsus İlçe Emniyet Müdürlüğü Asayiş Büro Amiri Komiser Taylan Özgürkök, polis memurları Ersan T, Suat N, Ömer B. ile bekçi Zekeriya Kaya, Cumhuriyet Savcılığı'na sevk edildi. 
     Cumhuriyet Savcılığı'nda ifadeleri alınan 5 kişi, tutuklanmaları istemiyle nöbetçi mahkemeye sevk edildi. 
     Nöbetçi Mahkeme, Büro Amiri Taylan Özgürkök ile bekçi Zekeriya Kaya'nın tutuklanarak cezaevine gönderilmesine, diğerlerinin ise tutuksuz yargılanmasına karar verdi. 
     Bu arada, 5 kişinin, Tarsus Kaymakamlığı'nca, ''çeteye yardım ve yataklık yaptıkları'' iddiasıyla açığa alındığı öğrenildi. 
     Mersin Emniyet Müdürlüğü ekiplerince Mersin merkez ile Tarsus ve Erdemli İlçeleri'nde 10 gün önce yapılan operasyonda, ''çıkar amaçlı suç örgütü kurarak, haksız kazanç elde etmek'' iddiasıyla aranan çete lideri Fikret Hakan Yıldırım ve diğer zanlılar, sorgulanmaları sonrasında sevk edildikleri mahkemece tutuklanıp, cezaevine konulmuştu. 
     
</TEXT>
</DOC>
