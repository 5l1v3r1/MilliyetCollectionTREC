<DOC>
<DOCNO> 309974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo37.html </URL>
<DATE> 2005/01/27/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Beşiktaş, Çalımbay ile ilk çalışmasını yaptı 
</HEADLINE>
<TEXT>

     Beşiktaş, yeni Teknik Direktörü Rıza Çalımbay ile ilk antrenmanını bu akşam yaptı. 
     BJK Nevzat Demir Tesisleri'nde gerçekleştirilen ve yaklaşık 1.5 saat süren çalışmada, Çalımbay'ı yöneticiler de yalnız bırakmadı. Siyah-beyazlıların yeni teknik patronunun ilk antrenmanında başkan ve çok sayıda yönetici de antrenmanı izlediler. 
     İstanbulspor'dan transfer edilen Ahmet Dursun ile yeniden kadroya alınan Ronaldo da bu akşamki çalışmada yer aldı. 
     Siyah-beyazlılar, Malatyaspor maçının hazırlıklarını sürdürürken, Çalımbay ilk antrenmanında futbolculara ısınma çalışmasının ardından kanat ortaları ve şut idmanı yaptırdı. 
     Daha sonra takımı iki gruba bölen Çalımbay, bir gruba dar alanda çift kale maç yaptırırken, diğer gruba da pas ve dayanıklılık çalışması gerçekleştirdi. Antrenman, çift kale maçla sona erdi. 
     Beşiktaş, Malatyaspor maçı hazırlıklarını yarın basına kapalı gerçekleştireceği antrenmanla tamamlayarak, akşam tesislerde kampa girecek. 
     Bu arada akşamki antrenmanda, sol alt baldırında sakatlığı olduğu bildirilen Juanfran ve sakatlığı nedeniyle tedavisi süren Ahmed Hassan, katılmadı. Serdar Özkan ise takımdan ayrı koşu yaptı. 
     
     AHMET DURSUN ''YUVAYA DÖNDÜĞÜM İÇİN MUTLUYUM'' 
     İstanbulspor'dan Beşiktaş'a geri dönen Ahmet Dursun, eski takımına dönmekten dolayı büyük mutluluk duyduğunu söyledi. 
     Ahmet, antrenmandan sonra yaptığı açıklamada, Beşiktaş camiasına ve kendisine destek veren başkan ile yönetim kuruluna teşekkür ederek, ''Geçmişte yaşanmış bazı olaylar var. Onları unutup yeni bir sayfa açıyorum. İnşallah Beşiktaş'a en iyi şekilde katkı yapacağım. Öncelikle fizik ve kondisyon olarak iyi bir duruma gelmek istiyorum. Herhalde bu 15 günlük bir süreyi bulur. Ondan sonra formayı alıp bir daha bırakmamak istiyorum'' diye konuştu. 
     
</TEXT>
</DOC>
