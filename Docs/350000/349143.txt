<DOC>
<DOCNO> 349143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo18.html </URL>
<DATE> 2005/06/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Türkiye Rallisi'nde zafer Loeb'in... 
</HEADLINE>
<TEXT>

     Dünya Ralli Şampiyonası'nın WRC 7'nci ayağı olan Türkiye Rallisi'nde şampiyon olan Sebastian Loeb, kupasını Antalya Valisi Alaadin Yüksel'den aldı. 
     Şampiyonanın ödül töreni, Antalya'nın Kemer İlçesi'ndeki servis alanında düzenlendi. Törende, WRC Türkiye Rallisi'nin şampiyonu olan Citroen Xsara WRC Pilotu Sebastian Loeb, kupasını Vali Alaaddin Yüksel'den aldı. İkinci olan Subaru pilotu Petter Solberg'e kupasını Antalya Büyükşehir Belediye Başkanı Menderes Türel verirken, üçüncü olan Peugeot pilotu Marcus Grönholm'e ise kupasını İl Jandarma Alay Komutanı Piyade Kıdemli Albay Erhan Güder verdi. 
     Türkiye Ralli Şampiyonası'nın üçüncü ayağında birinci olan Mehmet Besler, ikinci olan Ali Deveci ve üçüncü olan Nejat Avcı'ya da kupalarını Türkiye Otomobil Sporları Federasyonu Başkanı Mümtaz Tahincioğlu verdi. 
     Süper 1600'de birinci olan Ercan Kazaz'a ise kupasını Kemer Belediye Başkanı Hasan Şeker'in elinden aldı. 
     P-WRC'de birinci olan Subaru Impreza WRX pilotu Toshihiro Arai'ye kupasını Kemer Kaymakamı Adem Yılmaz, ikinci Subaru Impreza pilotu Marcos Ligato'ya kupasını Kemer Belediye Başkanı Hasan Şeker, üçüncü Subaru Impreza pilotu Nasser Al-Attiya'ya kupasını Kumluca Kaymakamı Abdullah Aslaner verdi. 
     Pilotlar, kupa sevinçlerini şampanya patlatarak kutladılar. 
     
</TEXT>
</DOC>
