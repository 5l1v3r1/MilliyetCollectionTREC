<DOC>
<DOCNO> 329144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/siy03.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşadamında seçici olacağız' 
</HEADLINE>
<TEXT>


ELÇİN ERGÜN Rabat 


Erdoğan, aynı uçağa binmedikleri için bir grup işadamının katılmadığı Tunus - Fas ziyaretinde "işadamlarının gönlünü" aldı. Önceki akşam Rabat'ta, işadamlarıyla yemek yiyen Erdoğan, İtalya'dan 50 kişilik bir uçak satın alındığını hatırlattı. Bu uçağın gelmesiyle yine işadamlarıyla seyahat edeceğini kaydeden Erdoğan, uçağa alınacak işadamları konusunda seçici davranacaklarını belirtti. Erdoğan, oda ve birlik başkanları gibi sivil toplum kuruluşlarının da heyette yer alacağını vurguladı. 

Fas yemekleri dokundu 
Önceki akşam işadamlarıyla birlikte yemek yiyen Erdoğan'ın, midesini bozduğu ve gece boyunca istifra ettiği öğrenildi. Erdoğan'ın, heyetinde yer alan doktoru Koray Gürsel'in verdiği ilaçlarla iyileştiği ifade edildi. Hilton Oteli'nde, Fas Başbakanı İdrus Jettou tarafından verilen yemekte Erdoğan'a yöresel börek, kuskus ve kuzu eti ikram edilmişti.Erdoğan, Milliyet Gazetesi Yazarı Can Dündar'ın, seyahatin başında yazdığı, "İşadamlarından Uçak Protestosu" yazısını ima ederek, "Medyaya da yaranılmıyor. İşadamları gelince 'iş bağlamaya geliyorlar' diyorlar. İşadamları gelmeyince de 'protesto etti' diyorlar" yorumunu yaptı.Erdoğan, Rabat'ta ayrıca AKP ile aynı ismi taşıyan Fas'taki muhalefet partisi "Le Party Justice Development"in Genel Başkanı Sadettin Osmani ve partinin kurucusu Dr. Katip'le görüştü. 

80 bin kişilik camide namaz 
Erdoğan, eşi Emine Erdoğan'la birlikte, Fas ziyaretinin ikinci gününde gittiği Kazablanka'da Abuz Çarşısı'nı ziyaret etti. Erdoğan çifti, burada kendilerine ikram edilen tatlıları yerken, Emine Erdoğan da ücretini ödeyerek bir top kumaş aldı.Başbakan Erdoğan ve eşi Emine Erdoğan, 80 bin kişi kapasiteli dünyanın en büyük üçüncü camisi olan 2. Hasan Camii'ni ziyaret etti. Erdoğan, camideki avizelerin İtalya'dan getirildiğini öğrenince, yanındaki görevliye, "Niye Türkiye değil " diye sordu. Görevli bunun üzerine, "Türkiye'de kristal avizeler olduğunu sonradan öğrendik. Cahilliğimize verin" yanıtını verdi. Başbakan Erdoğan'ın camide erkek bölümünde, eşi Emine Erdoğan'ın da kadınlar bölümünde namaz kıldığı öğrenildi. 


</TEXT>
</DOC>
