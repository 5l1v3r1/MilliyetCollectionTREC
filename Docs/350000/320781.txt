<DOC>
<DOCNO> 320781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo55.html </URL>
<DATE> 2005/03/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Szmykowiak 20 yaşında Inter'den transfer teklifi aldım... 
</HEADLINE>
<TEXT>

     Trabzonspor'un Polonyalı oyuncusu Miroslaw Szmykowiak, kendine güvendiğini ve Trabzonspor'da başarılı olacağına inandığını söyledi. 
     Trabzonspor Dergisi'ne açıklamalarda bulunan Miroslaw Szmykowiak, kendisine 20 yaşında İtalya'nın FC Inter, 22 yaşında yine aynı ülkenin Udinesse kulüplerinden transfer önerileri geldiğini, ancak o zamanki koşullarda bu transferlerin gerçekleşmediğini bildirdi. 
     Szmykowiak, Trabzonspor ile anlaşmadan önce Dinamo Moskova'dan öneri aldığını ifade ederek, ''4 yıl Wisla Krakow'da oynadım, ancak bir türlü Avrupa Şampiyonlar Ligi'ne katılamadık. Katılma umudu da olmadı. Trabzonspor'da bu umut var. Buraya Avrupa Şampiyonlar Ligi'nde oynamak amacıyla geldim. Bu takım lige katılabilecek bir takım'' dedi. 
     Trabzonspor'a gelirken herhangi bir çekincesinin olmadığını kaydeden Szmykowiak, ''Kendime güveniyorum ve Trabzonspor'da başarılı olacağıma inanıyorum. Korkularım olsa, Trabzonspor'a gelmez, takımımda kalırdım'' diye konuştu. 
     Teknik direktör Şenol Güneş ile takım ve sistem hakkında konuştuğunu belirten Szmykowiak, sözlerini şöyle sürdürdü 
     ''Güneş, bana kağıt üzerinde nerede nasıl oynamam gerektiğini anlattı. Onun sistemi bana yabancı değil. Çoktandır oynadığım sistem. Hüseyin, göbeği kontrol ettiğinde Lee ve ben, sol ve sağ kanatlara yardımcı olacağız. Yattara, ileri çıktığında, ondan boşalan yeri kapatacağım. Tabii, bu arada kendi işimi de yapacağım.'' Güneş'i daha önceden tanıdığını ifade eden Szmykowiak, sözlerini şöyle tamamladı 
     ''Dünya futbolu onu tanıyor. Ben de dünya üçüncüsü olduğunuz dönemden onu tanıyorum. O dönemde Avrupa'nın en iyi hocası seçilmişti, yanılmıyorsam. Buraya gelince öğrendim ki, daha önce Trabzonspor'un kalesini uzun yıllar korumuş ve kaptanlık yapmış. İyi bir teknik adam olduğunu düşünmüştüm ve yanılmadığımı gördüm. Bizlerle yakın diyaloglara giriyor ve bu çok önemli.'' 

     
</TEXT>
</DOC>
