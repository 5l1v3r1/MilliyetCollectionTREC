<DOC>
<DOCNO> 320085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur07.html </URL>
<DATE> 2005/03/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Zuhal, 5'inci kez askere çağrıldı 
</HEADLINE>
<TEXT>

     Erkin PEÇENEK DHA 

      BURSA'nın Gemlik İlçesi'nde oturan evli ve 1 çocuk annesi 24 yaşındaki Zuhal Tuna, Konya Meram Askerlik Şubesi tarafından 5'inci kez askere çağrıldı. Konya'dan 13 yıl önce Gemlik'e taşınan Tuna, askerlik şubesine giderek ifade vermesine rağmen hatanın düzeltilmediğini ve her yıl kendisine çağrı pusulası geldiğini söyledi. 
     Konya'nın Meram İlçesi'nden 13 yıl önce Gemlik İlçesi'ne gelip, Kumsaz semtine yerleşen ve 1997 yılında 28 yaşındaki Tarık Tuna ile evlenen Zuhal Tuna, 2001 yılında, Meram Askerlik Şubesi'nden çağrı pusulası gelince şaşkına döndü. 
     Hata olduğunu düşünen Zuhal Tuna, aynı pusulanın 1 yıl sonra tekrar gönderilmesi üzerine Meram Askerlik Şubesi'ne gidip ifade verdi. Hatanın düzeltildiğini düşünüp, evine dönen Zuhal Tuna'ya 2003 ve 2004 yıllarında yine askere çağrı pusulası geldi. Galip adında 6 yaşında çocuğu olan Zuhal Tuna'ya, kısa süre önce yeniden gelen çağrı pusulası geldi. 
     Asker kaçağı olarak aranması nedeniyle kendisinin hem de ailesinin sıkıntı çektiğini belirten Zuhal Tuna, şöyle dedi 
     "Benim kızlık soyadım Uzun. Zuhal Uzun adına 5 yıldır askere çağrılıyorum. Konya'da oturan babaannem Zuhal Uzun 70 yaşında olmasına rağmen hala askerlik şubesinden ona da çağrı geliyor. Bu hatayı neden düzeltmiyorlar anlamıyorum. Şubeye kadar gittim, kimliğimi gösterdim, durumumu anlattım. Tamam hallederiz' dediler ama hiçbir şey değişmedi. Konya'da TIR şoförlüğü yapan babam Ömer Uzun da, ben asker kaçağı olduğum için sık sık ifade vermek için karakola çağırılıyor. Düzenimiz altüst oluyor. Bu sorunun çözülmesini bekliyorum.'' 
     
</TEXT>
</DOC>
