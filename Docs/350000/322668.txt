<DOC>
<DOCNO> 322668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas11.html </URL>
<DATE> 2005/03/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Aile hekimliği uygulamasında merak edilenler... 
</HEADLINE>
<TEXT>

     Aile hekimliği pilot uygulaması Düzce'de başlayacak, bu yıl içinde Türkiye genelinde yaygınlaştırılacak. Türkiye'de yaşayan, resmi kaydı ve ikameti bulunan herkes bir aile hekimi seçecek. 
     Alınan bilgiye göre, Türkiye'de yaşayan, resmi kaydı ve ikameti bulunan herkes bir aile hekimi seçecek. Her aile hekimine en fazla 4 bin kişi kayıt yaptıracak. 
     Uygulamada, sevk zincirine uyulması sağlanacak. Aile hekimleri, hastaların ilk başvuracağı kişi olacak, uygulamaya geçilen yerlerde, acil haller ve zorunlu sebepler dışında aile hekiminin sevki olmadan hastanelere müracaat edenlerden, bağlı oldukları sosyal güvenlik kuruluşuna bakılmaksızın belirlenen oranda katkı payı alınacak. 
     Aile hekimleri, kendisine bağlı aileleri ziyaret ederek sağlık kayıtlarını tutacak. Anne karnındaki bebekten en yaşlı bireye kadar bütün aile fertlerinin sağlığından, sağlıkla ilgili sorunlarından ve hastalıklarından sorumlu olacak. 
     Aile hekimliği uygulaması, vatandaşlara ücretsiz verilecek. 
     
     MERAK EDİLEN SORULAR 
     Sağlık Bakanlığı verilerine göre, aile hekimliği uygulamasıyla ilgili 14 soruda merak edilenler ve yanıtları şöyle 
     -Aile hekimliği hangi tarihten itibaren başlayacak 
     Aile hekimliği hizmetine, bu yıl içinde kademeli olarak başlanıyor. Bölgedeki hizmetin başlangıç tarihi il sağlık müdürlüklerince kamuoyuna ilan edilecek. 
     -Aile hekimine başvuru şartları nelerdir 
     Türkiye de yaşayan, resmi kaydı ve ikameti bulunan her bireyin bir aile hekimini seçme hakkı var. Kişiler, kayıt olacağı aile hekimini kendisi seçebilecek. Özel tercihi olmayan kişi, listesinde boşluk olan bir aile hekiminin listesine eklenecek. 
     -Çocukların kaydı nasıl yapılacak 
     Anne babanın kayıt olduğu aile hekimine başvurmak yeterli olacak. İstek dahilinde farklı bir hekime kayıt yaptırma hakkı da bulunacak. 18 yaşından büyük olanlar kendi aile hekimlerini seçebilecekler. 
     -Aile hekimini değiştirme hakkı olacak mı 
     Aile hekiminin yaşanılan yere yakın seçmek hizmetlerin kolay sunulması yönünden en doğru tercih. Nüfusun az ve dağınık olduğu bölgelerde hekim tercih etme sınırlılığı olabilecek, ancak şartlar elverdiği ölçüde hekim seçme özgürlüğü kısıtlanmayacak. 
     
     ''AİLE HEKİMİM TATİLE GİDERSE...'' 
     -Aile hekimim tatilde ya da hasta ise ne yapacağım 
     Aile hekimi uzun süre yerinde olamaması durumunda, vekil aile hekiminin kim olduğu hastalara bildirecek. Eğer aile hekimi grup halinde diğer hekimlerle birlikte çalışıyorsa, onlardan biri kayıtlı hastaya yardımcı olacak. 
     -Başka bir belediye sınırları içine taşınırsak ne yapacağız 
     Bu durumu aile hekimine bildirmek gerekecek ve hekimden alınacak formlarla yeni taşınılan bölgedeki bir aile hekimi seçilerek kayıt yaptırılacak. 
     -Sevk zincirine girmezsem ne olur 
     Sevk zincirine girmek istemeyen hastalar zorlanmayacak. Ancak sevk zincirine uymaksızın hastaneye başvurmayı tercih eden hastalar, tahakkuk eden ücretin bir kısmına katılacak. 
     -Acil durumlarda ne yapmalıyım 
     Acil durumlarda aile hekimine başvurulabileceği gibi acil servislere de doğrudan başvurulabilecek. Sağlık kayıtlarının bütünlüğünün temini açısından ilgili kurumun ve aile hekiminin kısa sürede bilgilendirmesi hastanın menfaatine olacak. 
     -Aile hekimliği hizmetinden hangi saatlerde yararlanabilirim 
     Seçilen aile hekimi bölgenin özelliklerine göre çalışma saatlerini belirleyecek, değişiklik durumları bildirilecek. 
     
     ''KUYRUK OLACAK MI '' 
     -Aile hekimliğinde de kuyruklar olacak mı 
     Muayeneden önce randevu alındığı takdirde bekleme süresi çok azalacak, kuyrukta bekleme sona erecek. 
     -Aile hekimine ücret ödeyecek miyim 
     Hizmetin finansmanı, Genel Sağlık Sigortası çıkana kadar, devlet tarafından karşılanacak, tamamen ücretsiz olacak. Herhangi bir sigortası olmayan ve yeşil kart alamayan vatandaşlar da herhangi bir ücret ödemeden sisteme dahil olabilecek. 
     -Mevcut sağlık ocakları ne olacak 
     Yerleşim ve dağılımı uygun olan sağlık ocakları aile hekimliği uygulama merkezleri olarak kalacak. Yani sağlık ocakları kapatılmayacak. 
     
     TOPLUM SAĞLIĞI MERKEZLERİ KURULACAK 
     -Bu uygulama ile sağlık hizmetleri özelleştiriliyor mu 
     Aile hekimliği uygulamasında tüm giderler devletçe karşılanacak. Ayrıca kişiler bu hizmetler nedeniyle hiç bir ücret ödenmeyecek. Yani hizmetin verildiği yer kamu mekanı olmasa da kamu eliyle yürütülen hizmet olacak. 
     -Tüm toplumu ilgilendiren sağlık kampanyaları nasıl yürütülecektir 
     Aile hekimliği hizmetleri mevcut sağlık ocaklarında ve bunların yetersiz olduğu yerlerde diğer mekanlarda yürütülecek. Bunun yanı sıra her ilçede en az bir adet olmak üzere ihtiyaca göre toplum sağlığı merkezleri oluşturulacak. Toplum sağlığı merkezleri bulundukları bölgenin çevre sağlığı hizmetleri, adli tıp hizmetleri, okul sağlığı hizmetleri gibi toplum sağlığını ilgilendiren hizmetlerin yanı sıra aile hekimlerinin uygulayacağı sağlık hizmetlerinde destekleyici ve denetleyici görevler alacak. Toplumsal sağlık kampanyaları bu merkezlerin koordinasyonunda, aile hekimleri ile işbirliği içinde yürütülecek. 
     
</TEXT>
</DOC>
