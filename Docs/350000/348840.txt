<DOC>
<DOCNO> 348840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/yasam/yas01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilis'in eski başkanını öldürdüler 
</HEADLINE>
<TEXT>



Eski Kilis Belediye Başkanı Ekrem Çetin ve oğlu, uğradıkları silahlı saldırı sonucu öldü. 
Kilis'te otogar kavşağında bulunan bir restoranda oğlu Cahit Çetin ile yemek yiyen Ekrem Çetin'in yanına yaklaşan kimliği belirsiz bir kişi masada oturanlara ateş açtı. Olayda, eski başkan ile oğlu ağır yaralandı. Hastaneye kaldırılmak istenen baba oğul, yolda yaşamlarını yitirdiler. 

Bu ilk değildi 
Kilis'te 1934'te doğan Çetin, daha önce de silahlı saldırıya uğramıştı. Çetin, Belediye Başkanı olduğu dönemde, 2 saldırgan tarafından ayağından yaralamıştı. Çetin, Kilis'te 3 dönem belediye başkanlığı, 15. dönem de Gaziantep Milletvekilliği görevi yapmıştı. Saldırıda hayatını kaybeden oğlu Cahit Çetin ise Kilis CHP Merkez İlçe Başkanlığı görevini sürdürüyordu. Eski Kilis Belediye Başkanı MHP'li Dr. Burhan Kerküklü de, yine 1994'te makamında uğradığı silahlı saldırı sonucu hayatını kaybetmişti. 


</TEXT>
</DOC>
