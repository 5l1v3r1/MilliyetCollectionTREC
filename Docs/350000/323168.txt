<DOC>
<DOCNO> 323168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun30.html </URL>
<DATE> 2005/03/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kazak Kick Boks takımı Rum kesimine KKTC üzerinden geçti... 
</HEADLINE>
<TEXT>

     Güney Kıbrıs'ta düzenlenen Kick Boks turnuvasına katılan Kazakistan takımı, Rum kesimine KKTC üzerinden geçti. 
     İstanbul'dan Ercan Havaalanı'na önceki gün gelen 24 kişilik Kazak takım, turnuva organizatörleri tarafından karşılandı ve Lefkoşa'daki Metehan Sınır Kapısı'ndan Güney Kıbrıs'a geçti. 
     Bir Yunan şirketi ve Rum Atletizm Örgütü KOA tarafından düzenlenen ve Rum Turizm Örgütü KOT ile Rum devlet radyo televizyonunun RİK sponsorluğunu yaptığı turnuvaya katılan Kazak sporcuların pasaportlarında, Almatı'daki İngiltere Başkonsolosluğu tarafından verilen ''Güney Kıbrıs'a giriş vizesi'' bulunduğu belirtildi. Başkonsolosluğun aynı zamanda Güney Kıbrıs'ın konsolosluk işlemlerini de yürüttüğü kaydedildi. 
     Haberi, ''Sahte devleti kabul ettik'' başlığıyla veren Politis gazetesi, AB'nin Yeşil Hat'la ilgili tüzüğüne göre, pasaportlarında konsolosluklar tarafından verilmiş giriş vizesi bulunan kişilerin Yeşil Hat'tan kesintisiz seyahat edebilmelerinin mümkün olduğunu, bu nedenle Kazak sporcuların Rum tarafına girişlerinin engellenmediğini, bunun da ''Rum polis makamlarında gürültü kopardığını'' yazdı. 
     Rum yönetimi sözcüsü Kipros Hrisostomidis, Politis'e yaptığı açıklamada, Kazakistan'dan 24 sporcusunun, Rum tarafındaki Kick Boks turnuvasına katılmak üzere adaya Ercan Havaalanı'ndan girdiklerini belirterek, ''Avrupa Birliği'nin AB Yeşil Hat Tüzüğü uyarınca, Kazak sporcuların Rum tarafına geçişlerine izin vermelerinin şart olduğunu'' söyledi. 
     Güney Kıbrıs Rum makamları, KKTC'den Rum kesimine geçmek isteyen yabancılara, ''ülkeye 'yasadışı' limanlardan giriş yapıldığı'' iddiasıyla izin vermiyor. 
     Rum yönetimiyle AB Komisyonu arasında imzalanan Yeşil Hat Tüzüğü ise ürün, kişi ve hizmetlerin KKTC ile Güney Kıbrıs arasında serbest dolaşımını düzenliyor. 23 Ağustos 2004 tarihinde yürürlüğe giren Yeşil Hat Tüzüğü'nün kapsamının genişletilmesi amacıyla AB Komisyonu ile Rum yönetimi arasında 4 Mart 2005'te ön anlaşmaya varılmıştı. 
     
</TEXT>
</DOC>
