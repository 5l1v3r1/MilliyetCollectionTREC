<DOC>
<DOCNO> 339154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun15.html </URL>
<DATE> 2005/05/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Radikal yahudilerden Şaron'un ölümü için dua çağrısı 
</HEADLINE>
<TEXT>

     İsrail’de son günlerde aşırı dinci Yahudi yerleşimciler, İsrail Başbakanı Ariel Şaron’un ölümü için dua edilmesi çağrısında bulunan bildiriler dağıtıyor. 
     Haaretz gazetesindeki haberde, dağıtılan bildirilerde, bu yaz Gazze Şeridi’ndeki 21 yerleşim biriminin boşaltılmasını öngören planı yüzünden aşırı sağcılar tarafından aşağılanan Şaron’un ölmesinin istendiği belirtiliyor. 
     Bildirilerin son günlerde Gazze’den çekilmeyi protesto eden mitinglerde dağıtıldığı kaydedilirken, polis teşkilatıyla iç güvenlik servisi Şin Beth’in, protestocuların gerginleştirdiği ortam nedeniyle endişeli olduğu ve Şaron’un daha sıkı korumaya alındığı ifade ediliyor. 
     Aşırı dinci Şas partisinin ruhani lideri Avadia Yusuf, 2 hafta önce bir vaazı sırasında, "Tanrı Şaron’a öyle bir darbe vursun ki bir daha ayağa kalkamasın" demiş, ancak daha sonra sözlerinin yanlış anlaşıldığını söylemişti. Bir Haham, "günün birinde Şaron uykusundan uyanmazsa memnun olacağını" söylemiş, bir başka Haham Yusuf Dayan da açık açık Şaron’un ölmesini istediğini açıklamıştı. 
     
</TEXT>
</DOC>
