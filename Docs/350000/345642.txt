<DOC>
<DOCNO> 345642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko16.html </URL>
<DATE> 2005/05/25/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ÖİB, Seydişehir Alüminyum için 4 şart öne sürdü... 
</HEADLINE>
<TEXT>

     Haziran ayında son teklifleri alınacak Seydişehir’deki Eti Alüminyum A.Ş’nin satışı konusunda, Özelleştirme İdaresi Başkanlığı ÖİB , tesisi alacak firma için 4 şart koydu. 
     TBMM KİT Komisyonu’nda, Eti Alüminyum’un 2003 yılı hesapları genel görüşe sunulurken, komisyon üyelerinin tesisin stratejik önemi nedeniyle özelleştirilmesindeki sakıncaları dile getirmeleri üzerine, ÖİB Daire Başkanı Arzu Akın, tesisin satışı konusunda getirdikleri şartları açıkladı. 
     Buna göre, dünyadaki sayılı entegre tesislerden birisi ve üretimde kullandığı ithal girdi oranı çok düşük olan Eti Alüminyum tesislerinin satış şartnamesinde, şirketin özelleştirme sonrasında da en az bugüne kadar süregelen ortalama kapasite ile çalışmasını ve bölge ekonomisine katkısını artırarak sürdürebilmesini teminen 4 şart kondu. 
     Akın’ın açıklamalarına göre, tamamı ÖİB’ye ait yüzde 100 hissenin blok satışı ihalesinde son teklifler 10 Haziran’da alınacak. İhaleye katılmak için 37 yerli ve yabancı firma ihale şartnamesi alırken, 21 firma bilgilendirme sürecine katılmak için başvurdu. 
     Satış şartnamesine göre, alıcı, hisse satış sözleşmesinin imzalandığı tarihten itibaren 5 yıl içinde en az 110 milyon dolar yatırım yapacak. Alıcı, söz konusu yatırım taahhüdü için ÖİB tarafından kabul edilecek, ÖİB lehine, dolar cinsinden kayıtsız şartsız, süresiz, gayrı kabili rücu, ilk talepte ödemeli ve istenildiğinde nakite çevrilebilir kesin teminat mektubu verecek. 
     Alıcının yaptığı yatırım tutarının banka teminat mektubuna oranı kadar kısmı serbest bırakılacak. Örneğin, yatırım tutarının yüzde 50’si yapıldığı takdirde, alınan teminat mektubunun yarısı iade edilecek. 
     
     
     MADEN İHRACATI YASAKLANACAK 

     Şirketin üretiminde ana girdi olarak kullanılan boksit madeninin çok uzun dönemde sıvı alüminyum üretiminde kullanılabilmesi, söz konusu hammaddenin temininde dışa bağımlı kalınmadan, yerli kaynakların yeterliliğini sağlayabilmek için, ham maden ihracatına yasak getirilecek. 
     Alıcı, şirketin adına verilmiş ve kullanımında bulunan maden sahalarındaki rezervi, kendi üretimi dışında kullanmayacak, ihracat yapmayacak ve veya ihrac kaydı ile satmayacak. 
     Alüminyum üretiminde kullanılan ham maden ihracatına yasak getirilmesi konusunda Dış Ticaret Müsteşarlığı ile görüşüldüğü ve bu konuda bir kararname hazırlandığı belirtildi. 
     
     49 YIL ÜRETİM ŞARTI 

     Şirketin özelleştirme sonrasında da en az bugüne kadar süregelmiş ortalama kapasite ile çalışmasını, bugüne kadarki üretim miktarı kadar üretim yapmasını teminen, 49 yıl üretime devam şartı kondu. 
     Alıcı, şirketin ülke ekonomisine katkısını sürdürmesini teminen, hisse satış sözleşmesinin imzalanmasını takiben, 49 yıl süre ile en az 2 milyon 940 bin ton 3 yıllık ortalama asgari 180 bin ton sıvı alüminyum üretimi yapacak. 
     
     OYMAPINAR HES’İN KULLANIMI 

     Şirketin özelleştirme kapsamına alınmasından bir ay sonra şirkete bağlanan Oymapınar HES’in kullanımı konusunda da sınırlamalar getirildi. 
     Oymapınar HES, şirketin önemli maliyet kalemlerinden olan enerji maliyetini dünya ortalamalarına çekerek, şirketin serbest piyasada rekabet edebilir maliyetlere sahip olmasını sağlamak için 49 yıllık kullanım hakkı, Eti Alüminyum’a verildi. Ancak, şirket, bu amaç dışında, Oymapınar’ı otoprodüktör lisansı dışında çalıştıramayacak. 
     Otoprodüktör lisansı uyarınca, şirketin, kendi ihtiyacı dışında kalan elektriği, üretimin yüzde 25’ini aşmamak şartı ile satabilecek. 
     KİT Komisyonu üyeleri, söz konusu elektrik satış hakkının bile şirketi alacak firmalar açısından son derece karlı bir alan olduğuna işaret ettiler. 
     ÖİB Daire Başkanı Arzu Akın, bu eleştiriler üzerine, Oymapınar HES’in elektrik üretiminin, Eti Alüminyum’un ancak mevcut kapasitedeki elektrik ihtiyacını karşıladığını, Eti Alüminyum’un kapasitesinin artırılması halinde, yene enerji kaynakları gerektiğini söyledi. 
     
     ÇALIŞANLARIN TAZMİNATINI ÖİB ÖDEYECEK 

     Hisse satış sözleşmesinin imzalanmasından sonra 6 ay içinde kıdem tazminatına hak kazanacak şekilde işten ayrılan personelin tazminatları, öncelikle alıcı şirket tarafından ilgililere ödenecek. 
     Bu ödemelere ilişkin belgenin ÖİB’ye ibrazı halinde, ÖİB, bu ödemeleri Özelleştirme Fonu’ndan alıcı şirkete geri aktaracak. 
     ÖİB Daire Başkanı Arzu Akın, Eti Alüminyum’da kıdem tazminatlarının tutarının geçen yıl sonu itibariyle 51 trilyon lira civarında hesaplandığını, bu tazminatları ÖİB üstlenmesine karşın, şirketin satış değeri belirlenirken, bu tazminat tutarının da değere eklendiğini söyledi. Akın ayrıca, özelleştirme sonrasında 6 ay içinde işsiz kalan personelin, çıkarılan mevzuat gereği, tekrar bir kamu kuruluşuna yerleştirileceğini de kaydetti. 
     Satışa çıkarılan şirketlerin değerinin bağımsız yatırım ve danışmanlık şirketi tarafından belirlendiğini, ihale sözleşmelerinde muhammen bedel konulmamakla birlikte, ihale komisyonunun kabul edilen satış değerinin altına inmediğini anlatan Akın, belirlenen değerin de ancak satıştan sonra açıklanabileceğini söyledi. 
     Akın, Eti Holding ile Eti Alüminyum arasında 4 trilyon lira civarındaki borç sorunun da Hazine ile Eti Holding arasında çözülmesi gerektiğini vurguladı. 

     
</TEXT>
</DOC>
