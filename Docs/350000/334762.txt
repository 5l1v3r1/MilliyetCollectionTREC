<DOC>
<DOCNO> 334762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun55.html </URL>
<DATE> 2005/04/19/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
Yeni Papa'nın ilk ayini pazar günü... 
</HEADLINE>
<TEXT>

     Yeni Papa seçilen Kardinal Joseph Ratzinger'in, Papa 16. Benediktus ismiyle ilk ayinini 24 Nisan Pazar günü yapacağı açıklandı. 
     Vatikan sözcüsü Joaquin Navorro Valls, yeni Papa'nın şimdi istirahat edeceğini ve ilk genel ayini de pazar günü yapacağını belirterek, şunları söyledi 
     ''Papa 16. Benediktus, bu akşam Vatikan'daki Santa Marta misafirhanesinde tüm kardinallerle yemekte bir araya gelecek. Geceyi de misafirhane de geçirecek. Yarın sabah 09.00'da TSİ 10.00 Sixtus Şapeli'nde kardinallerle bir ayin yapacak. Onlara Latince bir vaaz verecek. İlk genel ayinini ise Aziz Petrus Bazilikası'nda saat 10.00'da TSİ 11.00 yönetecek.'' 
     
     ''TANRI'NIN HİZMETÇİ OLARAK SEÇİLDİM'' 
     Ratzinger, Papa seçilmesinden sonra Aziz Petrus Meydanı'ndaki halka hitaben yaptığı konuşmada, ''Kardinaller, Tanrı'nın hizmetçisi olarak çalışmak üzere beni seçtiler'' dedi. 
     Alman Kardinal, Tanrı'nın ve Hz. Meryem'in bu görevde kendisine yardımcı olacağına inandığını da söyledi. 
     Ratzinger, Almanların 950 yıllık aradan sonra yeniden Roma Katolik Kilisesi'nin başına geçmelerini simgeliyor. Daha önce bir Alman Kardinal, 16 Nisan 1055'te papa seçilmişti. 
     Ratzinger'i tahta taşıyan papalık seçimi, tarihte en kısa süren seçimlerden biri olarak da anımsanacak. 1936'da yapılan papalık seçimi 36 saat içinde tamamlanmıştı. O dönemde, seçim üçüncü oylamada sonuca bağlanarak, 12. Pius'u tahta taşımıştı. Ratzinger'in dün akşam başlayan seçimde, nitelikli çoğunluk için yeterli oy sayısını oylamanın dördüncü turunda aldığı öğrenildi. 
     
</TEXT>
</DOC>
