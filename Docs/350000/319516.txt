<DOC>
<DOCNO> 319516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/yazar/kohen.html </URL>
<DATE> 2005/03/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Nükleer tartışma 
</HEADLINE>
<TEXT>


İran'ın nükleer programını sadece enerji üretmek için değil, aynı zamanda atom bombası imal etmek için kullanması olasılığı, Batı'nın korkulu rüyasıdır. İran'ın bu yola sapmaması için neler yapılması gerektiği, bir süredir hararetle tartışılıyor. Bu konuda görüşler farklı Avrupalılar çözümü müzakere ve uzlaşmada görüyorlar. Yani İran'a bir "havuç" uzatılması gerektiğini savunuyorlar... Amerikalılar ise "havuç stratejisi" ile bir yere varılamayacağına, İranlıları bu işten vazgeçirmek için başka opsiyonları da askeri seçenek dahil açık tutmak gerektiğine inanıyorlar. Yani onlar da "sopa stratejisi"ni savunuyorlar... 
İran nükleer programı ile gerçekten neyi amaçlıyor Eğer hedefi askeri anlamda bir nükleer güç olmaksa, bu engellenebilir mi Bunun yöntemi ne olabilir 
Boğaziçi Üniversitesi - TÜSİAD Dış Politika Forumu'nun dün İstanbul'da düzenlediği "Nükleer Tartışma" konulu konferansta Türk ve yabancı konuşmacılar bu soruların yanıtlarını aradılar. 

Tartışmanın bizce en ilginç yönü, iki İranlı akademisyenin birbirinden oldukça farklı görüşler içeren konuşmalar yapmış olmasıdır. 
Tahran Üniversitesi Uluslararası İlişkiler Bölümü profesörü Abumohammed Isgarkhani, ABD'nin doğrudan veya Avrupa yolu ile İran'ı nükleer programı konusunda "ağır baskı" altında tuttuğunu, bu nedenle Tahran'ın kendisini uluslararası yükümlülüklere bağlı hissetmediğini söyledi. Hindistan ve Pakistan'ın nükleer güç haline gelmelerini örnek gösteren profesör, uluslararası sistemin başarısızlığı karşısında İran'ın da "hayatta kalma stratejisini" ve de "ulusal gururunu" korumak hakkına sahip olduğunu vurguladı. 
Diğer akademisyen, gene Tahran Üniversitesi'nden Dr. Nassar Hadian ise, İran'ın nükleer programını bomba üretimi noktasına getirmeden geliştirebileceğini, bu konuda Batı ile uzlaşabileceğini söyledi ve şu ilginç ifadeleri kullandı "Halen İran'da müzakerelere artık ABD'nin dahil edilmesi gerektiği fikri tartışılmaya başladı. İdeolojik nedenlerden hükümet bu konuda suskun. Ama ödün vermesi istenen taraf AB değil, ABD olduğuna göre, onunla müzakere etmek lazım. Allah'a şükür, şimdi bu konu aydınlar arasında, basında hatta bazı hükümet çevrelerinde tartışılıyor"... 
Bu gerçekten önemli bir açıklama. Ayrıca iki İranlı akademisyenin İstanbul'daki toplantıya farklı görüşler getirmesi de, İran'da çoksesliliğin gelişmekte olduğunu gösteriyor... 

Batılı konuşmacılara gelince, Avrupalılar daha çok "havuç stratejisi" üzerinde durdular. Örneğin Avrupa Parlamentosu'ndaki Yeşiller'den Angelika Beer'e göre, Avrupa İran'ı, teknoloji ve ekonomi alanında destek karşılığı, atom bombası yapımından vazgeçmesi için ikna etmeli... Frankfurt'taki Barış Enstitüsü Direktörü Dr. Bernard Kubbig ise bu sorunun sadece Avrupa'nın çabasıyla halledilemeyeceğini, ABD'nin -ve hatta İsrail'in de- buna dahil edilmesi gerektiğini belirtti... "Los Angeles Times"ın muhabiri Douglas Frantz da benzer bir görüş ifade etti ve çözüm yolunun ABD ile İran arasında bir diyaloğun başlaması olduğunu vurguladı. 
Böyle bir diyaloğun ve yakınlaşmanın sağlanmasında, Türkiye bir rol üstlenebilir. Mısırlı konuşmacı, emekli general Muhammed Kadri Said, "bölgesel" bir inisiyatiften söz etti. Türk diplomasisi buna neden önayak olmasın .. 



</TEXT>
</DOC>
