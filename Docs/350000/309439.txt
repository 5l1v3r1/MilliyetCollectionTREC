<DOC>
<DOCNO> 309439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/yazar/gureli.html </URL>
<DATE> 2005/01/26/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Gitti Rahşan, geldi Olcay 
</HEADLINE>
<TEXT>


Deniz Baykal'ın Balçiçek Pamir'e söylediği, "Olcay 'Partiyi bırakma' diyor" sözlerini okuyunca Sabah, 17 Ocak "Gitti Rahşan, geldi Olcay" diye düşündük. 
Rahşan Hanım'ın, eşinin başdanışmanı ve halkla ilişkiler uzmanı gibi çalıştığını biliyorduk. Bu vesileyle Olcay Hanım'ın da Deniz Bey için aynı görevleri üstlendiğini öğreniyoruz. 
Olcay Hanım'ın bırakma dediği parti öyle etli butlu, avantalı bir parti değil ki, "Hadi partiyi kaçırma" diyesin. 
Olcay Hanım'ın halkla ilişkiler uzmanı gibi davranmasını eleştirmiyoruz. Tam tersine kadınların siyasette olsun, öteki alanlarda olsun, etkin görevler almasından yanayız. Her başarılı erkeğin arkasında bir kadın olduğu görüşünü yadsımayız. Bir kadının eşini vezir edeceği söylemiyle başlayan tekerlemede gerçek payı bulunduğunu kabul ederiz. 
Öte yandan, halkla ilişkilerin ve reklamın çok önemli olduğunu biliriz. 
Bu bakımdan parti liderlerinin pazarlanmasında eşlerinin halkla ilişkiler ve reklam uzmanı olarak çalışmalarının yararlı olacağını düşünürüz. Ayrıca son kullanma tarihi geçmiş ürünün pazarlanmasının çok zor olduğunu da biliriz. 
Reklam ve propagandadan daha etkin olan halkla ilişkilerin, bir başka deyişle PR'ın Public Relations bilerek yapılması önem taşıyor. Bu önemi, ayrıntılarıyla kavramak için, Türkiye'de halkla ilişkiler mesleğinin kıdemli ustalarından, gazeteci, halen Marmara Üniversitesi İletişim Fakültesi Dekanı Prof. Dr. Alaeddin Asna'nın "Notlar ve Değinmelerle Bir PR'cının Meslek Anıları" kitabını MediaCat Kitapları, 2004 okumak gerekiyor. 
Bu kitapta bütün PR'cıların, reklamcıların yararlanacağı çok bilgi var. 
Özellikle "Din elden gidiyor" diyen Rahşan Ecevit'e ve eşine "Partiyi bırakma" diyen Olcay Baykal'a Alaeddin Asna'nın kitabını hararetle tavsiye ederiz. Ayrıca, PR'cıların ve reklamcıların hedef kitlesi olan herkese de Asna'nın kitabını öğütleriz kendilerini yanıltıcı bombardımanlardan koruyabilmeleri için... 
Bu arada gazeteciliğe ilgi duyan, gazetecileri yakından tanımak isteyenlere de Emin Çölaşan'ın "Şu Benim Gazetecilik-'Yaşadıklarım'" kitabını Doğan Kitap, Ocak 2005 salık veririz. 

Bir şiir 
Evrensel Kültür'ün ocak sayısında Adnan Satıcı'nın "Devir" şiiriyle noktalayalım haftayı 
Hayat ölümün rüyasıdır sevdiğim birlikte görürüz Sular dağlarca uyurken ağaçlar uyanır baktık diye borçlanırız onlara Biz ölürüz başkası öder yerimize." 



</TEXT>
</DOC>
