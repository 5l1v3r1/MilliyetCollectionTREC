<DOC>
<DOCNO> 303014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun58.html </URL>
<DATE> 2005/01/03/ </DATE>
<TIME> 21.51 </TIME>
<AUTHOR>  </AUTHOR>
<HEADLINE>
FKÖ lideri Abbas, İsrail'e füze saldırılarını kınadı 
</HEADLINE>
<TEXT>

     Filistin Kurtuluş Örgütü FKÖ lideri Mahmud Abbas, Filistin topraklarından İsrail'e düzenlenen roket saldırılarını kınadı. 
     Gazze'de sendika yetkilileriyle görüşen Abbas, yaptığı açıklamada, ''Bana bugün roket saldırıları konusundaki fikrimi sordular, ben de düzenleyen kim olursa olsun böyle saldırıları kınadığımı söyledim. Bu roketlerin çoğu kez çöle ya da evlerimize düştüğünü, evlatlarımızı öldürdüğünü görüyoruz'' dedi. 
     Dünkü açıklamasında roket saldırılarına son verilmesi çağrısında bulunduğunu hatırlatan Abbas, ''Bu saldırıların gereği yok. Bu roketler sadece halkımıza isabet ediyor ve İsrail saldırılarına yol açıyor'' diye konuştu. 
     Abbas'ın, dünkü açıklamasında İsrail topraklarına roket saldırılarının durdurulması çağrısında bulunması, Filistinli silahlı gruplarca eleştirilmişti. 
     Filistin topraklarından İsrail'e düzenlenen roket saldırılarının çoğunun sorumluluğunu Hamas örgütü üstlenmişti. Hamas militanları Kassam tipi roketlerle düzenledikleri saldırılarda genellikle İsrail'in güneyindeki Sderot kentini hedef alıyor. 
     Gazze Şeridi'nden 2 gün önce İsrail topraklarına atılan bir roketin Filistinlilere ait bir eve düşmesi sonucu 10 yaşındaki bir kız ölmüştü. 
     
</TEXT>
</DOC>
