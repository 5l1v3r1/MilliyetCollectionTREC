<DOC>
<DOCNO> 303492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonyas04.html </URL>
<DATE> 2005/01/04/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'de sinemaların izleyicisi azaldı ancak gişeler hasılat rekoru kırdı 
</HEADLINE>
<TEXT>

     ABD'de 2004 yılında sinemaya gidenlerin sayısında ciddi azalma olmasına rağmen, dahili gişe hasılatı 9,4 milyar dolara ulaşarak rekor kırdı. 
     Gişe hasılatlarını izleme firması Exhibitor Relations'ın verilerine göre, 2004 yılının son haftalarına kadar ABD içi gişe gelirleri geçen yılın gerisindeyken, yılın son iki haftasında ''Meet the Fockers'' isimli filmin 162,5 milyon dolarlık bilet satışı sayesinde bu yıl ki hasılatın geçen yıl ki hasılatı son anda geçtiği ifade edildi. 
     Amerikan sinemalarındaki gelir artışının, satılan bilet sayısının artmasında değil, bilet fiyatlarının yükselmesinden kaynaklandığı belirtilirken, ABD'de sinemaya gidenlerin sayısında son iki yıldır düşüş yaşandığı kaydedildi. 
     Ortalama bilet fiyatlarının 6,22 dolar olduğu ABD'de sinemaya gidenlerin sayısının 2002 yılına göre 2003 yılında yüzde 4,3 azalarak 1,54 milyara gerilediği, 2004 yılında ise bu gerilemenin yüzde 1,7 azalmaya devam ederek 1,51 milyara düştüğü ifade edildi. 
     ABD'de sinemalarında 370,3 milyon dolarlık gişe hasılatı ile Mel Gibson'ın ''The Passion of the Christ - İsa'nın Çilesi'' ve 119,1 milyon dolarlık hasılatı ile Michael Moore'un ''Fahrenheit 9 11'' isimli belgeselinin beklenmedik bir başarı elde ettiğine dikkat çeken Exhibitor Relations, yılın en fazla hasılat yapan filminin ise 436,5 milyon dolarla ''Shrek 2'' olduğuna işaret etti. 
     
</TEXT>
</DOC>
