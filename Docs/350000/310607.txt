<DOC>
<DOCNO> 310607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur38.html </URL>
<DATE> 2005/01/29/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
İstanbul'a Konya'dan gaspcı transfer oldu 
</HEADLINE>
<TEXT>

     Konya'da çay ocağı işleten bir kişi, İstanbul'daki 10 gasp olayına ilişkin gözaltına alındı. 
     Asayiş Şube Müdürlüğü'nden alınan bilgiye göre, polis, kendisini TEDAŞ görevlisi olarak tanıtan bir kişinin gasp yaptığı Fatih'teki bir evde elde ettiği parmak izlerinden yola çıkarak soruşturmayı sürdürdü. 
     Parmak izlerinin Halit Ç'ye 35 ait olduğunu belirleyen polis, bu kişinin Konya'da bir çay ocağı işlettiğini belirledi. Bunun üzerine Konya'da gerçekleştirilen operasyonda, Halit Ç. gözaltına alınarak İstanbul'a getirildi. 
     Kadıköy, Fatih ve Beşiktaş'ta son 1 yıl içinde 10 gasp olayına karıştığı ileri sürülen zanlının, 3 olayın mağdurlarınca teşhis edildiği belirtildi. 
     Polis yetkilileri, mağdurların çoğunun yaşlı kadınlar olduğunu, bıçakla etkisiz hale getirilerek ziynet eşyası, para ve kredi kartları alınan bu kişilerden bazılarının da tacize uğradığını ifade ettiler. 
     Gasp yapmak için Konya'dan değişik zamanlarda 1-2 günlüğüne İstanbul'a gelip, sonra geri döndüğü ileri sürülen zanlının, gasp suçundan daha önce 8 yıl hapis cezasına çarptırıldığı öğrenildi. 
     Öte yandan, zanlının hemşire N.T'ye saldırı olayıyla ilgisi bulunup bulunmadığının belirlenmesi amacıyla, kan örneğinin Adli Tıp Kurumu'na gönderildiği de kaydedildi. 
     Suçlamaları kabul etmediği belirtilen Halit Ç, emniyetteki sorgusunun ardından Fatih Adliyesi'ne sevk edildi. 
     
</TEXT>
</DOC>
