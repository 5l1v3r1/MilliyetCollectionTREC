<DOC>
<DOCNO> 328277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur48.html </URL>
<DATE> 2005/03/29/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Okulu basıp, kardeşine ters bakıyor diye sınıf arkadaşını bıçakladı 
</HEADLINE>
<TEXT>

     Mehmed Hakkı ÖZBAYIR- Evren KASIRGA MANİSA, DHA 

MANİSA'da adam öldürmeye teşebbüsten sabıkalı 26 yaşındaki Cengiz Bahçıvanoğlu, elinde bıçakla bastığı Manisa Lisesi'nin kantininde, kardeşi 19 yaşındaki Hakan Bahçıvanoğlu'na ters baktığını iddia ettiği sınıf arkadaşı 18 yaşındaki Serdar Mutlu'yu sırtından bıçakladı. Ağır yaralanan Mutlu tedaviye, Bahçıvanoğlu kardeşler ise gözaltına alındı. 
     Manisa Lisesi son sınıf öğrencisi Hakan Bahçıvanoğlu, aynı okulun son sınıf öğrencisi Serdar Mutlu'yu ağabeyi Cengiz Bahçıvanoğlu'na şikayet etti, "Bana sürekli ters ters bakıyor'' dedi. Adam Öldürmeye teşebbüsten sabıkalı olan Cengiz Bahçıvanoğlu da, bugün sabah erkenden beline bıçağı koyarak kardeşinin okuduğu Manisa Lisesi'ne geldi. 
     Okulun tel örgülerini aşıp bahçeye atlayan Cengiz Bahçıvanoğlu, önce Serdar Mutlu'nun sınıfına gitti, belinden çıkardığı bıçağını öğrencilere göstererek "Nerde o kardeşime yan bakan kişi'' diye bağırdı. Cengiz Bahçıvanoğlu, daha sonra kardeşi Hakan Bahçıvanoğlu ile birlikte okulun kantinine indi, burada arkadaşlarıyla sohbet eden Serdar Mutlu'yu sırtından bıçakladı. 
     Diğer öğrencilerden Hüseyin Metin Çelebi, Cengiz Baçvınaoğlu'na engel olmaya çalıştı, ancak başarılı olamadı. Cengiz Bahçıvanoğlu, olay yerinden kaçmaya çalışırken, okulda görevli polis memurları tarafından kıskıvrak yakalandı. Cengiz Bahçıvanoğlu ve kardeşi gözaltına alındı. 
     Sırtından girip göğsüne kadar gelen bıçağın darbesiyle ağır yaralanan Serdar Mutlu, 112 Acil Servis ambulansıyla Devlet Hastanesi'ne kaldırıldı. Ameliyata alınan liseli genç iki saat süren bir operasyonla hayata döndürüldü. Ameliyattan çıkışta oğluna sarılan Yusuf- Nehir Mutlu çifti "Biz seni okula bıçaklanasın diye mi yolladık'' diye feryat etti. 
     Serdar Mutlu'nun sınıf arkadaşları da ameliyathane kapısından ayrılmadı. Olayla ilgili soruşturmanın çok yönlü olarak sürdürüldüğü belirtildi. 
     
</TEXT>
</DOC>
