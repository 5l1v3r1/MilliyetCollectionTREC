<DOC>
<DOCNO> 302327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/ekonomi/eko01.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'nın Akmerkez'i Türk markalarını bekliyor 
</HEADLINE>
<TEXT>

   Moskova Türk Ticaret Merkezi mayısta açılıyor. TOBB Başkanı Hisarcıklıoğlu, Türk markalarını "tüketim cenneti" Moskova'ya gelmekte geç kalmamaları için uyardı 
      NEDİM ŞENER Moskova 
   
   Türkiye Odalar ve Borsalar Birliği TOBB Başkanı Rifat Hisarcıklıoğlu iki yıl önce göreve geldiklerinde 13 metre derinliğinde bir çukur olarak teslim aldıkları Moskova Türk Ticaret Merkezi MTTM projesini tamamlanma aşamasına getirdiklerini söyledi. Bugün 40 bin metrekare kapalı inşaat alanlı 11 katlı bir bina haline getirilen MTTM, mayıs ayında faaliyete geçiyor. Türk markalarının Moskova'daki adresi olması beklenen ve 'Moskova'nın Akmerkezi' olarak adlandırılan MTTM'de sinema salonları ve Ramstore başta olmak üzere birçok Türk markası yer ayırttı. Rus şirketlerinin de büyük ilgi gösterdiği ticaret merkezinde yıllık metrekare kira fiyatı 800 dolar. İçinde 55 mağaza bulunan merkez 56 milyon dolara tamamlanacak. 
   Hisarcıklıoğlu, Kremlin Sarayı'na 5 dakika mesafede bulunan MTTM ile ilgili şu bilgileri verdi 
   "İki katı otopark, dört katı alışveriş merkezi ve dört katı ofis - showroom olmak üzere 11 kattan oluşan kompleks, toplam 16 bin kiralabilir alana sahip. Alıveriş merkezinde 55 mağaza, cafeler, fast - food ve restoran alanları ile altı salonlu, 600 koltuk kapasiteli sinema bulunuyor." 
   
   'Fırsat kaçmasın' 
   Rusya'nın 150 milyona yaklaşan nüfusu ve 2003 sonunda 450 milyar doları bulması beklenen gayri safi yurtiçi hasılası bulunduğunu belirten Hisarcıklıoğlu, Moskova'yı da "Yüzde 85'i harcanabilir olan 8 bin dolarlık kişi başına milli geliriyle tam bir tüketim cenneti" diye tanımladı. Hisarcıklıoğlu, "Türk özel sektörünün bu fırsatı kaçırmaması için öncülük üstlenen TOBB, Türkiye İhracatçılar Meclisi TİM ile birlikte bu yatırıma imza attı" dedi. 
   
   Rusya ile ticarette çifte fatura tartışması    TOBB ve TİM heyetinin Moskova'da kaldığı süre içinde görüşmeler yaptığı Rusya Türk İşadamları Birliği RTİB ile 'legal' ticaret tartışması yaşandı. Türk şirketleri Rusya'nın yüksek gümrük uygulamasını aşmak için bu ülkeye ihraç ettikleri mallar için 'düşük fiyatlı' bir fatura, içerdeki vergi iadesi uygulamalarından yararlanmak için de ikinci ve doğru fatura düzenliyorlar. Böylece ortaya aynı mal için iki ayrı fatura çıkıyor. 
   
   Elektronik takip geliyor 
   RTİB Başkanı Ali İhsan Akıskalıoğlu, bu yılbaşında yürürlüğe girecek olan altı ay geçiş süreli yeni gümrük uygulamaları ile bir malın mahrecinden Rusya'ya girişine kadar elektronik ortamda takip edileceğini söyledi. Bunun Rusya'ya mal satışta çifte fatura uygulayan Türk şirketlerini zora sokacağını belirten Akıskalıoğlu, bu ülke ile iş yapmak isteyenlerin dikkat etmelerini istedi. 
   TİM İkinci Başkanı Mehmet Büyükekşi ise legal ticareti en çok Türkler'in istediğini ama Rusya'daki uygulamaların Türk işadamlarını bu yola ittiğini belirtti. 
   
   
</TEXT>
</DOC>
