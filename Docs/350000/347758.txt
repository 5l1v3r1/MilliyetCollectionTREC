<DOC>
<DOCNO> 347758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun20.html </URL>
<DATE> 2005/06/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Büyükelçiliğe zarf içinde biyolojik madde gönderildi, ortalık karıştı 
</HEADLINE>
<TEXT>

     Endonezya'nın Avustralya'daki büyükelçiliğine gönderilen bir zarfta biyolojik madde bulununca büyükelçilik kapatıldı. 
     Başkent Canberra'daki Endonezya Büyükelçiliği'ne gönderilen zarftan çıkan beyaz tozun basil olduğu sanılıyor. 
     Avustralya Başbakanı John Howard, bir TV'ye yaptığı açıklamada, "Bu masum bir beyaz toz değil, biyolojik madde. Ben bilim adamı değilim, bu maddenin şarbon hastalığına yol açan bakteri ailesinden basil olduğu söyleniyor. Araştırmalar sürüyor, daha fazla bir şey söyleyemem" dedi. 
     Avustralya Dışişleri Bakanı Alexander Downer, Endonezya'nın Canberra Büyükelçiliği'nin bir süre kapalı kalma olasılığı bulunduğunu ve büyükelçilikte görevli 22 kişinin 48 saat karantinada kalacağını belirtti. 
     Avustralyalı güzellik uzmanı Schapelle Corby'nin geçen cuma günü uyuşturucu kaçakçılığı yapmak suçundan 20 yıl hapse mahkum edilmesine tepki olarak Endonezya'nın aşağılanmasını ve büyükelçilik görevlilerine tehdit yağmasını kınayan Downer, ''Bu tür suistimalleri kınıyoruz. Corby konusunda kaygılananların, enerjilerini yasal müdafaa heyetini desteklemek için harcamalarını istiyoruz, Endonezya'yı, onun kurumları ve liderlerini aşağılamaları ve suiistimal etmeleri için değil'' dedi. 
     Endonezya Büyükelçiliği civarında polisin geniş güvenlik önlemleri aldığı, itfaiye ve sağlık görevlilerinin beklediği kaydedildi. 
     Endonezya'da bir mahkemenin Corby'yi, bavulunda 4,1 kilogram marihuana bulunması nedeniyle uyuşturucu kaçakçılığı yapmak suçundan 20 yıl hapse mahkum etmesi Avustralyalıları kızdırmış, Downer, Endonezya'nın Avustralya'daki diplomatik misyonlarına tehdit telefonları yağdığını hatırlatarak, herkesi sükunete çağırmıştı. 
     Avustralyalıların büyük çoğunluğu Corby'nin masum olduğuna ve adil yargılanmadığına inanıyor. 
     Nisan ayında Endonezya'nın Avustralya'nın Perth kentindeki konsolosluğuna, Corby serbest bırakılmazsa konsolosluktaki görevlilerin öldürüleceği uyarısının yazıldığı bir mektupla birlikte mermiler gönderilmişti. 
     Bu arada Avustralya Başbakanı John Howard, Endonezya Büyükelçiliği'ne biyolojik madde gönderilmesi nedeniyle Endonezya'dan özür diledi. Howard, ''Bu durum, birçok Endonezyalının gözünde ülkelerimiz arasındaki ilişkilere büyük zarar verir ve kesinlikle Corby davasına yardımcı olmaz'' dedi. 
     Öte yandan Corby'nin avukatları, müvekkilleri hakkındaki 20 yıllık hapis cezası için temyize başvurdu. 
     
</TEXT>
</DOC>
