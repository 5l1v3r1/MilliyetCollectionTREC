<DOC>
<DOCNO> 304757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/dunya/dun01.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, gazeteci satın almış 
</HEADLINE>
<TEXT>


SEMA EMİROĞLU New York 


ABD'de Başkan George W. Bush yönetiminin seçim döneminde siyahların oylarını almak amacıyla başlattığı bir eğitim reformunun kamuoyuna tanıtımı için kıdemli bir gazeteciye 240 bin dolar 336 bin YTL rüşvet verdiği ortaya çıktı. "Hiçbir Çocuk Arkada Bırakılmasın" adlı eğitim programının özellikle siyahi çocukların okula gitmesini sağlamaya yönelik olduğu ve Bush'un böylelikle siyahların oylarını artırmayı planladığı belirtildi. 
Bilgi Edinme Hakkı Yasası çerçevesinde elde edilen belgelerde, Bush yönetiminin siyahi Eğitim Bakanı Rod Paige'in, söz konusu programın televizyon ve radyoda tanıtılması için 45 yaşındaki usta siyahi gazeteci Armstrong Williams'a ödeme yaptığı görülüyor. Williams'ın, "Ketchum Inc." adlı halkla ilişkiler şirketi kanalıyla gönderilen 240 bin dolarla TV ve radyo programlarında Bush'u öven reklamlar yayımladığı, ayrıca Bush yönetiminin geçirdiği yasayı savunan köşe yazıları yazdığı bildirildi. TV reklamını haber gibi hazırlayan Williams'ın, burada Eğitim Bakanı Rod Paige'in Bush'un eğitim politikasını öven konuşmasına yer verdiği, ancak bunun için Bush yönetiminden para aldığını hiçbir yerde açıklamadığı belirtildi. 
Skandalla ilgili soruşturma açılırken, "Tribune Media Services" adlı kuruluş, Williams'ın köşe yazısının dağıtımını durdurdu, bir TV kanalı da, yorumcunun programını soruşturma sonuçlanıncaya kadar iptal etti. Williams, "değerlendirme hatası" yaptığını kabul etti. 


</TEXT>
</DOC>
