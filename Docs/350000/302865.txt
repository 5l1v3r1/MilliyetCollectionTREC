<DOC>
<DOCNO> 302865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonyas04.html </URL>
<DATE> 2005/01/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cep telefonuyla minareden alo 
</HEADLINE>
<TEXT>

     Hüseyin EMCAN DHA 

BALIKESİR'in Bigadiç ilçesine bağlı İlyaslar köyünde cep telefonları çekmeyen vatandaşlar, çareyi minare şerefesinden konuşmakta buldu. Köy Muhtarı Halil Zorlu, "GSM şirketleri bu soruna bir çare bulsun'' dedi. 
     Bigadiç'in 240 haneli İlyaslar köyünde Turkcell, Telsim ve Avea hatlı telefonlarla iletişim kurulamaması vatandaşların yakınmasına yol açtı. Köyün ancak yüksek yerlerinden konuşma yapılabilirken, minareden konuşmayı akıl eden bir genç tüm köye önderlik etti. 
     Gençler, cep telefonlarından görüşebilmek için 99 basamaklı minareye çıkmaya başladı. İlyaslar Köyü Muhtarı Halil Zorlu, Turkcell, Telsim ve Avea yetkililerine baz istasyonu kurmaları için defalarca dilekçe yazdıklarını bir sonuç alamadıklarını belirtti. Cep telefonundan konuşamayan yalnız kendi köyleri olmadığını anlatan Halil Zorlu, sözlerini şöyle sürdürdü 
     "Emirler, Yolbaşı, Beğendikler, Doğançam, Kayırlar, Çeribaşı, Özgörenköy, Hisarköy, Okçular, Adalı, Durasalar ve Yağcıbedir köyleri de cep telefonu ile iletişim kuramıyor. Cep telefonları ancak ilçeye ve vilayete gittiğimizde işe yarıyor. Köyde konuşmak mümkün değil. Ya köyün yakınlarında yüksek bir tepe bulacaksın yada minareden konuşacaksın. Bıktık. Konuşamayan yalnız bizim köy değil. GSM şirketleri bu soruna artık bir çare bulsun.'' Muhtar Zorlu, GSM şirketlerini protesto etmek için, telefonları toplama önerisinde bulundu. Köy halkı muhtarın önerisini onaylarken, şebekeler aktif olana kadar cep telefonlarını muhtara teslim etti. 
     
</TEXT>
</DOC>
