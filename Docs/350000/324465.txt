<DOC>
<DOCNO> 324465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo03.html </URL>
<DATE> 2005/03/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe ile Denizlispor yarın 28. maça çıkıyor 
</HEADLINE>
<TEXT>

     Fenerbahçe ile Denizlispor, yarın yapacakları karşılaşmayla birlikte, Birinci Futbol Ligi'nde 28. kez karşı karşıya gelecek. 
     Denizlispor'un Birinci Lig'e yükseldiği 1983-84 sezonundan itibaren 2 takım arasında yapılan 27 lig maçında, sarı-lacivertliler 18, yeşil-siyahlılar ise 3 galibiyet elde ederken, 6 maç da berabere sonuçlandı. 
     ''Sarı Kanaryalar''ın attığı toplam 66 gole, ''Horozlar'' 24 golle karşılık verebildi. 
     Sezonun ilk yarısında İstanbul'da yapılan maçı Fenerbahçe 2-0 kazanmıştı. 
     
     DENİZLİ'DEKİ MAÇLAR 
     Fenerbahçe ile Denizlispor arasında Denizli'de yapılan lig maçlarında ise Fenerbahçe'nin 2 galibiyet fazlası var. 
     İki takım arasında Denizli Atatürk Stadı'nda yapılan 13 lig maçında, Fenerbahçe 5, Denizlispor ise 3 galibiyet elde ederken, 5 maç da berabere sonuçlandı. 
     Denizli'de, sarı-lacivertlilerin 20 golüne, yeşil-siyahlılar 14 golle yanıt verdi. 
     Ligde geçen sezon Denizli'de yapılan maçı Fenerbahçe 4-0 kazanarak, şampiyonluğunu ilan etmişti. 
     
     FENERBAHÇE'NİN FARKLI SKORLU GALİBİYETLERİ 
     Fenerbahçe, Birinci Futbol Ligi tarihindeki en farklı skorlu galibiyetlerden ikisini Denizlispor karşısında elde etti. 
     Sarı-lacivertliler, 1984-85 ve 1996-97 sezonlarında yeşil-siyahlı takımla Fenerbahçe Stadı'nda yaptığı karşılaşmalardan 7-0'lık skorlarla galip ayrıldı. 
     
</TEXT>
</DOC>
