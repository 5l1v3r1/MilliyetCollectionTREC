<DOC>
<DOCNO> 313942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas13.html </URL>
<DATE> 2005/02/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yüzerek Kournikova'nın evine ulaşmaya çalışan çıplak hayran yakalandı 
</HEADLINE>
<TEXT>

     Sporundan çok güzelliğiyle dikkatleri üzerine çeken eski Rus tenisçi Anna Kournikova'nın Biscayne koyundaki evine yüzerek ulaşmaya çalışan çıplak hayranı, tenis yıldızının komşusunun evindeki havuzun kenarında yakayı ele verdi. 
     Polis, William Lepeska adlı evsizin, Kournikova'nın 5 milyon dolar değerindeki evini bulmak için Biscayne koyunda yüzdüğünü ve 3 ev ötede karaya çıktığını söyledi. 
     Ev sahibinin 3 yaşındaki kızı tarafından, havuz kenarındaki şezlongda çıplak halde yatarken görülmesi üzerine yakalanan Lepeska'nın, polis götürdüğü sırada ''Anna Kurtar beni '' diye bağırdığı belirtildi. 
     Cuma günü mahkemeye çıkacak 40 yaşındaki Lepeska'nın kolunda ''Anna'' yazan bir dövme olduğu ve polise, Kournikova'ya umutsuzca aşık olduğunu söylediği belirtildi. 
     Menajeri, Kournikova'nın olaydan büyük endişe duyduğunu ve güvenliği konusunda kaygılandığını söyledi. 
     
</TEXT>
</DOC>
