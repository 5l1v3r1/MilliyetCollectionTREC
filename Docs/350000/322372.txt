<DOC>
<DOCNO> 322372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/siyaset/siy01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT, 'telefonunu' istiyor 
</HEADLINE>
<TEXT>


Erdoğan başkanlığında toplanan güvenlik zirvesinde MİT, yeni ceza kanunuyla sınırlama getirilen telefon dinleme konusunda hazırladığı özel yasa tasarısını Başbakan Erdoğan'a iletti 

ANKARA Milliyet 


Başbakan Recep Tayyip Erdoğan başkanlığında toplanan ve büyük şehirlerde kapkaç olaylarının değerlendirildiği zirvede öncelikle 'istihbarat amaçlı telefon dinleme' konusu ele alındı. MİT, bu konuda hazırladığı özel bir yasa tasarısını Erdoğan'a iletti. 
Alınan bilgiye göre, zirvede yeni Ceza Muhakemesi Kanunu'nda CMK sınırlama getirilen 'telefon dinleme' konusu görüşüldü. Telefon dinleme konusunda yeni CMK'de "kolluk birimleri"ne görev verilmesine karşın, uygulamayı gerçekleştiren MİT, Jandarma ve Emniyet'in ilgili birimlerinin adli kolluk kapsamına girmemesinin sıkıntı doğuracağı kaydedildi. Erdoğan, bu konuda 3 kurumdan gelen değerlendirmeleri dikkatle dinlerken, MİT özellikle yurtdışı bağlantılı terör olaylarında telefon dinleme konusunda büyük sıkıntı yaşanacağını dile getirdi. 

"Suçu önleme" 
CMK'de telefon dinleme uygulamasında yapılan yeni düzenlemenin özellikle suçun önlenmesi konusunda yetersiz kalacağını belirten üç kurumun 'Önleyici İstihbarat Hizmetleri Yasa Tasarısı' hazırladığı ve Erdoğan'a bilgi verdiği öğrenildi. Tasarının, sorunların aşılması konusunda kolaylık sağlayacağı bildirildi. Ülke genelindeki asayiş olaylarının önlenmesi konusunda Erdoğan'ın, Emniyet yetkililerini üstü kapalı eleştirdiği öne sürüldü. 3 saat süren zirve sonunda açıklama yapan Çiçek, "Sorunlar 1 Nisan tarihi itibarıyla yürürlüğe girecek olan Ceza Muhakemesi Yasası'ndaki 8 yönetmelikle ilgilidir" dedi. 

Kimler katıldı 

Zirveye İçişleri Bakanı Abdülkadir Aksu, Milli Savunma Bakanı Vecdi Gönül, Adalet Bakanı Cemil Çiçek, Jandarma Genel Komutanı Org. Fevzi Türkeri, MİT Müsteşarı Şenkal Atasagun ve Emniyet Genel Müdürü Gökhan Aydıner katıldı. 


</TEXT>
</DOC>
