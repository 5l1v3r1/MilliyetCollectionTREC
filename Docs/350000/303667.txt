<DOC>
<DOCNO> 303667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko13.html </URL>
<DATE> 2005/01/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Önümüzdeki 5 yılda Türkiye'nin 5.7 büyüme yakalaması öngörülüyor 
</HEADLINE>
<TEXT>

     OECD'ye göre, Türkiye'nin 2006-2009 döneminde yıllık ortalama yüzde 5.7'lik reel gayrisafi yurtiçi hasıla GSYİH büyümesi yakalayacağı öngörülüyor. 
     OECD tahminlerine göre Türkiye, yakalayacağı bu GSYİH büyümesi ile AB ülkeleri, ve diğer OECD üyesi ülkelerinin tümünün üzerinde bir büyüme yakalamış olacak. 
     Bu dönemde Türkiye'ye yakın en fazla büyümeyi, yüzde 5.2 ile Slovakya'nın göstermesi bekleniyor. 
     
     ENFLASYONDA LİDERLİKTEN İNECEĞİZ 
     Öngörülere göre, Türkiye'nin 2005 yılı GSYİH deflatörü enflasyon oranı yüzde 10.2 olacak. Bu rakam ile Türkiye OECD ülkeleri içinde halen enflasyonu en yüksek ülke konumunda bulunacak. 
     Ancak 2009 yılına gelindiğinde Türkiye'nin GSYİH deflatörü yüzde 6'ya düşecek ve yüzde 28 olarak hesaplanan Güney Kore'nin enflasyonunun altında kalacak. 
     
     İŞSİZLİK DÜŞECEK 
     OECD tahminlerine göre, 2005 yılında Türkiye'de işsizlik oranı yüzde 11.2 olacak. Bu rakam Polonya ve Slovakya'nın altında kalacak. 
     2009 yılında ise işsizlik oranı yüzde 9.5'e inecek. Ancak, yine Slovakya ve Polonya dışındaki ülkelerde işsizlik oranı Türkiye'den düşük olacak. 
     2009 yılına gelindiğinde, işsizlik oranı gelişmiş ekonomilerde yüzde 6, AB ülkelerinde ise yüzde 7.7 seviyesine gerileyecek. 
     
     FAİZ ORANLARI 
     Uzun vadeli faiz oranlarının 2005 yılında yüzde 18.1 olacağı tahmin edilen Türkiye'de, 5 yıl sonra bu oran yüzde 10'a gerileyecek. 
     Ancak Türkiye, bu oranla yine de OECD içinde en yüksek uzun vadeli faiz oranına sahip ülke konumunu koruyacak. 
     Faiz oranlarının, 2009 yılında gelişmiş ekonomiler ve AB'de yüzde 5.5'e çıkması bekleniyor. 
     
     CARİ AÇIKTA DURUM 
     OECD, Türkiye'nin 2005 yılında GSYİH'nın yüzde 3'ü kadar bir açık vereceğini de öngördü. 
     Bu oran İspanya, Portekiz, Yunanistan, ABD, Avustralya, İzlanda, Yeni Zelanda, Çek Cumhuriyeti ve Macaristan'dan daha az olacak. 
     Buna göre 2009 yılına gelindiğinde cari denge, GSYİH'nın yüzde 3.5'i kadar açık verecek. Türkiye 2009 yılında, 'İspanya dışında' sayılan ülkelerden daha az cari açık verecek. 
     
</TEXT>
</DOC>
