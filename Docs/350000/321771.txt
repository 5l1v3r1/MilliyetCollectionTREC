<DOC>
<DOCNO> 321771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun26.html </URL>
<DATE> 2005/03/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İtalya ve ABD arasında 'dost ateşi' kavgası büyüyor 
</HEADLINE>
<TEXT>

     İtalya Dışişleri Bakanı Gianfranco Fini, İtalyan gazeteci Giuliana Sgrena'yı taşıyan aracın Bağdat'ta Amerikan askerlerinin ateşine maruz kaldığı ve istihbarat elemanı Nicola Calipari'nin yaşamını yitirdiği olayla ilgili olarak bugün parlamentoya bilgi verdi. 
     Fini, hükümet adına yaptığı konuşmada, Amerikalı yetkililerin şu ana kadar yaptıkları açıklamaları tatmin edici bulmadıklarını ima ederek, ''Bağdat'taki olaya ilişkin bizim elimizdeki bilgiler, Amerikalıların söyledikleriyle tamamen örtüşmüyor. Bunun bir pusu olduğunu düşünmüyorum. Ortada elbette ki bir kaza söz konusu'' dedi. 
     Fini, Bağdat havaalanı yakınlarında İtalyanların içinde bulunduğu araca Amerikalılar tarafından ateş açılması konusunun henüz tam aydınlanmadığını belirterek, sözlerini şöyle sürdürdü 
     ''Karanlık durumdaki noktaların aydınlatılması, sorumluların saptanması, bir sorumluluk söz konusuysa suçluların cezalandırılması lazım. Hükümetimiz, saydamlık ilkesi ışığında, gerçeği ortaya çıkarma yolunu izlemektedir. Şu ana dek böyle hareket ettik, bundan sonra da aynı şekilde davranacağız. Trajedinin nasıl meydana geldiğini saptamak durumundayız. Olay sırasında Capillari'nin yanında olan istihbarat elemanımızın ifadeleri ile Amerikalı yetkililerin bize aktardıkları arasında uyuşmazlık var.'' Fini, İtalya'nın, Amerikalı yetkililerin açıklamalarında bazı noktalara kuşkuyla yaklaştığını ifade ederek, ''Ortada iki ihtilaflı konu var İstihbarat elemanlarımızın içinde bulunduğu aracın yüksek hızla yol almakta olduğu ve ateş açılmadan önce Amerikan askerlerince birkaç kez uyarıldıkları iddiası'' dedi. 
     Gianfranco Fini, İtalya'nın elindeki bilgilerin ise olay mahallinde kontrol noktası bulunmadığı, aracın da o esnada 40 kilometre hızla seyrettiği yönünde olduğuna dikkati çekti. 
     Fini, araca ateş açan Amerikan askerlerinin orada genel bir kontrol için mi bulunduğunun, yoksa aracı gördüklerinde kendi inisiyatifleriyle mi kontrole kalkıştığı konusunun da netleştirilemediğini kaydetti. 
     Fini, hadisenin İtalya'da Amerikan düşmanlığı yaratma vesilesi haline getirilmemesi gerektiğine de işaret ederek şöyle konuştu 
     ''ABD ile eski ve köklü bir dostluğumuz var. Bu durumda gerçeği ve adaleti talep etmemiz son derece doğal. Bu dostane işbirliğinin, önümüzdeki saatlerden itibaren de somut bir şekilde görüleceği inancındayım.'' 
     
     GAZETECİ SGRENA PUSU İDDİASINDA ISRARLI 
     Bu arada, Amerikalıların açtığı ateşte yaralanan ve Roma'da halen Celio askeri hastanesinde tedavi altında bulunan İtalyan gazeteci Giuliana Sgrena, hadisenin bir pusu da olabileceği iddiasında ısrarlı. 
     Amerikalı yetkililerin ve İtalya'daki hükümet yetkililerinin bu iddiadan rahatsız olmasına da tepki gösteren Sgrena, bugün İtalyan gazetelerinde yayımlanan demecinde şöyle dedi 
     ''Ben görgü tanığı olduğum bir olay hakkında, gerçeklere dayanarak konuşuyorum. Hadisenin hatayla meydana gelmiş bir kaza olamayacağı konusundaki düşüncemde de ısrarlıyım. Eğer birileri sizi uyararak durmanızı istemişse ve siz buna riayet etmediğiniz için ateş açılmışsa tabii ki bir kazadan söz edilebilir. Ama orada olay böyle cereyan etmedi. Biz hiç beklemediğimiz bir anda aniden kurşunlanmaya başladık. Bu durumda ister istemez akla başka varsayımlar da geliyor. Benim izlenimim o ki, amaçları bizi vurmaktı.'' Amerikalıları hadisenin vahametini örtmeye çalışmakla suçlayan Sgrena, ''Capillari'nin arkadaşlarının ifadeleri de benim söylediklerimle aynı doğrultuda. Ortada bir garabet olduğu açık. Hadiseyi makus talih gibi göstermek birilerinin işine geliyor. Ama neticede hayatını kaybetmiş bir insan var. Dolayısıyla gerçek açıkça ortaya konulmalıdır'' dedi. 
     
</TEXT>
</DOC>
