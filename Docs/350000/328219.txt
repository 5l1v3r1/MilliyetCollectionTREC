<DOC>
<DOCNO> 328219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo23.html </URL>
<DATE> 2005/03/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Maçtan sonra yöneticilerle yemek yiyen hakemler PFDK'ya sevkedildi 
</HEADLINE>
<TEXT>

     Futbol Federasyonu Hukuk Kurulu, İkinci Lig A Kategorisi'nde hafta sonunda yapılan Kayseri Erciyesspor-Elazığspor maçının hakemi Yılnur Önen ve yardımcıları Serkan Akarca ile A. Yusuf Öz'ü, Profesyonel Futbol Disiplin Kurulu'na PFDK sevk etti. 
     Federasyondan yapılan yazılı açıklamada, pazar günü oynanan maç sonrasında, maçı yöneten hakem Yılnur Önen ve yardımcıları Serkan Akarca ile A. Yusuf Öz'ün dönüş yolunda bir konaklama tesisinde Elazığspor yöneticileri ile birlikte yemek yediği ile ilgili haberlerin dün basına yansıdığı vurgulanarak, şu görüşlere yer verildi 
     ''Haberlerin basında yer almasından önce konu ile ilgili bilgi alan federasyonumuz hukuk kurulu, etraflı bir soruşturma başlatmış ve her 3 hakemimizden de savunmalarını istemiştir. 
     Hakemlerimizin savunmalarını inceleyen hukuk kurulumuz, maçın hakemi Yılnur Önen ve yardımcıları Serkan Akarca ile A. Yusuf Öz'ün, merkez hakem komitemiz tarafından Temmuz 2004 yılında yayınlanan 2004-2005 1. ve 2. Sezon Talimatnamesi'nin 20. maddesini ihlal ettiği sonucuna varmıştır. 
     Bu çerçevede, her 3 hakemimiz de Profesyonel Futbol Disiplin Kurulu'na bugün itibarıyla sevk edilmiştir.'' 
     
</TEXT>
</DOC>
