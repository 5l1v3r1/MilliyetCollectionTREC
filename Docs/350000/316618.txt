<DOC>
<DOCNO> 316618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/magazin/axmag01.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rimi Rimi Ley' çalıntı çıkabilir 
</HEADLINE>
<TEXT>


Eurovision'da Türkiye adına yarışacak şarkının, anonim türkü 'Karanfilim Sarkarım'dan çalıntı olduğu iddia edildi 

İlknur Gülmez 

Ukrayna'nın başkenti Kiev'de, mayısta yapılacak Eurovision Şarkı Yarışması'nda Türkiye adına yarışacak 'Rimi Rimi Ley'in, anonim türkü 'Karanfilim Sarkarım'dan çalıntı olduğu iddia edildi. Besteci ve eğitimci Aysel Sağlam, Gülseren'in yorumuyla besteci Erdinç Tunç'a birincilik getiren şarkı için şunları söyledi 

'Evet benziyor ama...' 
"Şarkı, yıllardır Türk Halk Müziği sanatçılarının okuduğu 'Karanfilim Sarkarım'ın aynısı. Bu türkünün altyapısını düzenleyerek pop şarkısı haline getirmişler. Altyapılarında Türk Halk Müziği olmadığı için jüri hata yaptı. TRT'yi göreve çağırıyorum." 
'Rimi Rimi Ley'in bestecisi Tunç ise, 2 eser arasında benzerlik olduğunu kabul etti, ancak çalıntı suçlamasını reddetti. Habertürk'te konuşan Tunç, "Birçok türküde leylim ley sözleri var. Türkü formatında bir şarkı yaptığınız zaman bütün türküler birbirine benzer" dedi. 

'Hiç duymadım' 
1999'da da Eurovision'a katıldığı 'Dön Artık' adlı bestesi nedeniyle benzer iddiayla karşı karşıya geldiğini hatırlatan Tunç, sözlerini şöyle sürdürdü "Bilirkişiler ve mahkeme, şarkının andırdığı fakat aynı olmadığı ortaya koydu. Yıl 2005, aynı durum söz konusu. Evet halk kulağıyla andırıyor ancak çalıntı iddasına katılmıyorum. Bu türküyü hiç duymadım. Jüri ve TRT kurulu nasıl gözden kaçırdı " 
İki şarkının çok benzediğini vurgulayan Fatih Erkoç da, "Çok benzerlik var ama çalıntıdır diye iddialı konuşamam. Eğer çalıntı olduğu ortaya çıkarsa şarkıyı Eurovision'a göndermekten vazgeçmek lazım" diye konuştu. 

BİR DİĞER İDDİA 

"Bahisçiler baskı yaptı" 
Radyo Televizyon Gazetecileri Derneği Başkanı Kenan Macit ise, jürinin baskı altında oy verip "Rimi Rimi Ley"i seçtiğini iddia etti. Şarkının 1. seçildiği yarışmada jüri üyesi olan Macit, şunları söyledi "Eserleri canlı dinledikten sonra bize değerlendirme için 20 dakika verildi. Bu sırada OGAE Eurovision Avrupa Fun Club üyeleri Ali Turgut ve arkadaşı sürekli kulis yaptı. Turgut bana, 'Sertab Erener'de bire bilmem kaç kazandım. Bahis oynayıp para kazanıyorum' dedi. Resmen yarışmayı kendi çıkarı için kullandı. Jüri başkanının verdiği oyla birlikte 'Rimi Rimi Ley' 13 oy aldı. Jüri başkanına bir oylama daha yapalım, oyunuzu vermeyin dedim. Ama olmadı. Jüri üyeleri Melih Kibar ve Garo Mayfan, 'İçimize sinmedi ama oy verdik' dedi. Madem öyle oy vermeselerdi." 


</TEXT>
</DOC>
