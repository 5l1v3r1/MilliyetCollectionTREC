<DOC>
<DOCNO> 325086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo13.html </URL>
<DATE> 2005/03/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Alman gazetelerinden Yıldıray'a övgü... 
</HEADLINE>
<TEXT>

     Alman gazeteleri, Birinci Lig Bundesliga takımlarından Hertha BSC Berlin'de oynayan milli futbolcu Yıldıray Baştürk'e övgüler yağdırdı. 
     Berlin'de yayınlanan B.Z Gazetesi, ''Baştürk yine oynuyor-Bu Türk olmadan 8 oyunda hiçbir maç kazanılamadı'' başlığıyla verdiği haberde, ceza alanı içinde topa eliyle müdahele ettiği için kırmızı kart görerek 2 maç sahalardan uzak kalan Yıldıray'ın bugün Armenia Bielefeld'e karşı yeniden oynayacağı hatırlatıldı. 
     Yıldıray'ın sakatlığı nedeniyle oynayamadığı diğer 6 maçta da Hertha BSC Berlin'in başarılı olamadığına dikkat çekilen haberde, takımın teknik direktörü Falko Götz'ün, ''Yıldıray, takımımız için çok önemli. Her zaman top bekliyor ve rakip kale önünde sürekli tehlike yaratıyor. Yıldıray bizim için gerçekten de büyük bir güç'' diye konuştuğu belirtildi. 
     Berliner Kurier Gazetesi de, Yıldıray olmadan Hertha BSC Berlin takımının hiçbir lig maçını kazanamadığına işaret ederek, Milli Takımlar Teknik Direktörü Ersun Yanal'ın da Yıldıray'ı Dünya Kupası elemelerinde Türkiye'nin Arnavutluk ve Gürcistan'a karşı yapacağı maçlara çağırdığını yazdı. 
     Yıldıray, ''Hakkımda tutulan istatistiklerin iyi olması bana gurur veriyor. Ancak takım arkadaşlarımın ben olmadan da son 2 maçı kazanmalarını isterdim. Çünkü böylece 2 maçta 4 puan hediye etmiş olduk'' dedi. 
     Bild gazetesi ise Yıldıray'ın, ''Ben Hertha'nın zafer güvencesiyim. Son 2 maçta beraberlik elde ettik. Bu çok az. Bu nedenle Arminia Bielefeld karşılaşması bizim için çok önemli. İlk 5'e girmemiz gerekiyor ve bunu başaracağımıza inanıyorum'' diye konuştuğunu yazdı. 
     Menajer Dieter Höness de, gazeteye yaptığı açıklamada, ''Ben, Yıldıray hakkındaki bu istatistikleri bilmiyordum, ancak eksikliğini hissettiğimizi söyleyebilirim. Yıldırım, bizim için çok önemli bir oyuncu. Yıldıray olsaydı Leverkusen'deki maçı kazanabilirdik'' dedi. 

     
</TEXT>
</DOC>
