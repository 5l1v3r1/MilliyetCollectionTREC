<DOC>
<DOCNO> 320174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/ekonomi/aeko.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF temsilcisinden BDDK'ye 'muhtıra' 
</HEADLINE>
<TEXT>


BDDK'nin Mevduat Güvence Sandığı istediğini öğrenen IMF Temsilcisi, görüşme masasını terk ederek, "Üç gün içinde eski sisteme dönülsün" diye çıkışmış 

Ahmet Erhan Çelik - Ankara 

Bankacılık Düzenleme ve Denetleme Kurumu'nun BDDK "bankalara el koyma dönemi kapanacak" dediği kanuni düzenlemeden IMF'nin sert tepkisi nedeniyle vazgeçildiği ortaya çıktı. 
BDDK, tasarruf mevduatı sigortasının Güvence Sandığı ya da benzeri bir isimle Bankalar Birliği altında oluşturulmasını ve batan banka mevduatının belli destek mekanizmalarıyla birlikte bu fondan karşılanmasını önerdi. IMF heyeti bu öneriyi duyar duymaz müzakere masasından kalktı ve heyet başkanı Rıza Moghadam, "Biz bakana Ali Babacan gidiyoruz. Bankacılık yasası üç gün içinde eski haline dönecek" tehdidinde bulundu. 

500 milyon dolarlık prim 
IMF heyeti, BDDK'yı Babacan'a da şikayet etti. IMF'nin karşı çıkma gerekçesi öğrenilemezken, Babacan'ın görüşünü BDDK'ya iletme görevi Hazine Müsteşarı İbrahim Çanakçı'ya düştü. Çanakçı, "Bakan Bey, IMF'nin dediğini yapın mesajını iletti" deyince, BDDK de ısrarından vazgeçmek zorunda kaldı. 
Milliyet'in edindiği bilgilere göre, BDDK ile IMF arasındaki "tarihi restleşme" Ekim 2004'teki müzakereler sırasında yaşandı. BDDK, hükümete ilettiği 19 Ağustos 2004 tarihli ilk kanun taslağını temel alarak 2 - 3 alternatif daha üretti. Hükümetten gelen tepkiler de dikkate alınarak hazırlanan metinlerden biri Bankalar Birliği'ne gönderilerek görüş istendi. Bankalar Birliği gizlilik kaydıyla gönderilen metni hukukçularına incelleti, gelen yanıt "mükemmel bir kanun" yönünde oldu. Bunun üzerine BDDK, metni IMF müzakerelerine açtı. 
IMF'yle yapılan dar katılımlı görüşme sırasında BDDK'nin "kurtuluş burada" dediği öneri günışığına çıktı. BDDK'nin Avrupa ve ABD'deki örneklerine benzeterek oluşturmayı istediği yeni sistem bankaların risklilik durumlarına Güvence Sandığı'na prim ödemesini, buradaki kaynağın da zora giren bankaların mevduat ödemesinde kullanılmasını öngörüyordu. 
TMSF'nin özelleştirilmesi anlamına gelen bu modelle ilgili teknik hesaplamalara göre sandıkta, yıllık asgari 500 milyon dolar prim toplanacaktı. 

Şener, BDDK'yi destekledi ama... BDDK'nın Güvence Sandığı modeli, el konulan bankanın doğrudan tasfiye edilmesiyle birlikte formüle edildi. IMF'ye yaşanan çatışmanın ardından BDDK, doğrudan tasfiye yöntemini beş saat boyunca ilişkili bakan konumundaki Başbakan Yardımcısı Abdüllatif Şener'e anlattı ve Şener de bu yöntemi desteklediğini bildirdi. Ancak hükümette imzaları tamamlanan Bankacılık Kanun Tasarısı'nda doğrudan tasfiye modeline yer verilmedi. Buna göre herhangi bir bankaya el konulduğunda söz konusu banka TMSF'ye devredilecek. Bu değişiklikte IMF tarafının ısrarcı olduğu kaydedildi. 


</TEXT>
</DOC>
