<DOC>
<DOCNO> 320067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo32.html </URL>
<DATE> 2005/03/02/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Çalımbay Forvete kesinlikle yabancı oyuncu alacağız... 
</HEADLINE>
<TEXT>

     Beşiktaş Teknik Direktörü Rıza Çalımbay, gelecek sezon hedeflerinin şampiyonluk olduğunu söyledi. 
     Beşiktaş'ın resmi internet sitesinde taraftarların sorularını yanıtlayan Rıza Çalımbay, gelecek yılki hedefleriyle ilgili bir soruya, ''Kesin hedefimiz şampiyonluk. Olmaması için hiçbir neden yok. Sadece sezon öncesi hazırlıklarını takımla birlikte çok iyi geçirmem lazım. Transferler çok önemli, çok titiz davranıyorum'' diye yanıt verdi. 
     Gelecek sezon takıma takviye yapmaları gerektiğini anlatan Çalımbay, ''Benim alacağım yabancı oyuncu yedek oturmamalı. Elimdeki mevcut oyuncudan çok daha iyi olmalı. Yabancı oyuncunun bana maç kazandırması lazım. Forvete kesinlikle yabancı alacağız. Şu anda arayışlarımız sürüyor. İyi transferler yapacağız'' diye konuştu. 
     Çalımbay, gelecek 3 yıl içinde UEFA Kupası'nda final oynama şanslarının ne olduğu sorusuna ''yüzde 90'' diye yanıt verirken, Carew ve Cordoba'nın gelecek sezon takımda kalıp kalmayacakları sorusu karşısında ise, ''Sezon sonunda değerlendireceğiz'' dedi. 
     Avrupa'da çalışmayı düşünüp düşünmediği sorusuna Çalımbay, ''Geçen sene Avrupa'dan çok fazla sayıda transfer teklifi aldım. Hiçbiri istediğim gibi olmadığı için gitmedim'' diye yanıt verdi. 
     Çalımbay, çok kart görmeleriyle ilgili, ''Bu bize zarar veriyor. Bundan sonra çok daha sert tedbirler alacağız. Daha dikkatli olmalarını söyleyeceğiz. Takımın eksik olması bizim için bir dezavantaj'' dedi. 
     Tümer'e Avrupa'dan öneri gelmesi durumunda nasıl hareket edecekleri sorusuna Çalımbay, ''Tümer'e Avrupa'dan çok iyi bir teklif gelirse hem kulübün hem de Tümer'in menfaati için veririz'' yanıtını verdi. 
     
</TEXT>
</DOC>
