<DOC>
<DOCNO> 301752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/guncel/gun04.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne, polislerden daha fazla suçlu 
</HEADLINE>
<TEXT>


Uğur ve Ahmet Kaymaz'ın öldürüldüğü operasyondan sonra 4 polise 'sınır aşımı', anne Makbule Kaymaz'a ise 'örgüt üyeliği' davası açılıyor 

Gökçer Tahincioğlu - Ankara 

Kızıltepe Savcılığı, 12 yaşındaki Uğur ile babası Ahmet Kaymaz'ın yaşamını yitirdiği operasyona ilişkin hazırladığı 2 ayrı fezlekeyi tamamladı. 4 polis hakkında dava açılmasını isteyen savcılık, çatışmanın Ahmet ve Uğur Kaymaz'ın açtıkları ateş nedeniyle çıktığını iddia etti. Savcılık, oğlu ve eşi gözlerinin önünde öldürülen Makbule Kaymaz için de, "örgütün sair efradı olmak" suçundan dava açılmasını istedi. Kızıltepe Savcısı Pınar Haktanır Akkoç, 24 Aralık'ta fezlekeyi Ağır Ceza Mahkemesi bulunan Mardin'e gönderdi. Mardin Başsavcılığı'nın değişiklik yapmadan "olur" vermesi halinde iddianameye dönüşecek olan fezlekede, Kaymaz ailesinin "PKK milisi" olduğuna yönelik iddialar yer aldı. 12 yaşında olan Uğur Kaymaz'ın taşıdığı iddia edilen silahtan 8 kurşun çıktığı belirtildi. Fezlekede, 4 polisin, "meşru müdafaa" yaptığı vurgulandı. Fezlekeye uyulursa, 4 polis "yasal sınırları aşarak kasten adam öldürmeden" yaklaşık 12 yıl hapisle yargılanacak. Makbule Kaymaz hakkında 15 yıla kadar hapis cezası talep ediliyor. Yargılamalar sonunda, Makbule Kaymaz'ın eşi ve oğlunun ölümüne neden olan polislerden daha fazla ceza alması söz konusu olabilecek. 

PKK rozeti çıkmıştı 

AHMET ve oğlu Uğur Kaymaz'ın öldürülmesinin ardından ailenin evinde yapılan aramada, 2 el bombası ve 4 şarjör bulunduğu, bunlara savcılıkça el konulduğu açıklanmıştı. Aramada bir çanta içinde PKK rozetleri ve fotoğraflar ele geçirildiği de bildirilmişti. Söz konusu fotoğraflarda Ahmet ve eşi Makbule Kaymaz'ın PKK kampında çekilmiş görüntülerinin olduğu iddia edilmişti. Makbule Kaymaz ise fotoğrafların "Nevruz"da köylerinde çekildiğini söylemişti. Baba oğulun yanında bulunduğu iddia edilen silahlara da incelenmek üzere el konulmuştu. 


</TEXT>
</DOC>
