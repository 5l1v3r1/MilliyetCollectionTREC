<DOC>
<DOCNO> 337766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko38.html </URL>
<DATE> 2005/04/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Unilever, Türkiye'nin geleceğine inanıyor... 
</HEADLINE>
<TEXT>

     Unilever'in Asya, Afrika, Ortadoğu ve Türkiye Bölgesinden Sorumlu Başkan Yardımcısı Doug Baillie, Türkiye'de uluslararası yatırımcıların bakacağı ana kriterleri çok iyi ve çok pozitif gördüklerini söyledi. 
     İstanbul'da yarın yapılacak olan Yatırım Danışma Konseyi Toplantısı'na katılmak üzere Türkiye'ye gelen Baillie, AA muhabirine yaptığı açıklamada, Türkiye'nin özellikle son üç yıldır makro ekonomik anlamda çok olumlu bir seyir izlediğini, hükümetin bu konuda iyi bir performans sergilediğini ifade etti. 
     Baillie, Unilever'in 50 yılı aşkın süredir Türkiye'de olduğuna işaret ederek, ''Bu süre içinde ekonomide çok farklı gelişmeler, iyi kötü dönemler oldu. Ama bu ülkeye inancımız her zaman sonsuzdur. Bu perspektiften bakarsak daha nice yıllar Türkiye'de olacağımızdan eminim'' diye konuştu. 
     Son dönemlerde uluslararası iş dünyasının Türkiye'de iş yapma isteğinin arttığını dile getiren Baillie, özellikle ülkenin sahip olduğu tüketici potansiyelinin bunu çok cazip hale getirdiğini vurguladı. 
     Doug Baillie, yarın gerçekleştirilecek Yatırım Danışma Konseyi Toplantısı'nda Türkiye'de yabancı yatırım çekme konusunda ne gibi gelişmeler yaşandığının ele alınacağını belirterek, ''Türkiye'de, uluslararası yatırımcıların bakacağı ana kriterleri çok iyi, çok pozitif görüyoruz. Hükümet bu konuda çok başarılı. Reformların uygulanması konusunda da biraz zaman tanınması gerektiğini düşünüyoruz'' dedi. 
     
     ''HER YIL 20 MİLYON AVROLUK YATIRIM BÜTÇESİ'' 
     Doug Baillie, 70 milyonluk nüfusuyla Türkiye'nin çok önemli bir pazar olduğunu vurgulayarak, ''Türkiye AB üyesi olsun ya da olmasın buradaki varlığımız devam edecektir'' dedi. 
     Türkiye'de 2 milyar dolarlık bir pazar büyüklüğünün söz konusu olduğunu belirten Baillie, ''Buraya her yıl 20 milyon avroluk yatırım bütçesi ayırıyoruz. Bu bütçeyi genellikle fabrikalar ile üretim süreçlerinin iyileştirilmesine harcıyoruz'' diye konuştu. 
     Baillie, Türkiye'deki iş hacmi büyüdükçe yeni yatırım yapmalarının doğal bir süreç olduğuna değinerek, şöyle devam etti 
     ''Geçen sene Rize'de açtığımız çay fabrikası, beklediğimizin üzerinde başarı gösteriyor. Yeni bir çay fabrikası daha açabilir miyiz diye düşünüyoruz. Ayrıca Türkiye'de yeni şirket satın almalar, organik büyüme fırsatları önümüze geldiğinde bunu değerlendiririz. Ancak şu anda bu konuta somut bir şey yok. Pazarı çok büyük gördüğümüzden, stratejimize uygun faaliyetlerimiz doğrultusundaki ana iş kollarında yeni bir açılım olabilir.'' 
     
     ''TÜM MARKALARIMIZ PAZAR LİDERİ'' 
     Baillie, Unilever'in Türkiye'de tüm markalarıyla lider olduğunu ifade ederek, margarin pazarında yüzde 42, Knorr ile hazır çorba ve et bulyonda yüzde 50'nin üzerinde, Komili ile zeytinyağında yüzde 40 oranıyla ilk sırada yer aldıklarını, ayrıca demlik ve bardak poşet çayda Lipton ile yine açık arayla lider olduklarını bildirdi. 
     Türkiye'de kişisel ve ev bakımı ile Algida markasıyla dondurmada da pazarda en büyük paya sahip olduklarını anlatan Baillie, Unilever olarak Türkiye'de son 3 yıldır son derece iyi bir performans sergilediklerini söyledi. 
     Baillie, coğrafi konumu itibariyle Türkiye'nin bölgedeki ülkeler açısından çok cazip bir ürün tedarik merkezi ve reformların tam olarak uygulanmaya başlamasıyla ihracat merkezi haline gelebileceğini vurguladı. 
     
     ''HER YIL YÜZDE 20 BÜYÜME'' 
     Baillie, gelişen ve gelişmekte olan ülkelerden daha fazla büyüme beklediklerini kaydederek, ağırlıklı olarak Afrika, Ortadoğu ve Asya'dan oluşan bu pazarların Unilever cirosunun yüzde 35'ini oluşturduğunu, Unilever olarak kendilerini söz konusu bölgelerde daha avantajlı gördüklerini söyledi. 
     Her yıl yüzde 20 büyümeyi öngördüklerini kaydeden Baillie, büyüme hedeflerini tutturmak için daha agresif bir reklam ve pazarlama politikası izleyeceklerini, reklam yatırımlarını da büyüme rakamı kadar artırmayı düşündüklerini ifade etti. 
     Doug Baillie, pazar paylarını artırmayı hedefledikleri Türkiye'de en büyük reklam veren olduklarını kaydetti. 
     Unilever Türkiye Yönetim Kurulu Başkanı İzzet Karaca da, bu yıl 1 milyar dolar ciro ve yüzde 20 büyüme hedeflediklerini, yılın ilk 4 ayında hedeflerinin de üzerinde yüzde 30'a yakın bir büyüme gerçekleştirdiklerini bildirdi. 
     Karaca, İzmir'in Urla ilçesinde arkeolojik kazı sonucu ortaya çıkan dünyanın ilk zeytinyağı fabrikasıyla ilgili çalışmaların devam ettiğini, müze olarak kullanılacak yapıyı sene sonunda açmayı planladıklarını kaydetti. 
     
</TEXT>
</DOC>
