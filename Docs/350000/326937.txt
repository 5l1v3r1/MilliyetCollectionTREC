<DOC>
<DOCNO> 326937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun03.html </URL>
<DATE> 2005/03/25/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
ABD'de kadın imam uygulaması yaygınlaştırılıyor 
</HEADLINE>
<TEXT>

     İslam dünyasından yükselen tepkilere rağmen, Amerika'da bir grup Müslüman kadın, Cuma namazı kılma ve kıldırma uygulamasını yaygınlaştırıyor. 
     İslam'da kadın haklarının geliştirilmesine yönelik faaliyetleri ile tanınan yazar Esra Numani bugün Boston'da da cuma namazı kıldıracaklarını açıkladı. 
     Geçen hafta Emine Wadud tarafından New York'ta bir kilisede kıldırılan cuma namazına 100'e yakın kadın ve erkek katılmış ve karışık oldukları halde cuma namazı kılmışlardı. Medyanın büyük ilgi gösterdiği namaz İslam dünyasının ileri gelen alimlerinden tepki çekmişti. 
     39 yaşındaki Numani, Çarşamba günü de Boston'da bir kadının imamlığında toplu halde namaz kıldıklarını ancak bugün kılacakları cuma namazının çok daha önemli olduğunu söyledi. Numani, Boston'un yanı sıra San Francisco ve Washington gibi önemli şehirler de dahil olmak üzere kadınlar tarafından cuma namazı kıldırılması uygulamasını tüm ABD'ye yayacaklarını kaydetti. 
     New York'taki namazın da organizatörlerinden olan Numani, namazdan sonra çok sayıda tehdit içeren e-posta aldıklarını, zaten daha önce aldıkları tehditler yüzünden de namaz mekanını birkaç kez değiştirmek zorunda kaldıklarını ifade etti. 
     Kendilerine yönelik tepki gösterenlerin kitleler üzerinde hakimiyet ve kontrollerini sürdürmek isteyenler olduğunu ileri süren Numani, ''Bunların yozlaşmış düşüncelerini artık kabul etmiyoruz. Yaptığımızın geçerliliğine ve doğruluğuna güveniyoruz'' şeklinde konuştu. 
     
</TEXT>
</DOC>
