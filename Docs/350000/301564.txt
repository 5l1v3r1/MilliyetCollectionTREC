<DOC>
<DOCNO> 301564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun56.html </URL>
<DATE> 2004/12/28/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
"Türkiye'nin Suriye ile ne yaptığı Türkiye ile Suriye arasındadır" 
</HEADLINE>
<TEXT>

     ABD Dışişleri Bakanlığı Sözcüsü Adam Ereli, Türkiye'nin, Suriye gibi komşularıyla bölgede ikili ilişkiler kurmada özgür olduğunu belirterek, ''Türkiye'nin Suriye ile ne yaptığı, Türkiye ile Suriye arasındadır'' dedi. 
     Günlük basın toplantısında bir gazetecinin, son dönemde Türkiye'nin Suriye ile ilişkilerini geliştirdiğini ve serbest ticaret anlaşması imzaladığını hatırlatması üzerine Ereli, ''Türkiye bölgede istediği ülkeyle ikili ilişkiler kurmada özgürdür. Biz, bu konuda yorum yapacak konumda değiliz'' dedi. 
     Ereli, ABD Dışişleri Bakanı Colin Powell'dan sonra bakanlığın iki numaralı yetkilisi olan ABD Dışişleri Bakan Yardımcısı Richard Armitage'ın, bu hafta sonunda Türkiye'yi ziyaretinde Suriye konusunun gündeme gelip gelmeyeceği yönünde bir soruya ise şu yanıtı verdi 
     ''Eğer Suriye konusu Türkiye'deki görüşmelerde gündeme gelirse, ki mutlaka gündeme gelecek demek istemiyorum, elbette bu konu ziyaretin odağı değil. Ancak konu gündeme gelirse, Suriye ve Irak ile ilgili konulardaki tutumumuzu tekrarlayacağız. Bu konularda daima açık olduk. Suriye'ye de açık davrandık. Türkiye'nin Suriye ile ne yaptığı, Türkiye ile Suriye arasındadır'' dedi. 
     Ereli, Armitage'ın bölgeyi ziyareti sırasında hem ikili hem bölgesel konuların gündeme geleceğini belirterek, Irak'ın komşularına 30 Ocak 2005'teki seçimde Sünniler'in katılımını desteklemeleri telkininde bulunacaklarını, bölge ülkelerinin, Irak'ın refah ve istikrarına katkısını istediklerini kaydetti. 
     Bir gazetecinin, Armitage'ın ziyaretinin Türkiye'nin yanı sıra Ürdün ve Suriye'yi de kapsayıp kapsamayacağı yönündeki sorusuna karşılık Ereli, bu konudaki açıklamanın yarın yapılacağını söylemekle yetindi. 
     Ereli, Suriye'nin, Irak'a yabancı militanların girmesine izin verdiği iddialarıyla ilgili olarak da, bu durumda bir değişiklik olmadığını, Suriye'nin bazı önlemler aldığını, ancak daha yapılması gereken çok şey olduğunu söyledi. Ereli, Irak'ta devrilen Saddam Hüseyin'in Baas Partisi'nin bazı unsurlarının halen Suriye'de barındığını ve Irak içindeki isyancıları desteklediğini belirterek, Suriye'nin harekete geçip bunu durdurması gerektiğini kaydetti. 
     
</TEXT>
</DOC>
