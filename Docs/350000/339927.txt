<DOC>
<DOCNO> 339927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo37.html </URL>
<DATE> 2005/05/05/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Galatasaray maç saatlerinin değiştirilmesine itiraz etti... 
</HEADLINE>
<TEXT>

     Galatasaray Kulübü, yarın Manisa’da başlayacak play-out basketbol maçlarının başlama saatlerinde, televizyon naklen yayını için yapılan değişikliğe itiraz etti. 
     1 Mayıs’ta yapılan eşleşme ve kura çekimiyle belirlenen programın, 
     Basketbol Federasyonu tarafından, maçların SKY Türk Televizyonu’ndan canlı yayınlanacağı için değiştirilmesi üzerine, Galatasaray Kulübü, SKY Türk ile aralarında bir anlaşma olmadığını belirterek duruma itirazda bulundu. 
     Kulüp genel sekreteri Sinan Kalpakçıoğlu, bir dilekçeyle Basketbol Federasyonu’na başvurdu. Kalpakçıoğlu’nun dilekçesi şöyle 
     "1 Mayıs tarihinde çekilen kurada, eşleşen takımlar ve maç saatleri kesinleşmişti. Bugün, tarafımıza, Manisa Anemon Otel’den ulaşan yeni programa göre ise maç saatlerinin televizyon yayını dolayısıyla yeniden belirlendiği bildirilmektedir. 
     Ayrıca, maçlarımızın Sky Türk’ten yayınlanacağı bilgisi verilmektedir. 
     Bu maçların naklen yayını konusunda Sky Türk ile kulübümüz arasında herhangi bir anlaşma bulunmamaktadır. Eğer yayıncı kuruluşla anlaşırsak, her durumda, 6 Mayıs Cuma günü 2. maçı oynama hakkımızdan feragat etmek istemiyoruz. Bu durumda ilk maçın saat 13.00’te oynanmasını kabul edebileceğimizi bilgilerinize arz ederiz." 
     
</TEXT>
</DOC>
