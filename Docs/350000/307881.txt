<DOC>
<DOCNO> 307881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur20.html </URL>
<DATE> 2005/01/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Elektrik direğinde "satılık böbrek" ilanı... 
</HEADLINE>
<TEXT>

     Bursa'da oturan İlyas Başaran, sevdiği kız için, suç olduğunu bildiği halde bir böbreğini elektrik direklerine astığı ilanla satılığa çıkardı. Başaran, ilanın ardından polis ekiplerince ifadesine başvurulmak üzere gözaltına alındı. 
     Uluyol, Altıparmak ve Fomara caddelerindeki elektrik direklerine ''İhtiyaç dolayısıyla böbreğimi vereceğim. İlgilenenler 24 saat arayabilirler'' yazılı ilan asan İlyas Başaran 29 , davranışının suç olduğunu bildiğini, ancak başka çaresi kalmadığı için bu yola başvurduğunu söyledi. 
     Yaklaşık 6 yıldır aynı evi paylaştıkları üvey ağabeyinin kızı olan B.K'yi çok sevdiğini belirten Başaran, ''B.K, 8 ay önce kendisini dövdüğüm ve bağırdığım için evi terk etti. Onu kurtarmak için herşeyi yapıyorum, ancak sürekli başarısız oluyorum. Bunun için paraya ihtiyacım var. Ben de bir böbreğimi satılığa çıkardım'' dedi. 
     Kentin değişik yerlerindeki elektrik direklerine satılık ilanını yapıştırdığını, ilanın ardından 6 kişinin kendisini aradığını ifade eden Başaran, ''Organımı satmamın suç olduğunu biliyorum, ancak başka bir çarem yok. Sevdiğimi kurtarabilmek için gerekirse tüm organlarımı satarım, gerekirse canımı bile veririm'' diye konuştu. 
     
     GÖZALTINA ALINDI 
     Bu arada, İlyas Başaran, ilanın polis ekiplerince fark edilmesinin ardından ifadesine başvurulmak üzere gözaltına alındı. 
     Emniyet yetkilileri, Cumhuriyet Savcısı'nın talimatı doğrultusunda Başaran'ın Kaçakçılık ve Organize Suçlarla Mücadele Şube Müdürlüğü'ne götürüldüğünü belirterek, bu kişi hakkında ''2238 Sayılı Organ ve Doku Kanunu'na muhalefet'' suçundan işlem yapıldığını bildirdiler. 
     Yetkililer, Başaran'ın, ifadesinin savcılığa ulaştırılmasından sonra serbest bırakılacağını kaydettiler. 
     
</TEXT>
</DOC>
