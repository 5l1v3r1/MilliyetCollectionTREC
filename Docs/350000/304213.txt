<DOC>
<DOCNO> 304213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/magazin/axmag01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışlalı anısına 'aile' defilesi 
</HEADLINE>
<TEXT>


Ahmet Taner Kışlalı anısına düzenlenecek defilede, eşi ve kızı Nilhan mankenlik yapacak 

ANKARA Milliyet 

Uğradığı bombalı saldırıda hayatını kaybeden Prof. Dr. Ahmet Taner Kışlalı'nın anısına düzenlenen defilede eşi Nilüfer ve kızı Nilhan da podyuma çıkacak. 
Devlet Resim ve Heykel Müzesi'nde yarın, halk arasında 'yamalı bohça' olarak bilinen bir 'patchwork' defilesi düzenlenecek. Geliri Veremle Savaş Derneği'ne bağışlanacak defilede Prof. Dr. Ahmet Taner Kışlalı'nın eşi Nilüfer ve kızı Nilhan, Günsu Güngör'ün imzasını taşıyan 'Kayıp Düşler Kenti - Afrodisias' adlı kıyafeti sunacak. Hollanda'da ödül kazanan siyah - beyaz kıyafeti kızıyla giymekten mutluluk duyacağını söyleyen Nilüfer Kışlalı, "Bu defile, hem eşimin anısına düzenleniyor hem de geliri Veremle Savaş Derneği'ne bağışlanacak. Buna katkıda bulunmak benim için onur. Kızımla el ele podyuma çıkacağız" dedi. 


</TEXT>
</DOC>
