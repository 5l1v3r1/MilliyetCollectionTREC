<DOC>
<DOCNO> 335077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun11.html </URL>
<DATE> 2005/04/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Stadyuma topladıkları muhafızları katlettiler, Bağdat'ta bombalı gün 
</HEADLINE>
<TEXT>

     ABD işgali altında 2. yılını yaşayan Irak'ta bugün başkent Bağdat art arda yapılan intihar saldırılarıyla sarsıldı. Direnişçiler, bir stadyumda esir aldıkları 19 ulusal muhafızı öldürdü. 
     Irak'ta direnişçiler, bir stadyumda esir aldıkları 19 Iraklı ulusal muhafızı vurarak öldürdü. 
     Iraklı bir sağlık görevlisi ve görgü tanıkları, olayın, başkent Bağdat'ın yaklaşık 200 kilometre kuzeybatısındaki Haditha'da meydana geldiğini bildirdi. 
     
     BAĞDAT'TA BOMBALI GÜN 

     Başkent Bağdat'ta bugün peş peşe intihar saldırılarıyla sarsıldı. Sabah saatlerinde ABD konvoyuna bomba yüklü bir araçla düzenlenen saldırıda 2 asker ve 2 Iraklı öldü, 4'ü Amerikalı 11 kişinin yaralandı. Ölenlerden birinin çocuk oldğu bildirildi. 
     İlk saldırının ardından Bağdat'ın güneyinde bomba yüklü araçla ikinci bir intihar saldırısı düzenlendi. Saldırının Dura mahallesindeki bir polis karakolu yakınlarında düzenlendiği belirtilirken, ölenlerin sayısına ilişkin kesin rakam verilmedi. 
     Bağdat'ta sabahtan bu yana üçüncü bombalı saldırı ise yerel saatle 11.45'te meydana geldi. 
     Yarmuk Hastanesi yetkilileri, hastanelerine 3 kişinin yaralı olarak getirildiğini söylediler. 
     Bağdat'ta bu sabahtan beri düzenlenen üçüncü saldırıda toplam 2 sivil öldü, 13 kişi yaralandı. 
     
     MUHAFIZ ÜSSÜNE BOMBA YÜKLÜ İKİ ARAÇLA SALDIRI 

     Irak'ın Ramadi kentindeki Ulusal Muhafız Üssü'nün girişinde bomba yüklü iki araç infilak etti. 
     Bölgeden gelen haberlerde, patlamanın ulusal muhafızların üsse girişi sırasında meydana geldiği belirtildi. Patlamanın can kaybına yol açıp açmadığı konusunda henüz haber alınamadı. 
     Başkent Bağdat'ın yaklaşık 100 kilometre batısındaki Ramadi'deki üssün girişinde meydana gelen patlamadan sonra gökyüzünün yoğun dumanla kaplandığı ve silah sesleri duyulmaya başladığı kaydedildi. 
     Irak'ta direnişçiler, son haftalarda ulusal muhafızları hedef alan bir dizi saldırı düzenledi. En son Bağdat'ın kuzeybatısındaki Hadita kasabasında bir futbol stadyumunda, hepsi ulusal muhafız oldukları tahmin edilen 19 kişinin cesedi bulundu. 
     Direnişçilerin, son iki ayda 400'den fazla Irak polisi ve askerini öldürdüğü kaydediliyor. 
     
     ESKİ IRAK ORDUSUNUN 2 SUBAYI TUTUKLANDI 

     Polonya liderliğinde Irak'ın orta kesimlerinde görev yapan çokuluslu gücün, eski Irak ordusunun iki subayını tutukladığı bildirildi. 
     Çokuluslu güçten yapılan açıklamada, askerlerin, Kadisiye vilayetinde dün erken saatlerde düzenlediği terörle mücadele operasyonunda, devrik Irak lideri Saddam Hüseyin'in ordusunda görev yapan 2 istihkam subayını tutukladığı belirtildi. 
     Askerlerin ayrıca, 5 füzesavar fırlatıcısı, 24 ateşleyici, 400 metre fitil ele geçirdiği kaydedildi. 
     
</TEXT>
</DOC>
