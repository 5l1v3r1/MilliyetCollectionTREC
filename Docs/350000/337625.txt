<DOC>
<DOCNO> 337625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo04.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un planı hücum 
</HEADLINE>
<TEXT>


Bordo-Mavililer, Fenerbahçe karşısına, "ya hep ya hiç" parolasıyla çıkacak. Fatih Tekke, Gökdeniz, Yattara ve Mehmet'in ilk 11'de oynaması bekleniyor 

ADNAN SUNGUR DHA 


Trabzonspor'da lider Fenerbahçe ile Şükrü Saracoğlu Stadı'nda oynanacak dev karşılaşma öncesi tüm hesaplar galibiyet üzerine yapılıyor... Bordo - Mavili takım sezonun ilk yarısında sahasında mağlup olduğu rakibinden rövanşı alarak zirve iddiasını sürdürmek istiyor. Sadece 3 puanı düşünen Teknik Direktör Şenol Güneş, kader sınavında ofansif bir kadro sahaya sürecek. 
Tecrübeli teknik adam, 2 maçlık cezası biten Gökdeniz'in formasına kavuşacağı mücadelede takımına hücum futbolu oynatacak. Güneş'in Fatih Tekke, Gökdeniz ve Yattara'nın yanı sıra son haftalardaki hırsıyla dikkatleri çeken Mehmet Yılmaz'a da ilk 11'de forma vermeyi düşündüğü bildirildi. Antrenmanlarda sürekli hücum organizasyonları üzerinde duran Şenol Güneş'in futbolcularıyla yaptığı toplantıda, "Sezonun en önemli maçına çıkacağız. Sizden galibiyet istiyorum" diyerek beyin yıkadığı vurgulandı. 

'Başka çaremiz yok' 

Şenol Güneş, "Şampiyonlar Ligi'ne katılmamız Fenerbahçe'yi yenmemize bağlı. Üç puan için oynayacağız ve kazanacak gücümüz var" diye konuştu 

Trabzonspor Teknik Direktörü Şenol Güneş, Fenerbahçe'ye gözdağı verdi. Tecrübeli hoca, Şampiyonlar Ligi'ne katılma iddialarının sürmesi için Kadıköy'den üç puanla ayrılmaları gerektiğini söyledi. Güneş, "Hedefimiz önce Galatasaray'ı, sonra Fenerbahçe'yi yakalamak. Şampiyonlar Ligi'ne katılmayı istiyoruz. Bunun yolu da bu maçtan geçiyor. Kazanırsak ligde ilk 2 içine girme avantajı elimize geçecek. Maç bittiği zaman gündem bizim lehimize olmalı" dedi. 
Kadıköy'de 6 sezondur galip gelemediklerini hatırlatan Şenol Güneş, "Önceki sonuçlar ölçü değil. Kazanmak için birçok sebebimiz var. İstanbul'a kazanmak için gideceğiz ve kazanacak güçteyiz" ifadesini kullandı. 
Güneş, 1995-96 yılında Fenerbahçe'ye yenilerek şampiyonluğu kaçırdıkları maçla ilgili olarak ise "Biz geçmişte kalan insanlar değiliz. O maçta Rüştü çok iyi oynamıştı. Hafta sonu inşallah böyle oynamaz" yorumunu yaptı. 

Prime Fener zammı 

Bordo - Mavili yöneticiler dev maç öncesi futbolculara prim dopingi yaptı. İdareciler 5 bin YTL olan galibiyet primini 10 bin YTL'ye çıkardı 

Trabzonspor Yönetimi'nden beklenen prim zammı kararı çıktı. Bordo - Mavili Yönetim Kurulu önceki akşam yaptığı toplantıda Fenerbahçe maçının galibiyet primini 2 katına çıkardı. Kulüp Genel Saymanı Yüksel Şimşek daha önce belirledikleri 5'er bin YTL olan galibiyet primini 10'ar bin YTL'ye çıkardıklarını söyledi. 
Daha önceki derbi maçlarında da bu tür uygulamaya gittiklerini ifade eden Şimşek, "Futbolcularımız yeter ki maçtan galibiyetle ayrılsınlar. Kazandıkları takdirde bu konuyu yönetime bıraksınlar. Ekstra prim de verebiliriz. Yeter ki yürekleriyle oynasınlar ve istediğimiz sonucu alsınlar" diye konuştu. 
Bu arada Bordo - Mavili futbolculara Fenerbahçe karşılaşması öncesi prim alacaklarından dolayı yaklaşık 150 bin YTL ödeneceği de açıklandı. Bu kararların futbolcular arasında büyük sevinç yarattığı vurgulandı. 

Fatih Tekke umut dağıttı 

Attığı 24 golle zirve takipçisi Trabzonspor'u sırtlayan kaptan Fatih Tekke, Fenerbahçe'den çekinmediklerini belirterek iddialı açıklamalar yaptı. Milli futbolcu, "Final gibi bir maç olacak. Rakibimiz kendi evinde iyi oynuyor, fakat biz de moralli ve hırslıyız. Kendi futbolumuzu sergilersek rahat kazanırız" ifadesini kullandı. 

'Keşke bize de olsa o tesadüf' 

Trabzonspor Başkanı Atay Aktuğ, Fenerbahçe Başkanı Aziz Yıldırım'ın yaptığı, "Galatasaray'ın UEFA Kupası şampiyonluğu tesadüftü" açıklamasına farklı bir yorum getirdi. Aktuğ, "Galatasaray'ın UEFA Kupası şampiyonluğu sizce tesadüf müydü " şeklindeki soruya, "Keşke biz de öyle tesadüfler yaşasak" yanıtını verdi. 

Kapılar kapandı 

Trabzon dış dünyaya kapılarını kapattı. Şenol Güneş'in göreve geldikten sonra ilk kez 4 gün önceden antrenmanları medyaya kapatması dikkat çekti. Lee Young'un katılmadığı dünkü idmanda hafif sakatlıkları bulunan Fatih, Adem ve İbrahim Ege'nin dinlendirme amaçlı olarak kondisyon salonunda çalıştıkları bildirildi. 


</TEXT>
</DOC>
