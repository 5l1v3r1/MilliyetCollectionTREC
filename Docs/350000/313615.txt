<DOC>
<DOCNO> 313615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas21.html </URL>
<DATE> 2005/02/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mercedes'ten geri adım, artık 'deri' kullanılmayacak 
</HEADLINE>
<TEXT>

     Mercedes Benz, hayvan hakları gruplarının baskıları sonucu, yeni model araçlarında bundan böyle ''deri'' malzeme kullanmayacağını açıkladı. 
     Almanya'daki hayvan koruma dernek ve gruplarının, lüks araçlarda kullanılacak deri için binlerce büyükbaş hayvanın öldürüldüğü yolundaki protestoların ardından, Mercedes marka araçların üreticisi DaimlerChrysler firmasından yapılan açıklamada, yeni model araçlarda deri malzeme kullanılmayacağı belirtildi. 
     Dev şirketin sözcüsü Ursula Mertzig-Stein, araçlarda bundan böyle kumaş ya da sentetik deri malzeme kullanılacağını belirtti. 
     Protestolarda ön sıralarda yer alan uluslararası hayvan koruma örgütü PETA'nın Stuttgart'taki merkezi, karardan duyulan memnuniyeti dile getirdi. 
     PETA araştırmacısı Edmund Haferbeck, ''Bir araç için 4 ila 15 büyükbaş hayvanın derisinin gerektiği ve bunun için binlerce hayvanın telef edildiği düşünülünce, bu bizim için büyük bir zafer'' diye konuştu. 
     
</TEXT>
</DOC>
