<DOC>
<DOCNO> 312289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun12.html </URL>
<DATE> 2005/02/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Rice İran'a saldırı gündemde değil 
</HEADLINE>
<TEXT>

     ABD Dışişleri Bakanı Condoleezza Rice, İran'a yönelik bir saldırı olasılığının şu anda gündemlerinde olmadığını açıkladı. 
     Rice, İngiltere Dışişleri Bakanı Jack Straw ile görüşmesinin ardından yaptığı açıklamada, birçok diplomatik araca sahip olduklarını ve bunları sonuna kadar kullanma niyeti taşıdıklarını kaydetti. 
     ABD Dışişleri Bakanı, askeri bir saldırı olasılığının bulunup bulunmadığı şeklindeki bir soruya, bunun şu anda gündemlerinde olmadığı cevabını verdi. 
     
     İRAN NE YAPMASI GEREKTİĞİNİ BİLİYOR 

     ABD Dışişleri Bakanı Condoleezza Rice, İran'ın nükleer faaliyetleriyle ilgili ne yapması gerektiğini bildiğini belirterek, ülkesinin, AB'nin İran'la nükleer faaliyetleriyle ilgili olarak yürüttüğü görüşmelere dahil olmayacağını söyledi. 
     Rice, Londra'ya gitmek üzere bindiği uçakta gazetecilere, ''İranlılar ne yapmaları gerektiğini biliyor. İranlıları ne yapmaları gerektiğini bilmekten alıkoyan herhangi birisinin görüşmelerde yer almaması değil'' dedi. 
     Rice, ''İran'ın, yükümlülüklerini yerine getirmesi, denetime izin vermesi ve sivil nükleer enerji örtüsü altında faaliyetlerini gizlemeye çalışmaktan vazgeçmesi gerektiğini'' ifade etti. 
     İran'daki rejimin insan hakları konusunda ve kendi halkına karşı tavrının ''nefret uyandırıcı'' olduğunu kaydeden Rice, ''Hiç kimsenin, rejimi idare eden seçilmemiş mollaların, İran halkı ya da bölge için iyi bir şey olduğunu düşüneceğini sanmıyorum'' dedi. 
     Rice, 8 gün sürecek Avrupa ve Ortadoğu gezisi çerçevesinde, İngiltere, Almanya, Polonya, Türkiye, İsrail, Filistin, İtalya, Fransa, Belçika ve Lüksemburg'u ziyaret edecek. 
     
</TEXT>
</DOC>
