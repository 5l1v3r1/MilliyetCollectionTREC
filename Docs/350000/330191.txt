<DOC>
<DOCNO> 330191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas06.html </URL>
<DATE> 2005/04/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Marmara ve Karadenizliler'in kalbi daha çok tekliyor 
</HEADLINE>
<TEXT>

     Türkiye'de kalp hastalığı ve bundan kaynaklanan ölüm riskinin Marmara ve Karadeniz bölgelerinde daha fazla olduğu bildirildi. 
     Türk Kalp Vakfı Kardiyologu Prof. Dr. Muharrem Coşkun, AA muhabirine yaptığı açıklamada, Türkiye'de sigara kullanımı ve hatalı beslenmenin yaygın, spor yapma alışkanlığının ise fazla olmamasının kalp rahatsızlıkları için verimli bir ortam oluşturduğunu söyledi. 
     Kalp hastalıklarına bağlı ölüm vakalarının sayısının giderek yükseldiğine işaret eden Coşkun, Türkiye'de ölüm nedenleri arasında kalp hastalıklarının ilk sırada yer aldığını kaydetti. 
     Prof. Dr. Coşkun, Türkiye'de kalp hastalığının Marmara ve Karadeniz bölgelerinde daha fazla olduğu belirterek, şöyle devam etti 
     ''Türkiye'de kalp-damar hastalıklarının dağılımı bölgelere göre incelendiğinde, yeme alışkanlığının ne derece önemli olduğu net bir şekilde anlaşılıyor. Akdeniz Bölgesi'nde sebze ve zeytinyağı alışkanlığının yaygın olması, riski düşürüyor. Karadeniz Bölgesi'nde ise hem stres faktörü fazla hem de yemeklerde çok fazla hayvansal yağ tüketilmesi kalp krizini tetikliyor.'' Karadeniz Bölgesi'ndeki insanların karakter özellikleri itibariyle sinirli olduğunu ifade eden Coşkun, bunun da kalp hastalıklarının görülme olasılığını yükselten nedenler arasında olduğunu anlattı. 
     
     TÜRKİYE'DE KALP VE DAMAR HASTALIKLARININ DAĞILIMI 
     Coşkun, Türkiye genelinde koroner kalp hastalığının görülme sıklığının erkeklerde yüzde 4.1, kadınlarda yüzde 3.5, hipertansif kalp hastalığının erkeklerde yüzde 1.5, kadınlarda yüzde 2.8, romatizmal kalp hastalığının da erkeklerde yüzde 0.4, kadınlarda yüzde 0.7 olduğunu kaydetti. 
     Kırklı yaşlardan sonra kalp hastalığı sıklığının hızla yükseldiğine işaret eden Coşkun, kırk yaşından önce koroner kalp hastalığı görülme sıklığının yüzde 2 ve altında seyrettiğini, ancak 40-49 yaşlarında erkeklerde yüzde 3'e, 50-59 yaşlarında erkeklerde ve kadınlarda yüzde 8'e, 60'lı yaşlarda ise erkek ve kadınlarda yüzde 12'ye yükseldiğini bildirdi. 
     Prof. Dr. Coşkun, günümüzde küçük yaş gruplarında da kalp rahatsızlıklarının ortaya çıktığını dile getirerek, ''Kalp ve damar hastalıklarının, gençlerde görülme oranında artış vardır. Bunun başlıca nedeni de obezite ve yanlış beslenmedir'' dedi. 
     
     KALP HASTALARINA UYARILAR 
     Kalp hastalarına diyete dikkat etmeleri, özellikle tansiyon ve kolesterol oluşumunu etkileyen tuz, yağ ve şekerden uzak durmalarını öneren Coşkun, kalp hastalarına bitki stollerine, sebze ve meyveye ağırlık vererek, doymuş yağlardan kaçınmaları tavsiyesinde bulundu. 
     Coşkun, sigara alışkanlığı olan kalp hastalarına, bu alışkanlıktan acilen vazgeçmeleri çağrısında bulunurken, ilaçların zamanında alınmasının önemine değindi. 
     Kalp hastaları için tansiyonun kontrol altında tutulmasının da büyük önem taşıdığını dile getiren Coşkun, yürüyüş gibi fiziksel aktivitelerde bulunulmasının da önemli olduğunu vurguladı. 
     Prof. Dr. Coşkun, Türkiye'de bir hayli yüksek olan şişmanlığa, vakit kaybetmeden çare bulunarak, sağlığı tehdit eden bu tehlikenin ortadan kaldırması gerektiğini sözlerine ekledi. 
     
</TEXT>
</DOC>
