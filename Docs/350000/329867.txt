<DOC>
<DOCNO> 329867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sondun17.html </URL>
<DATE> 2005/04/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Papa'nın ölümü İtalya'da manşetlerde... 
</HEADLINE>
<TEXT>

     İtalya'daki yayımlanan bütün gazeteler, bugünkü manşetlerini Papa İkinci Jean Paul'ün ölümüne ayırdı. Gazeteler, ilk sayfalarını, Papa'nın çeşitli fotoğraflarıyla süsledi. 
     Il Corriere della Sera gazetesi, ''Dünyayı değiştiren Papa'' manşetinin spotunda, Vatikan yetkililerinden alınan bilgiler doğrultusunda, dün hayata gözlerini yuman Papa'nın son nefesini vermeden önce ''Amin'' demeyi başardığını yazdı. 
     La Repubblica gazetesi, Polonyalı Papa'nın vaftiz isminden hareketle, ''Elveda Wojtyla'' diye manşet attı. Spotta ise ''Dünya Papa'nın ölümüne ağlıyor. Amin diyerek hayata gözlerini yumdu'' ifadelerine yer verildi. 
     La Stampa gazetesi, ''Dünya Papa'nın ölümüne ağlıyor'' manşetinin altında, İtalya'da üç gün yas ilan edildiğini belirtti ve ABD Başkanı George W. Bush'un Papa için ''O bir özgürlük şampiyonuydu'' şeklindeki sözlerine yer verdi. 
     Il Messaggero gazetesi, ''O herkesin Papa'sıydı'' manşetiyle çıktı. Gazete, Papa'nın ölümü esnasında Vatikan'daki Aziz Petrus Meydanı'nda 100 bin kişinin toplandığını savundu. 
     Il Giornale gazetesinde ise İncil'de de geçen ve bütün Hıristiyanların bildiği ''Göklerdeki Babamız'' duasından esinlenerek belirlenmiş bir manşet dikkati çekti ''Ey göklerdeki Papa'mız.'' 
     
</TEXT>
</DOC>
