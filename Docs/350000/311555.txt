<DOC>
<DOCNO> 311555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/siyaset/siy04.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Açe'ye asker gündemde 
</HEADLINE>
<TEXT>


ABDULLAH KARAKUŞ Ankara 


Başbakan Recep Tayyip Erdoğan, Güney Asya'daki tsunami felaketinden en fazla zarar gören bölgelerin başında yer alan Endonezya'nın kuzeyindeki Banda Açe'ye asker gönderilmesinin planlandığını söyledi. Erdoğan, hafta sonu gerçekleştirilen AKP Merkez Karar ve Yürütme Kurulu toplantısının basına kapalı bölümünde, 5 Şubat'ta bölgeye yapacağı gezinin ayrıntılarını anlattı. 
Tsunami faciasının ardından sayısı 40 bini bulan ABD askerinin bölgeye konuşlandığını ve yardımları organize ettiğini belirten Erdoğan, "Türk askeri de orada olmalı. Bu konuda Genelkurmay Başkanı Orgeneral Hilmi Özkök'le görüşeceğim, gerekli değerlendirmeleri yapacağız, ona göre karar vereceğiz" dedi. Müslümanların yoğun olduğu bölgede depremin ardından misyonerlik faaliyetinin arttığına da işaret eden Erdoğan, Türk askerinin bölgede olmasının Müslüman halk tarafından sevinçle karşılanacağını vurguladı. Banda Açe ile tarihi ilişkilere dikkat çeken Erdoğan, Osmanlı İmparatorluğu'nun bölgeye gönderdiği yardım filosunun unutulmadığını ve Türklere vefa duygusunun yoğun olduğunu ifade etti. 
Osmanlı İmparatorluğu, Banda Açe halkının talebi üzerine, sömürge Avrupa ülkelerine karşı bölgenin yardımına koşmuştu. Kanuni Sultan Süleyman 1547'de Banda Açe'ye 17 filodan oluşan yardım göndermiş, ardından 2. Selim döneminde de bölgeye yardım ulaştırılmıştı. 



</TEXT>
</DOC>
