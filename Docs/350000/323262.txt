<DOC>
<DOCNO> 323262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur27.html </URL>
<DATE> 2005/03/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bileziklerini çalan eşini polise ihbar etti... 
</HEADLINE>
<TEXT>

     Bursa'nın Gürsu İlçesi'nde evine giren hırsızlar tarafından eşine ait bileziklerin çalındığı iddiasıyla polise başvuran kişi, olaydan bir gün sonra eşine çamaşır makinesi alınca, bilezikleri kendisinin çaldığı ortaya çıktı. 
     Alınan bilgiye göre, Kurtuluş Mahallesi'nde oturan Cemal İ, 4 gün önce polis merkezine giderek, evde olmadıkları bir sırada, eşi Fatma İ.'ye 27 ait 3 adet ''Adana burması'' bileziğin çalındığını bildirdi. 
     Olayla ilgili soruşturma sürdürülürken polise başvuran Fatma İ, bileziklerinin eşi tarafından çalındığını öne sürdü. 
     Bilezikleri çalındıktan bir gün sonra eşinin eve bir çamaşır makinesi getirdiğini belirten Fatma İ'nin, ''Kendisine parayı nereden bulduğunu sordum. Kardeşinin patronundan borç aldığını söyledi. Olayı araştırdığımda, kimseden para almadığını belirledim. Eşime ısrar edince, bileziklerimi kendisinin çaldığını ve olaya hırsızlık süsü verdiğini itiraf etti'' dediği öğrenildi. 
     Genç kadının şikayeti üzerine gözaltına alınan ve hakkındaki suçlamaları kabul ettiği öğrenilen Cemal İ'nin sorgusunun devam ettiği bildirildi. 
     
</TEXT>
</DOC>
