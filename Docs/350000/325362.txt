<DOC>
<DOCNO> 325362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur37.html </URL>
<DATE> 2005/03/20/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
AB - Türkiye temel eğitim destek programı... 
</HEADLINE>
<TEXT>

     Milli Eğitim Bakanı Hüseyin Çelik, okul öncesinden yüksek öğrenime kadar eğitimi bir bütün olarak gördüklerini söyledi. 
     Bakan Çelik, Adana'da gerçekleştirilen ''AB-Türkiye Temel Eğitimi Destek Programı'' toplantısının açılışında yaptığı konuşmada, gelecek yıl eğitimde yeni bir müfredat uygulayacaklarını belirtti. 
     Okul öncesinden yüksek öğrenime kadar eğitimi bir bütün olarak gördüklerini ifade eden Çelik, ''Bunlar birbirine bağlı konulardır ve senkronize olarak düşünülmediği sürece eğitimde kaliteyi yakalamak mümkün değildir'' dedi. 
     Çelik, bir süre önce başlattıkları ''Eğitime Yüzde Yüz Destek'' programının ülke genelinde bir seferberliğe dönüştüğünü kaydederek, şunları söyledi 
     ''Bu kervan yürüyor ve biz bunlara yetişemiyoruz. Açığımız çok büyük, başkası yürürken bizim koşmamız gerekiyor. Çağdaşlık lafla olmaz. Ankara'daki işlerimizi boşlamadan, ailemizden feragat ederek Türkiye'yi dolaşıyoruz. 81 ili tarayıp eğitimin röntgenini çekeceğiz.'' Çelik, okullarda bilgisayar laboratuarı kuracak hayırseverlerden yüzde 18 oranındaki KDV'yi almayacaklarını ifade ederek, ''Gelecek yıl uygulayacağımız müfredat, teknoloji gerektiriyor. Bunun için okullarımız bilgisayarlara kavuşmalı'' diye konuştu. 
     Konuşmasında, genç nüfusun eğitiminin önemine dikkati çeken Çelik, ''Genç nüfus eğitimliyse avantaj, yoksa dezavantaj olur. Meslek erbabı yetiştirmeliyiz'' dedi. 
     Çelik, ilköğretim yatırımları için Adana'ya 20 trilyon liralık kaynağın yetersiz olduğunu ifade ederek, kente önümüzdeki yıl bin kişilik yeni bir yurt yaptıracaklarını kaydetti. 
     Adana Valisi Cahit Kıraç da eğitime destek kampanyasına kentte 20'ye yakın hayırseverin katkıda bulunduğunu ifade ederek, hayırseverlerin yaptığı katkı tutarının ise 38.5 trilyon lira civarında olduğunu belirtti. 
     Milli Eğitim Bakanlığı Projeler Koordinasyon Daire Başkanı Erdoğan Serdengeçti de Adana'da da Dünya Bankası ile AB'nin hibe fonlarından sağlanan kaynaklarla projeler yürüttüklerini belirterek, Adana'ya bu yıl içinde yapılacak yatırım tutarının 4 milyon doları bulacağını ifade etti. 
     Konuşmaların ardından, Bakan Çelik, eğitime katkıda bulunan 2 hayırsevere teşekkür plaketi verdi. Ayrıca, okul yaptırma sözü veren 5, arsa bağışında bulunan bir hayırsever ile protokol imzaladı. 
     Seyhan Oteli'ndeki toplantıya, Adana Büyükşehir Belediye Başkanı Aytaç Durak, Çukurova Üniversitesi Rektörü Prof. Dr. Alper Akınoğlu, AK Parti Adana milletvekilleri ile çok sayıda davetli katıldı. 
     
</TEXT>
</DOC>
