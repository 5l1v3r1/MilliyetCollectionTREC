<DOC>
<DOCNO> 318641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur29.html </URL>
<DATE> 2005/02/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yağışlı hava geliyor... 
</HEADLINE>
<TEXT>

     Türkiye, yarın Orta Akdeniz üzerinden gelen yağışlı havanın etkisine girecek. Devlet Meteoroloji İşleri Genel Müdürlüğü'nce yapılan Meteorolojik Değerlendirme'ye göre, yarın sabah saatlerinde Marmara'nın batısı ve kıyı Ege'de başlayacak yağışlar Marmara, Ege, Batı Akdeniz ile akşam saatlerinde İç Anadolu'nun kuzeybatısı ve Batı Karadeniz'in İç kesimlerinde görülecek. 
     Pazar günü Marmara, Ege, Akdeniz, İç Anadolu'nun güney ve batısı, Batı Karadeniz, Güneydoğu Anadolu ile Doğu Anadolu'nun batısında yağışların yağmur ve sağanak şeklinde süreceği tahmin ediliyor. 
     Hafta sonunda yurdun güney, iç ve batı bölgelerinde sağanak ve gök gürültülü sağanak şeklinde görülecek yağışların özellikle Marmara, Ege ve Batı Akdeniz'de etkili olması bekleniyor. 
     Rüzgar Cumartesi gecesi ve Pazar günü yurdun batı kesimlerinde güney-güneybatı yönlerden lodos fırtına Marmara'da ve Kuzey Ege'de saatte 80-90 km, İç kesimlerde ise 50-60 km. hızla şeklinde esecek. 
     Hafta sonu mevsim normallerinin üzerinde seyredecek hava sıcaklığı hafta başında batı bölgelerden başlayarak azalacak. 
     Pazartesi günü yurt genelinde sürecek yağışların hava sıcaklığında beklenen azalma ile birlikte Batı Karadeniz'in iç kesimleri ile Bilecik, Eskişehir, Afyon ve Kütahya çevrelerinde karla karışık yağmur ve kar şeklinde görüleceği tahmin ediliyor. 
     Değerlendirmede, hafta sonu yurdun batı bölgelerinde görülecek etkili sağanak yağışlar ile lodos fırtınasının oluşturacağı olumsuz şartlara karşı ilgililerin ve vatandaşların tedbirli olmaları da istendi. 
     

     
</TEXT>
</DOC>
