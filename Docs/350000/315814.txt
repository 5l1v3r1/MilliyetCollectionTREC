<DOC>
<DOCNO> 315814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo10.html </URL>
<DATE> 2005/02/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kayserispor Fenerbahçe'den puan alacağız... 
</HEADLINE>
<TEXT>

     Kayserispor Kulübü Basın Sözcüsü Musa Soykarcı, Fenerbahçe karşılaşmasından puan almayı hedeflediklerini söyledi. 
     Musa Soykarcı, Kayserispor'un, 19 Şubat Cumartesi sabahı uçakla İstanbul'a giderek kampa gireceğini ve pazar günü yapılacak maçtan mutlak puan almayı hedeflediklerini belirterek, şunları söyledi 
     ''Fenerbahçe'nin şampiyon olması için ne kadar puana ihtiyacı varsa, Kayserispor'un da ligde kalması için o kadar puana ihtiyacı var. Ara transferde alınan 10 futbolcudan 8'i kadroya girdi. İkinci yarıda yepyeni bir Kayserispor kurduk. Sakatlıkları süren Johnson, Rastilav ve Metin'i tedavi için İstanbul'a gönderdik. Bu futbolcularımızın da maça yetiştirilmesine çalışıyoruz. Fenerbahçe'den puan alacağız.'' Soykarcı, Ankaragücü karşısında 90. dakikada yedikleri golle 3 puanı kaçırmanın üzüntüsünü yaşadıklarını da belirterek, ''Ankaragücü karşısında çok iyi oynadık ama son dakika golüne engel olamadık. Bu hafta Fenerbahçe'den puan alıp taraftarlarımızı sevindireceğiz'' diye konuştu. 
     
</TEXT>
</DOC>
