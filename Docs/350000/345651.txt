<DOC>
<DOCNO> 345651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko25.html </URL>
<DATE> 2005/05/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fransa'da, referandumun borsaya etkisinin sınırlı olması bekleniyor... 
</HEADLINE>
<TEXT>

     Fransa’da AB Anayasası için pazar günü düzenlenecek referandumda "hayır" oylarının fazla çıkmasının borsa üzerindeki olumsuz etkisinin sınırlı ve kısa süreli olacağı tahmin ediliyor. 
     Fransız yatırım uzmanı Jean-François Virolle, konu ile ilgili basına yaptığı değerlendirmede, "Hayır oylarının fazla çıkması borsada çöküş yaratırsa bu sürpriz olur. Zaten aracılar bu ihtimal olsa daha önceden bunu tahmin ederlerdi" dedi. 
     Virolle, "Hayır" oylarının fazla çıkması halinde borsadaki düşüşün birkaç gün süreceğini, ancak bir haftayı kesinlikle geçmeyeceğini savundu. 
     Son kamuoyu araştırmaları, "hayır" oylarını yüzde 54, "evet" oylarının ise yüzde 46 oranında gösteriyor. 
     Bu arada referanduma dört gün kala kararsızların oranının hala yüzde 20 civarında olduğu tahmin ediliyor. 
     
</TEXT>
</DOC>
