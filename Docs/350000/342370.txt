<DOC>
<DOCNO> 342370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/ekonomi/aeko.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'de ibre Ruslar'a döndü 
</HEADLINE>
<TEXT>


Üst düzey bir bürokratın verdiği bilgiye göre Karamehmet'in, Turkcell'de TeliaSonera'dan daha yüksek teklif veren Rus Alfa Telecom ile görüşmelerde mesafe katettiği bildirildi 

EKONOMİ SERVİSİ 

25 Mart tarihinde TeliaSonera Çukurova Grubu'nun elinde bulunan Turkcell hisselerinin yüzde 27'sini 3.1 milyar dolar karşılığında satın almak konusunda anlaşmaya vardıklarını açıklamıştı. Ancak Milliyet'in üst düzey bir bürokrattan elde ettiği bilgiye göre Rus yatırım şirketi Alfa Group, telekom şirketi Alfa Telecom aracılığı ile Çukurova Grubu'na daha yüksek bir teklif yaptı ve Çukurova Grubu da bu teklifi değerlendirmeye aldı. Çukurova Grubu Yönetim Kurulu Başkanı Mehmet Emin Karamehmet bu teklife daha sıcak baktığı ancak henüz bir karar vermediği belirtiliyor. 
İsveç-Finlandiya ortak kuruluşu olan TeliaSonera halihazırda Turkcell hisselerinin yüzde 37'sini ellerinde tutuyor. 

'Para masada' 
Yüzde 27'sinin de satın alıması ile birlikte şirketin kontrolü tamamen TeliaSonera'nın eline geçecek. 
Ancak Rus yatırım şirketi Alfa Group, miktarı henüz açıklanmayan daha yüksek bir teklif yaptı. Alfa Group'un üst düzey bir yetkilisi Financial Times gazetesine verdiği demeçte, "Gerçek bir teklif yaptığımızı söyleyebilirim. Para masanın üzerinde duruyor ve bizim teklifimiz TeliaSonera'nın teklifinden daha fazla" diye konuştu. 
Uzmanların değerlendirmelerine göre Rus Alfa'nın daha önceden TeliSonera'ya satılmasına karar verilen yüzde 27'lik Turkcell hissesini alması pek bir işine yaramıyor. Alfa'nın Turkcell'de çoğunluğu ele geçirebilmesi için bu yüzde 27'ye ek olarak Çukurova Grubu'nun elinde dolaylı ve dolaysız bulunan yüzde 13.5'lik Turkcell hissesini de alması gerekiyor. 
Ancak bu durumda Alfa şirketi Turkcell'deki çoğunluk hisselerini ele geçirmiş olacak. Aksi takdirde TeliSonera'nın halihazırda elinde tuttuğu yüzde 37'lik pay Alfa'nın payından daha yüksek olacak. 

Rusya'nın rövanşı mı 
Rus Alfa ile TeliaSonera Rusya'da faaliyet gösteren GSM operatörü MegaFon'da da ortaklar. Ancak her iki şirket de bir süreden bu yana bu ortaklıkta ciddi problemler yaşıyorlar. MegaFon'un yüzde 44'ü Alfa'nın elinde bulunuyor. 
Her iki şirketin yaşadığı gerilimlerin ardından son olarak TeliaSonera elinde bulundurduğu hisselerin bir bölümünü IPOC isimli bir yatırım şirektine devretti. İddialara göre bu şirkete yakın olanlardan birisi de Rus Ekonomi Bakanı. 
Alfa yetkilisi ise FT'ye verdiği demeçte Turkcell'e teklif vererek TeliSonera'nın Rusya'da kendilerine karşı attığı bu adıma bir yanıt vermek gayreti içerisinde olmadıklarını açıkladı. 
TeliaSonera da gazeteye yaptığı açıklamada Çukurova ile görüşmelerin açık olmadığını ve açık olduğu yönündeki yorumları reddettiğini kaydetti. TeliaSonera, İskandinavya'dan çıkabilmek ve abone tabanını genişletebilmek için Türkiye pazarına büyük önem veriyor. 

Alfa Group, Rusya'nın en büyük özel şirketi Alfa Group Konsorsiyumu Rusya'nın en büyük özel finansal endüstriyel holdingi. Petrol, gaz, ticari ve yatırım bankacılığı, sigortacılık, perakende ticaret, telekomünikasyon, teknoloji alanlarında yatırımları bulunuyor. Aynı zamanda diğer endüstriyel ticaret ve özel durum yatırımları konusunda da şirketin faaliyetleri bulunuyor. 1989 yılında Alfa-Eco adıyla kurulan şirket petrol ticareti ile ticari yaşamına başladı. Alfa Bank şu anda Rusya'nın en büyük özel bankası ve grubun en büyük şirketi durumunda. 
Access Industries Renova şirketi ile birlikte grup aynı zamanda Rusya'nın üçüncü büyük petrol şirketi TNK-BP'nin de yüzde 50'sini elinde bulunduruyor. Günlük 1.44 milyon varil petrol üreten bi şirketin yıllık toplam üretimi ise 73 milyon ton. 
Şirkete bağlı olan Alfa Telecom'un GSM alanında önemli yatırımları bulunuyor. Özellikle New York borsasında da listelenen VimpelCom, MegaFon ve Ukrayna'da lider durumdaki Kyvistar şirketin önemli GSM yatırımları arasında. 
Buna ek olarak grubun Alfa Telecom üzerinden sabit hat ve internet servis sağlayıcısı Golden Telecom bu şirkette Nasdaq'ta listelenmiş durumda yatırımları da bulunuyor. 


</TEXT>
</DOC>
