<DOC>
<DOCNO> 333307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko13.html </URL>
<DATE> 2005/04/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
''Dioksin'' endişesi, organik yumurtaya ilgiyi arttırdı... 
</HEADLINE>
<TEXT>

     Lokal düzeyde bazı köy yumurtalarında 'tehlikeli kimyasallar arasında gösterilen dioksin ve HCB'ye rastlandığı yolundaki haberler, organik şartlarda üretilen yumurtaya ilgiyi artırdı. 
     Edinilen bilgiye göre, son günlerde tartışma konusu olan açıklamalar sonrasında, Ondokuzmayıs Üniversitesi OMÜ Ziraat Fakültesi Araştırma Uygulama Çiftliği Hayvancılık İşletmesi tarafından üretilen yumurta satışlarında önemli artış gözleniyor. 
     OMÜ Ziraat Fakültesi Dekanı Prof. Dr. Yunus Pınar, fakültenin Araştırma Uygulama Çiftliği Hayvancılık İşletmesi'nde üretilen yumurta satışlarındaki artışın, son günlerdeki dioksin tartışmasından kaynaklanıdığını ifade ederken, yumurtaları tamamen organik şartlarda ürettiklerini söyledi. 
     İnsanların bu tür söylemlere duyarlı olduğunu anlatan Pınar, özellikle kirliliğin yoğun olduğu sanayi bölgesi yakınlarındaki çiftliklerde üretilen yumurtalarda dioksin bulunabileceğini ifade ederken, şöyle konuştu 
     ''İnsanlar doğal olarak bu tür haberlerden etkileniyor. Son günlerde gündemde olan bu konu, bir şekilde bizim de ürettiğimiz yumurtalara talebi artırdı. İnsanlar kent merkezine yaklaşık 20 kilometre uzaklıktaki kampuse gelip fakültemizden yumurta alıyorlar.'' Pınar, sadece yumurtada değil, ürettikleri diğer et ve süt ürünlerinin de sağlıklı olması için gereken her türlü titizliğin gösterildiğini kaydetti. 
     
</TEXT>
</DOC>
