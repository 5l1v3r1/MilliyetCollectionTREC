<DOC>
<DOCNO> 345341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko28.html </URL>
<DATE> 2005/05/24/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Bakü-Tiflis-Ceyhan boru hattında ilk petrol heyecanı... 
</HEADLINE>
<TEXT>

     "Asrın projesi" olarak adlandırılan ve Hazar petrolünü Türkiye üzerinden dünya pazarına ulaştırmada en önemli güzergah olacağı kabul edilen Bakü-Tiflis-Ceyhan BTC boru hattının Bakü’deki "başlangıç noktasına ilk petrolün gelişi" nedeniyle, yarın Bakü’de tören düzenlenecek. 
     Sengeçal terminalindeki törene Cumhurbaşkanı Ahmet Necdet Sezer’in yanı sıra Azerbaycan Cumhurbaşkanı İlham Aliyev, Kazakistan Cumhurbaşkanı Nursultan Nazarbayev ve Gürcistan Cumhurbaşkanı Saakaşvili’i de katılacak. 
     BTC’nin başlangıç noktası kabul edilen Sengeçal Terminali’nde yapılacak törene ayrıca ABD Enerji Bakanı Samuel Bodman ile birlikte İngiltere, Norveç, Rusya, İran gibi çeşitli ülkelerden üst düzey katılım öngörülüyor. 
     Yarın düzenlenecek törenle, Azeri-Çırak-Güneşli AÇG 
     yataklarından elde edilen ilk petrolün, Azerbaycan’ın başkenti Bakü’de başlangıç noktası kabul edilen Ana Pompa İstasyonu’na gelişi, tarihi bir önem taşıyor. BTC hattından petrol akışının ise güzergahtaki ülkelerde boru hattına dönük yapım çalışmalarının tamamlanmasının ardından, 6 ay içinde gerçekleşmesi bekleniyor. Bir başka deyişle petrol, 6 ay içinde aşama aşama devreye girecek boru hattıyla, bitiş noktası olan Adana’nın Ceyhan İlçesi’ne ulaşacak. 
     
     TÜRKİYE KAZANACAK 
     Hazar Denizi’nin soğuk suları altında yatan zengin hidrokarbon petrol doğalgaz rezervlerinin, uluslararası enerji piyasalarına ulaştırılmasını sağlayacak BTC hattının uzunluğu, toplam 1,774 kilometreyi buluyor. 
     Boru hattının 440 kilometrelik bölümü Azerbaycan’dan, 260 kilometresi Gürcistan’dan geçiyor. Projenin Türkiye kesimi ise 1,074 kilometreden oluşuyor. 
     Bitiş noktası Adana’nın Ceyhan İlçesi’nde olan proje, Türkiye’nin "dünyanın enerji koridoru" olma iddiası ile stratejik konumunu güçlendirecek. Bu proje ile hem ekonomik açıdan uygun, hem de çevresel açıdan sürdürülebilir bir taşıma sistemi kurulmuş olacak. 
     Başta Azeri petrolü olmak üzere, bölgede üretilecek yıllık yaklaşık 50 milyon ton ham petrolün, Ceyhan’da inşa edilecek deniz terminali ve buradan da tankerlerle dünya pazarlarına ulaştırılması amaçlanıyor. 
     Bu arada BTC’nin başlangıç noktası kabul edilen Sengeçal Terminali’nde yarın yapılacak tören nedeniyle, Bakü ve Sengeçal çevresinde geniş güvenlik önlemleri alındı. 
     
</TEXT>
</DOC>
