<DOC>
<DOCNO> 301905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy11.html </URL>
<DATE> 2004/12/29/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gül, Ortadoğu ziyaretinde barış mesajları verecek 
</HEADLINE>
<TEXT>

     Dışişleri Bakanlığı Sözcüsü Namık Tan, Dışişleri Bakanı ve Başbakan Yardımcısı Abdullah Gül'ün İsrail ve Filistin'e yapacağı ziyarette, ''Türkiye'nin Ortadoğu barış sürecine somut ve özgün katkılar yapmaya hazır olduğu mesajını vereceğini'' söyledi. 
     Tan, Dışişleri Bakanlığı'ndaki haftalık basın toplantısında, Gül'ün yılbaşı ertesi yapacağı İsrail-Filistin ziyaretine ilişkin soruları yanıtladı. 
     Ziyaretin gerek Filistin, gerekse İsrail'le mevcut yakın ilişkiler çerçevesinde yapılacağını kaydeden Tan, ''İkili ilişkiler içinde yer alan konularla işbirliği olanaklarının tekrar değerlendirileceğini'' belirtti. 
     Ziyaretin yapılacağı konjonktürün önemine değinen Tan, Filistinlilerin 9 Ocak 2005'te yeni başkanlarını seçeceğini hatırlattı. Tan, ''Son dönemde iki taraf arasında itidal hakim olmaya başladı. Bu sevindiricidir'' diye konuştu. 
     Gül'ün, Ortadoğu sorununa kalıcı çözüm hedefinin her zaman gözetilmesi gerektiğini vurguladığına işaret eden Tan, ''Dolayısıyla bu ziyaretinde taraflara bu nihai amaca yönelik bir anlayış ve istekle hareket etmelerini beklediğimizi dile getirecektir. Ayrıca Türkiye'nin bu süreçte her iki tarafın da güvenine haiz bir ülke olarak somut ve özgün katkılarını yapmaya hazır olduğunu iletecektir'' diye konuştu. 
     Sözcü Tan, Gül'ün ziyaret çerçevesinde İsrail Cumhurbaşkanı Moşe Katsav, İsrail Başbakanı Ariel Şaron, Dışişleri Bakanı Silvan Şalom, Filistin Parlamento Başkanı Ruhi Fatuh ve Dışişleri Bakanı Nebil Şaat ile görüşmesinin öngörüldüğünü belirtti. 
     Tan bir soru üzerine, Ürdün'de 6 Ocak'ta yapılması planlanan Irak'a komşu ülkeler toplantısının tarihinin netlik kazanması durumunda Gül'ün toplantıya katılmak üzere Amman'a da geçeceğini kaydetti. 
     
</TEXT>
</DOC>
