<DOC>
<DOCNO> 330432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy25.html </URL>
<DATE> 2005/04/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
CHP grubunda gerginlik... Baykal'a tepki... 
</HEADLINE>
<TEXT>

     CHP'nin grubunun bugünkü toplantısında gerilimli anlar yaşandı. İzmir Milletevkili Canan Arıtman'ın evine giren hırsızı öldürene ceza verilmemesini öngören yasa teklifinin reddedilmesi, Arıtman'ın sert tepkisine neden oldu. Etimesgut İlçe teşkilatı üyeleri de Başkan Muzaffer Turşucu'nun görevden alınması nedeniyle Baykal'a tepki gösterdiler. 
     Alınan bilgiye göre, toplantının kapalı bölümünde İzmir Milletvekili Canan Arıtman'ın evine giren hırsızı öldürene ceza verilmemesini öngören yasa teklifinin oylaması yapıldı. 
     Yasa teklifinin gerekçelerini "viktimoloji" biliminden örnekler vererek anlatan Arıtman, kendisine bu konuda yurttaşlardan destek geldiğini söyledi. 
     
     "VEBALİ SİZİN ÜZERİNİZDE" 
     Oylamaya geçildiğinde, teklifinin reddedilmesi üzerine Arıtman'ın tepkisi büyük oldu. Grup toplantısını terk eden Arıtman, milletvekillerine "Bundan sonra evine giren hırsızlar tarafından öldürülen, yar alan veya tecavüz edilenlerin vebali CHP milletvekillerinin ve CHP grubunun üzerinde olacaktır" dedi. Milletvekillerinin tavrına sinirlendiği öğrenilen Arıtman'ın yasa teklifinin "ülke şartları nedeniyle hepimizin göreceği zaman diliminde" yeniden gündeme geleceğini söyledi. Arıtman, kendisine haksızlık yapıldığını da savunarak, teklifin yasalaşmasının ardından bunun görüleceğini kaydetti. 
     
     ETİMESGUT İLÇEDEN GELDİLER 
     Bu ararda, CHP grup toplantısının açık bölümünde de olay yaşandı. Görevden alındığı öğrenilen Etimesgut İlçe Başkanı Muzaffer Turşucu, bu karara ilişkin olarak toplantı öncesinde Genel Başkan Deniz Baykal'la görüşmek istedi. 
     Baykal'dan yetkililerle görüşebileceği yanıtını alan Turşucu, daha sonra diğer arkadaşlarıyla birlikte grup toplantısına katıldı. CHP Etimesgut Örgütü'nden Sulhay Akyüz adlı bir kadın, salonda "Etimesgut İlçe Başkanı'nın görevden alınmasının nedenini öğrenmeye geldik. Partimize ihanet etmedik. Niye görevden alındığımız açıklansın" diye bağırdı. 
     Salonda birden gerilen ortamı, İstanbul Milletvekili Mehmet Sevigen, İzmir Milletvekili Enver Öktem ve Denizli Milletvekili Haşim Oral ile CHP Grup Başkanvekili Ali Topuz yatıştırmaya çalıştı. Kürsüde bir süre gelişmeleri izleyen Baykal, daha sonra konuşmasına başlayabildi. 
     
</TEXT>
</DOC>
