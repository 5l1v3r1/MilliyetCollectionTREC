<DOC>
<DOCNO> 312313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun36.html </URL>
<DATE> 2005/02/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kuzey Irak'taki referandum sonucu yarın açıklanıyor 
</HEADLINE>
<TEXT>

     Irak'ın kuzeyinde yapılan referandum sonucu yarın açıklanacak. 
     Irak Kürdistan Referandum Yüksek Konseyi Genel Sekreteri Asu Kerim, AA muhabirine yaptığı açıklamada, 30 Ocak seçiminde kendilerinin oluşturduğu bir komite aracılığıyla, oyların kullanıldığı merkez yakınlarında referandum sandıkları kurduklarını söyledi. 
     Referandum formunda ''Federal mi yaşamak istiyorsunuz'', ''Irak'a bağlı olarak mı yaşamak istiyorsunuz'' ve ''Bağımsız bir Kürt devleti olarak mı yaşamak istiyorsunuz'' şeklinde 3 soru yer aldığını bildiren Kerim, şöyle konuştu 
     ''Özellikle Erbil, Duhok, Süleymaniye ve Musul'un Kürt bölgesi ve Haneğin yöresinde yapılan referanduma çok sayıda kişi katıldı. Hiçbir zorlama ve propaganda yapılmadan vatandaşlar oylarını özgürce kullandı. Oyların sayım işlemleri dün gece bitti. Buradan çıkan kararı, yarın bir basın açıklamasıyla bütün dünyaya duyuracağız. Buradan çıkacak karar, Kürt halkının iradesini gösterecek. Biz bu sonuçları gerek Irak hükümetine, gerekse Kürt yönetimine sunacağız. Siyasi partilerin vereceği karar onlara aittir. Amacımız, halkımızın geleceğiyle ilgili kararı öğrenmekti.'' Öte yandan Musul'un Şeyhan kasabasında bir grup, Irak Kürdistan Demokrat Partisi IKDP kurucusu Molla Mustafa Barzani ile IKDP lideri Mesut Barzani lehinde gösteri yaparak, Kürt yönetimine bağlanmak istediklerini belirtti. 
     
</TEXT>
</DOC>
