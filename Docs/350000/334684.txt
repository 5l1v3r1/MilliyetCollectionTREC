<DOC>
<DOCNO> 334684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yasam/yas01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadde dolu olsa facia yaşanacaktı 
</HEADLINE>
<TEXT>


Freni boşalan 2 katlı özel halk otobüsü, yokuş aşağı 500 metre sürüklenip 20 araca çarptı. Cadde ve otobüsün şans eseri içi boştu 

M. AKİF ERDEM, TAHSİN AKSU İstanbul 

Şişli - Pendik hattında çalışan Bayram Ali Cevahiroğlu yönetimindeki 34 MTA 34 plakalı otobüs, dün 12.30 sıralarında 19 Mayıs Caddesi'nin başından manevra yaparak dönmek istedi. Bu sırada freni boşalan otobüs, Fulya istikametine doğru hızla ilerlemeye başladı. 
Şoför, yoldaki araçlara vurarak aracı durdurmaya çalışırken, korna ve sinyal lambalarıyla da çevredekileri uyardı. Otobüs 500 metre gittikten sonra önüne çıkan Renault Kangoo marka aracı ezerek durabildi. 

Şoför gözaltında 
Otobüsün çarptığı taksinin şoförü Özel Akbayrak ile ezilerek hurdaya dönen Kangoo'da bulunan Ahmet Yanıkoğlu 44 ve arkadaşı Hasan Şirin 31 ambulansla Şişli Etfal Hastanesi'ne kaldırıldı. Otobüs şöförü Bayram Ali Cevahir ayakta tedavi edildikten sonra gözaltına alındı. 
Hayati tehlikesi bulunmayan yaralılardan Yanıkoğlu, "Birden otobüsün üzerimize geldiğini gördüm. Kaçmaya fırsat bulamadan otobüs bize çarptı ve yokuş aşağıya sürüklemeye başladı. Sol omzumdan yaralandım. O arabadan nasıl sağ çıktığıma inanamıyorum" dedi. 

'Otobüsleri istemiyoruz' 
Şişli 19 Mayıs Mahallesi Muhtarı Abdülkadir Sezgin, 2003'ten bu yana 19 Mayıs Caddesi girişinde park ve manevra yapan otobüslerin kaldırılması için birçok yere başvurduğunu belirterek, "Otobüslerin buradan kaldırılması için eylem yapmaya hazırlanıyorduk, bu kaza meydana geldi. 5 bin tane ilan bastırdım, dağıttım. Başvurmadığım yer kalmadı" diye isyan etti. 

'Dönme otobüsler yenilenmeli' 

İETT yetkilileri, İstanbul'da hizmet veren 100 adet iki katlı özel halk otobüsü olduğunu, bunlardan 10'unun yenilenmesi gerektiğini açıkladı. 15 yaşını doldurmuş bu araçların bakımsız olduğunu, bir otobüsün üstüne bir başka otobüsün monte edilmesiyle oluşturulduğunu belirten yetkililer, "Çift katlı Özel Halk Otobüsleri'nin işletmesini üstlenen firmaya, 'dönme otobüs' diye tabir edilen söz konusu araçların yenilenmesi için yıl sonuna kadar kadar süre verildi. Bu süre sonunda aynı araçların çalıştırılması durumunda ilgili firmanın işletme belgesi iptal edilecek" dedi. 


</TEXT>
</DOC>
