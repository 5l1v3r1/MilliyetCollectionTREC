<DOC>
<DOCNO> 321077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur16.html </URL>
<DATE> 2005/03/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İstanbul'da zor günler geçiren Guardian yazarı bu kez güzellikleri yazdı 
</HEADLINE>
<TEXT>

     Geçen hafta İstanbul'da bir barda gasp edilen ve olayla ilgili olarak bazı polisleri de işbirliği yapmakla suçlayan İngiliz Guardian gazetesi seyahat yazarı Nick Hall, gazetesinde kaleme aldığı olayın Türkiye'de yarattığı tepkinin büyüklüğüne şaşırdığını kaydederken, yeni yazısında Türkiye'deki güzelliklerden övgüyle söz etti. 
     Hall, İstanbul'da yaşadığı olayların Türk basınında büyük yankı uyandırması üzerine yazdığı yeni yazısında, "gönül almaya çalışan" bir üslup kullandı. Hall, başından geçen dolandırıcılığın ve İstanbul'daki karakolda geçirdiği olaylı gecenin Türk basınında büyük öfke uyandırdığını belirterek, "Bu ölçekteki halk ilgisi, hazır olmadığım bir şeydi" diye yazdı. Hall, yolculuğuyla ilgili olarak bazı başka gerçekleri de ortaya koyması gerektiğine dikkat çekerek, şöyle devam eti 
     "Gezimin teması, Avrupa genelinde ucuz havayollarıyla yolculuk etmekti ve İstanbul'a geldiğimde olanlar talihsizlikten fazla bir şey değildi. Bar dolandırıcılığı yeterince yaygın bir şeydir ve Londra, Amsterdam ve Budapeşte gibi diğer pek çok şehirde olur. Ve dikkatli olmama karşın açıkçası yeterince dikkatli değildim." 
     
     TÜRKİYE'NİN İMAJINI KURTARAN SEVİMLİ EZGİ 

     Hall, Çanakkale'ye yaptığı iki günlük gezinin, yaşadığı kötü duygulara deva olduğunu belirtirken, "Bu küçük şehirdeki insanlar ziyaretçilere karşı çok misafirperverler ve Türkiye'ye ilişkin yanlış algılamalar kısa sürede düzeldi. Buraya ulaşmadan önce bile Türk insanının ne kadar dost olabileceğini gördüm. İstanbul'dan 6 saatlik yolculuk sırasında güneydoğudan sevimli ve samimi bir kızla tanıştım ve hasta olan annesi hastanede olmasına karşın her akşam buluşmak için zaman ayırdı. Sadece yakın çevrede gezecek yer önermekle kalmadı, ülkesine ilişkin her şeyi anlattı" diye yazdı. Hall, "Ezgi ve diğer pek çoğu inancımı ve güvenimi eski haline getirdi" dedi. 
     Hall, yazısında Çanakkale sonrasında İstanbul'a ikinci kez gittiğini belirtirken, Taksim, Kapalı Çarşı, Mısır Çarşısı, Ortaköy, Haliç ve Boğaz'ın güzelliklerine bol övgü yağdırdı. 

     
</TEXT>
</DOC>
