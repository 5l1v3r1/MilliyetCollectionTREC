<DOC>
<DOCNO> 309809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yazar/yilmaz.html </URL>
<DATE> 2005/01/27/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan 'Endonezya'ya birlikte gidelim' 
</HEADLINE>
<TEXT>


Güney Asya'daki felaketzedeler için 5 Şubat'ta yola çıkacak Başbakan Tayyip Erdoğan, Dolmabahçe Sarayı'nda verdiği yemekte 50 patrondan topladığı 10 milyon dolar nakit ve 50 milyon dolara varan imar projesi ile gidiyor. 
Başbakan Erdoğan yemekte, deprem bölgeleri Endonezya ve Sri Lanka'ya yapacağı ziyaretlere, sivil toplum örgütleri temsilcileri ve işadamlarını da davet etti. 
Türkiye Odalar ve Borsalar Birliği TOBB ile Türkiye İhracatçılar Meclisi'nin TİM birlikte organize ettiği "bağış yemeğine", patronlar kulübü TÜSİAD kurum olarak davetli değildi, ancak en büyük bağışlar, üyelerinden geldi. 
5 milyon dolar bağışla ilk sırayı alan TOBB'u, Fırat Plastik'in patronu Nevzat Demir, TÜSİAD eski Başkanı ve Anadolu Holding patronu Tuncay Özilhan, Gaziantepli kuruluş Sanko'nun patronu Abdülkadir Konukoğlu 1'er milyon dolar ile izlediler. 
Yemeğe katılan Müstakil Sanayici ve İşadamları Derneği MÜSİAD Başkanı Ömer Bolat, kuruluşu adına 100 bin dolar bağışladı. Diğer bağışlarla karşılaştırıldığında düşük gibi görünen bu tutarın, MÜSİAD üyesi küçük işletmelerden toplandığına dikkat çekildi. Erdoğan'ın arkadaşı ve MÜSİAD üyesi Remzi Gür 200 bin dolar bağışladı. Gölcük depreminde önemli miktarlarda bağışlar yapan Ülker Grubu'nun davetli listesinde olmaması dikkat çekti. 
Müteahhitler Birliği Başkanı Erdal Eren üyelerinden Gama, Nurol, Akfen ve Limak'ın bağışlarını hatırlatırken, "Başbakan'ın gezisine katılmak üzere, Bayındırlık Bakanlığı ile teknik ekip oluşturacağız. Deprem bölgesinde okul, hastane, konut gibi kalıcı projeler üzerinde duruluyor. İnşaatların teknik özellikleri ve maliyetlerinin tespiti yapılacak" diyor. 
Davetin konusunu bilmeden yemeğe katılan Şarık Tara gibi işadamları da vardı. O nedenle bağışların son şeklini aldığını söyleyemeyiz. 
Koç, Sabancı, Akkök, Polat, Alarko, Eczacıbaşı, Fiba, Ciner, Doğuş ve Doğan Grubu okul yaptırmak gibi, tsunamiden etkilenen yerleşimlerde, "Türk projesi" oluşturulması yönünde görüş oluşturdu. 
Erdoğan, tsunamiden zarar gören yerleşimlerin başında gelen, Endonezya'nın Sumarta Adası'ndaki Aceh bölgesini, yatırım üssü olarak işaret etti. 
Aceh'de Manggroe Aceh Darüsselam 1976 yılından beri Müslümanlar, "Özgür Aceh Hareketi - GAM" liderliğinde bağımsızlık savaşı veriyorlar. 1500'lü yıllarından ortalarında, "Sarı Selim'in" komutasındaki Osmanlı donanması Aceh'e çıkmıştı. Bugün Osmanlı'nın torunları, Aceh'ye yeniden hayat vermeye soyunuyor. 
Erdoğan'ın ziyaretinde, yerel yönetimlerle yapacağı görüşmeler sırasında projeler netleşecek. 

Halktan da 10 milyon 
Dolmabahçe'deki yemeğe katılan Kızılay Başkanı Talat Yılmaz, Sri Lanka hükümetinin başlattığı100 bin konut projesi ile ilgilendiklerini, bunlardan 500'ünü Türkiye'nin yapmasını teklif ettiklerini belirtiyor. Yılmaz ayrıca Kızılay'ın Güney Asya'da yardım çalışmalarına, halktan kısa mesaj yoluyla 2.7 milyon YTL, banka hesaplarına ise 8.7 milyon dolar bağış yapıldığını söylüyor. 
Halkın, Kızılay'a verdiği paralarla, patronların nakit bağış tutarını yakalaması gözden kaçmamalı. 225 bin kişinin yaşamını kaybettiği tsunaminin yaralarının sarılması uzun yıllar alacak ve sürdürülebilir desteklere ihtiyaç olacak. 
Hakkari'nin de, Adapaza'rının da... 



</TEXT>
</DOC>
