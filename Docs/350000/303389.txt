<DOC>
<DOCNO> 303389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy06.html </URL>
<DATE> 2005/01/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
''Magazin'' Sarıgül daha da büyümeden... 
</HEADLINE>
<TEXT>

     EZELHAN ÜSTÜNKAYA 

CHP lideri Deniz Baykal, AB'den müzakere tarihi alan hükümetin 2005'te erken seçime gidebileceğini de düşünürek haziran ayında toplamayı planladığı kurultayda partiyi muhaliflerden temizlemeyi amaçlıyordu. Ancak partide yaşanan Sarıgülcü - Baykalcı ayrışmasının Yüksek Disiplin Kurulu'na YDK da yansımasıyla yönetimin hesaplarını değiştirdi. 
     Baykal'ın, aslında kendisinin seçtirdiği YDK üyelerinin sürpriz kararı nedeniyle ocak ayında "baskın kurultaya" gitme kararı, "magazin" diye nitelediği Sarıgül'ü "destekçileri daha da artmadan hazırlıksız yakalama isteğine" dayanıyor. 
     
     Gözler delegede 

     Sayıları 28'i bulan muhalif milletvekilleri ile hareket eden Sarıgül ile Baykal cephesinde hesaplar artık delegeler üzerinde yoğunlaşacak. CHP'nin 1293 kişilik delege yapısında ağırlığı İstanbul ve Ankara il örgütleri paylaşıyor. 
     Ankara delegesi üzerinde CHP Genel Sekreteri Önder Sav, İstanbul delegesi üzerinde de Baykal'a yakın İstanbul İl Başkanı Şinasi Öktem ile Genel Sekreter Yardımcısı Mehmet Sevigen'in etkisi bulunuyor. Sarıgül'ü destekleyen İstanbul Milletvekili Ahmet Güryüz Ketenci ise, İstanbul örgütündeki muhalifleri örgütlemeye çalışıyor. 
     Sarıgül'ün, mitingleri öncesinde düzenli bilgi verdiği partinin ikinci adamı Genel Sekreter Önder Sav'ı güç dengelerini lehine çevirmek için yakın markaja alması bekleniyor. 
     
     Baykal kan kaybetti 

     Kurultay, Baykal, Sarıgül ve muhalif milletvekillerinin siyasi gelecekleri için hayati önem taşıyor. 3 Temmuz 2004'de "güvenoyu çağrısı" ile kurultaya giden Baykal, 1293 delegeden 781'inin oyunu alarak genel başkanlığa devam etmişti. Yaklaşık 500 delegenin Baykal'a oy vermemesi CHP liderinin kan kaybı olarak nitelendirilmişti. 
     YDK'ya aldıramadığı tasfiye kararını kurultaydan çıkarmaya çalışacak olan Baykal'ın durumu için muhaliflerden Kırklareli Milletvekili Mehmet Kesimoğlu, şu yorumu yapıyor 
     "Olağanüstü kurultaya gitme kararını duyunca çok şaşırdım. Sarıgül'ün ihraç istemini kabul etmeyen YDK, son kurultayda Deniz Bey'in belirlediği isimlerden oluşmuştu. Aynı Deniz Bey, şimdi kendi arkadaşlarının verdiği karar üzerine olağanüstü kurultaya gidiyor." 

     
</TEXT>
</DOC>
