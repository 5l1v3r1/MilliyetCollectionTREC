<DOC>
<DOCNO> 305563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur38.html </URL>
<DATE> 2005/01/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bursa'da hava kirliliği hortladı .. Kliniklerde hastalar için yer kalmadı 
</HEADLINE>
<TEXT>

     Bursa kent merkezinde bazı bölgelerde duman oranının sınır değerlerin üzerine çıkması yüzünden, hastanelere başvuran hasta sayısında artış olduğu bildirildi. 
     AA muhabirinin, Bursa İl Sağlık Müdürlüğü'nün kent merkezinde hergün 8 istasyonda yaptığı hava kalitesi ölçüm sonuçlarından derlediği bilgilere göre, kentin özellikle doğu bölümünde bir haftadan beri yoğun duman etkili oluyor. 
     Sağlık Müdürlüğü'nün yaptığı ölçümlerde, normalde kış aylarında en fazla 200 g m3 olan duman oranının bugün itibariyle Fevzi Çakmak Caddesi'ndeki Çocuk Hastanesi İstasyonu'nda 312, Arabatağı'nda 327, Yüksek İhtisas Hastanesi mevkiinde 418, Küçükbalıklı'da 259, Sırameşeler'de 267 olduğu, sadece Çekirge ve Karaman istasyonlarında oranın sınır değerin altında bulunduğu belirlendi. 
     Duman oranının, geçtiğimiz günlerde 620 g metreküpe kadar yükseldiği bu bölgelerde zaman zaman kükürtdioksit oranının da sınır değer olan 250'nin üzerine çıktığı gözleniyor. 
     Uludağ Üniversitesi Tıp Fakültesi Göğüs Hastalıkları Anabilim Dalı öğretim üyesi Prof. Dr. Oktay Gözü, ölçüm sonuçlarının kentte hava kirliliğinin yeniden sorun haline geldiğini ortaya koyduğunu, kirliliğin endişe verici olduğunu belirtti. 
     Kirliliğin özellikle akşam saatlerinde yoğun olarak hissedildiğini bildiren Prof. Dr. Gözü, Santral Garaj semtinin doğusunun ve kuzeyinin, yakın çevre yolu güzergahının ''felaket'' denilecek kadar kirli olduğunu söyledi. 
     Kirliliğin yaşandığı semtlerin kaçak yapılaşmanın yoğun olduğu, ısınmada kömürün kullanıldığı bölgeler olduğuna dikkati çeken Prof. Dr. Gözü, şöyle konuştu 
     ''Bursa, 5-6 yıl önceki kirli günlerine dönme tehlikesiyle karşı karşıya. İstasyonların ölçümlerini sürekli takip ediyoruz. Doğalgazın kullanılmadığı bölgelerde duman oranı bazen sınır değerin 2-3 kat üstüne çıkarken, doğalğazın yaygın olduğu Nilüfer İlçesi'nde kirliliğin olmadığını gözlemliyoruz. Bu kirlilik, kronik bronşit, astım ve Kronik Obstrüktif Akciğer Hastalığı KOAH vakalarında ani artışa neden oldu. Kirlilik yüzünden hasta sayısı çok artınca, klinikte boş yer kalmadı.'' Prof. Dr. Gözü, kirliliğin önlenmesi için sobaların belirli saatlerde yakılması gibi acilen kısa vadeli önlemler alınması, Yıldırım İlçesi başta olmak üzere doğalgaz kullanımının tüm kente yaygınlaştırılması gerektiğini sözlerine ekledi. 
     
</TEXT>
</DOC>
