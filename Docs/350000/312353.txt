<DOC>
<DOCNO> 312353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko16.html </URL>
<DATE> 2005/02/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Enerji içecekleri için "ikili" düzenleme 
</HEADLINE>
<TEXT>

     Tarım ve Köyişleri Bakanlığı, Danıştay'ın enerji içecekleri ile ilgili tebliğ değişikliği konusunda verdiği yürütmeyi durdurma kararına uyum çerçevesinde, enerji içecekleri konusunda yeni düzenleme yaptı. 
     Yeni düzenleme ile enerji içeceklerindeki kafein miktarı düşürülürken, 18 yaşın altındakilere enerji içeceği satış yasağı getirildi. 
     Tarım ve Köyişleri Bakanlığı'nın Türk Gıda Kodeksi Enerji İçecekleri Tebliği'nde yaptığı değişiklik, Resmi Gazete'nin bugünkü sayısında yayımlanarak yürürlüğe girdi. 
     Değişiklik ile enerji içeceklerinin litresindeki maksimum kafein miktarı 350 mg'den 320 mg'ye düşürülürken, içerdikleri kafein miktarına göre enerji içecekleri ''yüksek kafeinli enerji içecekleri'' ve ''düşük kafeinli enerji içecekleri'' olarak iki gruba ayrıldı. 
     Buna göre litresinde en fazla 150 mg kafein bulunduran enerji içecekleri ''düşük kafeinli enerji içecekleri'', litresinde 150-320 mg kafein içeren içecekler ise ''yüksek kafeinli enerji içecekleri'' olarak değerlendirilecek. 
     Enerji içeceklerinin bileşimindeki 200 mg L inositol ve 4000 mg L düzeyindeki taurin miktarında bir değişiklik yapılmazken, 2500 mg L düzeyindeki Glukoronolakton miktarı 2400 mg L'ye çekildi. 
     Eski tebliğdeki ''Doping maddesi içermemelidir'' hükmü ise kaldırıldı. 
     Uzmanlar, fazla miktarda alınan kafeinin doping etkisi yapması nedeniyle, kafein içeren içeceklerde bu tür düzenlemenin çelişkili olduğuna işaret ediyorlar. 
     
     18 YAŞIN ALTINDAKİLERE SATILAMAYACAK 
     Tebliğ ile enerji içeceklerinin ambalajında bulunan uyarılar bölümünden ''çocuklar'' çıkarılırken, 18 yaşın altındakilere enerji içeceği satış yasağı getirildi. 
     Tebliğe göre, litresinde 150-320 mg kafein içeren yüksek kafeinli enerji içeceklerinde, etiket üzerinde marka puntosunun en az 3'te biri büyüklüğünde ve aynı yüzde, farklı ve dikkat çekici renkte ''Yüksek Miktarda Kafein İçerir'' ifadesi yer alacak. 
     Enerji içeceklerinin etiketinde uyarı başlığı altında, tüketici tarafından kolaylıkla görülebilecek şekilde farklı ve dikkat çekici renkte ve büyüklükte, ambalaj rengiyle kontrast teşkil edecek renkte, marka puntosunun en az 4'te biri büyüklüğünde punto ile yazılmak üzere şu uyarı ifadesi bulunacak 
     ''Alkol ile birlikte tüketilmemelidir. Gebe ve emzikli kadınlar ile yaşlı kişiler için ise tavsiye edilmez. Diabetikler, yüksek tansiyonu olanlar, metabolik hastalığı olanlar, böbrek yetmezliği olanlar ile kafeine hassas kişiler için tavsiye edilmez. Sporcu içeceği değildir, yoğun fiziksel aktivite sırasında veya sonrasında tüketilmemelidir. 18 yaş altı kişilere satılamaz.'' Tebliğ ile halen faaliyet gösteren ve tebliğ kapsamında ürünleri üreten ve satan iş yerlerine, etiketleme hükümlerine uyum için 6 ay süre verildi. Bu süre içerisinde gerekli düzenlemeleri yapmayan iş yerleri ve satış yerlerinin faaliyetine izin verilmeyecek. Bu iş yerleri hakkında Gıda Kanunu hükümlerine göre yasal işlem yapılacak. 
     Tüketici Hakları Derneği'nin başvurusu üzerine Danıştay, Tarım ve Köyişleri Bakanlığı'nın çıkardığı, enerji içeceklerinin bileşiminde bulunan kafein, inositol, glukoronolaktin ve taurin miktarını artıran tebliğin ilgili maddelerinin yürürlüğünü geçen yıl Kasım ayında durdurmuştu. 
     Bakanlık, Danıştay 10. Dairesi'nin 24 Kasım'da verdiği yürütmeyi durdurma kararının tebliği üzerine 27 Aralık'ta, itiraz yoluna gitti. Bakanlığın itirazının, Danıştay Daireleri Genel Kurulu'nda karara bağlanması gerekiyor. 
     Diğer taraftan bakanlık, mahkeme kararına uyum amacıyla, enerji içecekleri ulusal kodeks komitesini toplayarak, tebliği yeniden ele aldı. Ayrıca, tebliğ hükümlerine aykırı ürünlerin piyasadan toplatılması için il müdürlüklerine yazı yazdı. 
     Toplatma yazısına karşın söz konusu ürünlerin piyasada satışı devam ederken, yeni çıkarılan tebliğ ile firmalara uyum için 6 aylık süre daha verilmiş oldu. 
     Ulusal gıda kodeksi enerji içecekleri alt komitesinde, bazı bilim adamlarının, kafein miktarının yükseltilmemesi ile ilgili çekincelerini koruduğu öğrenildi. 
     Kafein miktarının düşürülmesinden sonra, Gıda Kanunu gereği, litredeki kafein oranı 320 mg'nin üzerindeki ürünlerin piyasadan toplatılması gerekiyor. 
     
</TEXT>
</DOC>
