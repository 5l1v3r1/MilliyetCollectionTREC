<DOC>
<DOCNO> 347667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/gun01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Abdest dersi fantezi' 
</HEADLINE>
<TEXT>


İlahiyatçılar, yasal olmayan Kuran kurslarında ideolojik istismara dikkat çektiler abdest dersi için ise "zor" ve "fantezi" yorumunu yaptılar 

İSTANBUL Milliyet 

İlahiyatçılar, kaçak Kuran kursu tartışmalarına şu yorumları getirdi 

Prof. Dr. Beyza Bilgin Ankara Üniversitesi emekli öğretim üyesi "Yasal olmayan Kuran kurslarına karşı tereddütlü bakışımızın sebebi, onların sadece Kuran okutmadıklarıdır. 
Kursların kendilerine göre bir politikaları varsa, sıhhi olan veya olmayan şartlar, hürriyeti kısıtlayan veya serbest bırakan şartlar, kıyafet şartları, yatılı olup olmaması ve çocuklara yedirilen, içirilen, giydirilen şeylerin hepsinin denetime açık olması gerekir. 
Bunlar denetime açık değilse o zaman bundan herkes şüphe eder. Derslerde uygulamalı abdest eğitiminin uygulanabileceğini sanmıyorum. Diğer dinlerin de bu uygulamada dikkate alınması güzel olur." 

Prof. Dr. Salih Akdemir Ankara Üniversitesi İlahiyat Fakültesi Öğretim Üyesi "Demokratik ülkelerde halkın bilinçli olduğu yerlerde, devletin denetimine gerek olmayabilir. Ancak insanlar belirli ideolojilere yönlendirmek için, kötü amaçla birliktelik sağlıyorlarsa elbette ki devletin harekete geçmesi gerekir. Devlet her zaman bu tür yerleri kontrol edebilmelidir. 
Özgür ifade imk nı olmayınca bu tür yerler ön plana çıkıyor. Bu anlamda bilimin ışığında üniversitelerin ve öğretim üyelerinin etkin hale gelmesi gerekir. Uygulamalı abdest konusuna gelince, ben okullarda zorunlu din dersi okutulmasına da karşıyım. Laik bir ülkede bunlar zorunlu olamaz." 

Prof. Dr. Suat Cebeci Sakarya Üniversitesi İlahiyat Fakültesi Dekanı Devletin vatandaşını dindar yapma yükümlülüğü yoktur. Ama din hizmetiyle ilgili talebini karşılama yükümlülüğü vardır. Vatandaşın Kuran öğrenme talebi varsa, devletin bunu yasal bir şekilde karşılama görevi vardır. 
Eğer karşılamazsanız vatandaş gayri resmi yola başvuracaktır. Devlete karşı kızgınlıkla ekilen tohumlar, kin ve düşmanlık olarak yeşerecektir. Denetime açık olduğunda yanlış olanı görme şansımız var. Uygulamalı abdest konusu ise fantezi. Vatandaş istiyorsa öğretirim. Ama 'Ben abdest alma uygulaması yaptıracağım' diyemem. Diğer dinleri ve mezhepleri de düşünmek zorundasınız." 

Prof. Dr. Hamdi Döndüren Uludağ Üniversitesi Öğretim Üyesi Denetimsizlik kötü bir şey. Kuran'ı ibadet niyetiyle öğretmeler var. Ama yetersiz ortamlarda bunu öğrettiğiniz takdirde eğitimin kalitesine ve öğretenlerin amacına bağlı oluyor. Türkiye'de bunu Diyanet İşleri Başkanlığı ve Milli Eğitim Bakanlığı yapıyor. 
Birtakım ideolojilerin yerleştirilmesi gibi kontrolsüzlük nedeniyle ilave unsurlar olursa kontrolden çıkması söz konusu olabilir. 
Din derslerinde uygulamalı abdest eğitimi de öğrencilerin yerinde görerek eğitim almaları konusunda yararlıdır. Ancak bu konuda ülkemizde yaşayan diğer dinlere mensup olan öğrencileri de dikkate almak gerekir." 



</TEXT>
</DOC>
