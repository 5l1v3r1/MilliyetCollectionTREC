<DOC>
<DOCNO> 348098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo08.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Naklen yayın krizi 
</HEADLINE>
<TEXT>


Mali Genel Kurul'da federasyona, havuz gelirlerinin 50'sinin tüm kulüplere eşit dağıtılması, 40'ının elde edilen puana göre verilmesi, 10'unun da yayına giren maçlara göre pay edilmesi teklif edildi 

NECMİ KEPÇETUTAN 


Futbol Federasyonu Olağan Mali Genel Kurulu'nda havuz krizi çıktı. 80 delegenin imzasıyla verilen önerge naklen yayın gelirlerinin dağılımına yeni bir düzenleme getirilmesini öngörürken, Galatasaray, Beşiktaş ve Trabzonspor başkanları teklife şiddetle karşı çıktılar ve salonu terk ettiler. Fenerbahçe kulübünü temsilen Genel Kurul'a katılan 2. Başkan Nihat Özdemir'in önergeye karşı çıkmasına rağmen, salonda kalması ise dikkat çekti. 
Genel Kurul'a katılan üyelerin büyük çoğunluğunun oylarıyla kabul edilen önerge yıllık yayın gelirinin yüzde 50'sinin tüm kulüplere eşit olarak dağıtılmasını, yüzde 40'ının elde edilen puana göre, yüzde 10'un ise naklen yayına giren maçlara göre verilmesini öngörüyor. Aynı önergeye göre ikinci lig kulüplerinin yayın gelirlerinin de yüzde 50 artırılması isteniyor. 

"Yönetim belirler" 
Bu gelişme sonrası söz alan Federasyon Başkanı Levent Bıçakcı, yasa ve ana statüye göre naklen yayın gelirlerini belirleme yetkisinin federasyon yönetim kurulunda olduğunu belirterek, kabul edilen önergenin değerlendirileceğini, ancak tüm kulüplerin konsensusundan yana olduklarını söyledi. 
Galatasaray Başkanı Özhan Canaydın, teklife şiddetle karşı çıktıklarını belirterek, "Tüm kulüplerin fikri alınmadan yapılan bu girişim bizi üzdü. Şimdiye kadar aynı taraftaydık. Şimdi karşı taraf haline geldik. Şoke oldum. Bir cephe açıldı. Çok kırıldım" ifadeleriyle salonu terk etti. 
Beşiktaş Başkanı Yıldırım Demirören de, Canaydın ile birlikte salondan ayrılırken, Trabzonspor Başkanı Atay Aktuğ söz alarak, "Burada alınacak karar ne olursa olsun, yönetimi sıkıntıya sokacak, havuzu zorlayacaktır. Anadolu - İstanbul ayrımına karşıyım. Böyle bir karar Trabzonspor'un aleyhinedir, katılmıyoruz. Eşit dağılım değil, perfomansa dayalı dağılımdan yanayız" dedi. 
Fenerbahçe 2. Başkanı Nihat Özdemir ise "İki ay önce görüşümüzü belli ettik. Önemli olan performans değerlendirmesi. Anadolu kulüplerinin gelirinin artmasını biz de istiyoruz. Ama bugün lokomotif dört takımın görüşü alınmadan verilen bu önerge bir emrivakidir" diye konuştu. 
Divan Başkanı Celal Doğan da, "Gönül isterdi ki, küfür olayında bu birlikteliği sağlayalım. Ancak para söz konusu olunca bu birliktelik sağlanıyor. İyi niyetle verilmiş bu önerge, Anadolu kulüplerinin bugüne kadar uğradığı haksızlığı ortadan kaldırmayı amaçlamaktadır" ifadesini kullandı. 
148 delegenin katıldığı Genel Kurul'da süper lig kulüp başkanlarından sadece Aziz Yıldırım yoktu. 

Erzik gözlemci 
Futbol Federasyonu Onursal Başkanı Şenes Erzik, Genel Kurul'da UEFA temsilcisi olarak bulunduğunu belirterek, "Küfür konusunda da bir seferberlik kararı çıkmasını beklerdim. Bu küfür ortamında maça gitmiyorum" dedi. 
Federasyonun 11 aylık faaliyetlerinin ibra edildiği, 63 trilyon liralık bütçesinin kabul edildiği Genel Kurul'da delegelere sponsor aracılığıyla cep telefonu dağıtıldı. 

Bakan'dan destek 

Devlet Bakanı ve Başbakan Yardımcısı Mehmet Ali Şahin, naklen yayın gelirlerinin dağıtımı hakkında çıkan tartışma ve önergeyle ilgili görüşlerini açıkladı. Şahin, "Benim düşüncem, Anadolu kulüplerinin daha güçlü hale getirilmesi yönünde. Çünkü onlar olmasa, her yıl şampiyonlukları birbirinden devralan kulüplerin de bir önemi kalmayacağı kanaatindeyim. Bu konuda Anadolu kulüplerini de dinlemek gerektiğini düşünüyorum" dedi. 

Ulusoy bombaladı 

Futbol Federasyonu eski başkanı Haluk Ulusoy, yayın gelirlerinin dağılımı ile ilgili verilen önergeyi "Bu federasyonun acizliğidir" diye değerlendirdi. 
Genel kurulun aldığı bu kararı, federasyonun uygulamak zorunda olduğunu kaydeden Ulusoy, "Biz zamanında kulüplerle görüşerek yüzde 65'e yüzde 35 olan bu oranları yüzde 50, yüzde 50'ye indirmiştik. Ama gördüm ki, federasyon bu yetkisini kullanmak yerine, topu genel kurula atıyor. Gece yarıları elden ele dolaştırılan imzalarla ortaya çıkan bu önerge, federasyonun ne kadar aciz olduğunu gösterdi. Galatasaray, Beşiktaş ve Trabzonspor'un salonu terk etmesi federasyona atılmış en büyük tokattır. Üç kulübümüz halka açılmış. Gelirlerini İMKB'ye bildirmiş. Bu durumda onlar ne yapacak Ligi bu şekilde oynatamazlar" dedi. 

Cavcav'dan son uyarı 

Kulüpler Birliği Vakfı ve Gençlerbirliği Başkanı İlhan Cavcav, Futbol Federasyonu merkezinin İstanbul'a taşınması projesinden vazgeçilmesi gerektiğini söyledi. 
Mali Genel Kurul'da konuşan Cavcav, federasyonun 1 yıllık faaliyetlerini başarılı bulduğunu belirterek şöyle devam etti 
"1923'te kurulduğu günden beri Ankara'da bulunan federasyonun genel merkezini İstanbul'a taşıma isteğinin doğru olmadığını düşünüyorum. Bize bu konuda hiçbir bilgi verilmedi. Medyada çıkan haberlerden öğreniyoruz. Artık bu konuya bir açıklık getirilmeli. Türkiye'nin başkenti Ankara'dır ve Türk sporu da Ankara'dan idare edilmektedir. Ankara'nın sadece bir bölge müdürlüğüne dönüştürülme projesinden vazgeçilmelidir". 



</TEXT>
</DOC>
