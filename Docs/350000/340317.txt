<DOC>
<DOCNO> 340317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/dunya/axdun02.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Asinin zaferi 
</HEADLINE>
<TEXT>


LONDRA Milliyet 


İngiltere'de önceki gün yapılan genel seçimde 2003'te Başbakan Tony Blair'in Irak politikasını eleştirdiği için İşçi Partisi'nden ihraç edilen George Galloway, milletvekilliğine tekrar hak kazandı. 
Seçim zaferini, Blair'e sert eleştiriler yönelterek kutlayan Galloway, "Zaferim, Irak için de bir zaferdir. Blair, tüm öldürdüğün insanlar, tüm söylediğin yalanlar peşini bırakmayacak. İşçi Partisi'nin yapacağı en iyi şey seni kapı önüne koymaktır" dedi. 
Londra'nın doğusunda yaklaşık 45 bin Müslüman seçmenin bulunduğu "Bethnal Green Bow" adlı seçim bölgesinde, İşçi Partisi'nden ayrıldıktan sonra kurduğu Respect Saygı adlı partinin listesinden seçime giren ve Blair'in yönetimine bağlılığıyla tanınan siyahi aday Oona King'i 1000 oy farkla yenen Galloway, seçim kampanyası sırasında Blair'i yalancılıkla suçlayarak, Irak'ın Başbakan için politik mezar taşı olacağını söylemişti. Galloway, önceki gün canlı yayına çıktığı BBC'de sunucu Jeremy Packman ile de kavga etti. Packman'ın soruları üzerine bir anda sinirlenen İskoç asıllı Galloway, Blair ve Bush'u, "elleri kanlı kişiler" olarak tanımladı. Galloway, savaştan önce Irak'ın devrik diktatörü Saddam Hüseyin'i ziyaret etmişti. 
Geleneksel olarak İşçi Partisi'ni destekleyen Müslümanların yüzde 9'unun son seçimde Irak politikası nedeniyle bu partiye oy vermedikleri belirtildi. 


</TEXT>
</DOC>
