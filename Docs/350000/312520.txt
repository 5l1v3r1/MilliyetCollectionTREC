<DOC>
<DOCNO> 312520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonyas02.html </URL>
<DATE> 2005/02/04/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Kök hücre ile felçlilere ayağa kalkma umudu 
</HEADLINE>
<TEXT>

     Kök hücre, felçlilere günün birinde tekrar ayağa kalkma imkanı sunacak gibi gözüküyor. 
     Lizbon'daki Egas Moniz hastanesi doktorları, omuriliği zedelendiği için felç olan hastalar üzerinde 2001 yılından bu yana kök hücre nakliyle umut verici deneyler yapıyor. 
     Hastaların geniz boşluğundan aldıkları kök hücreleri omurilikte zedelenen bölgeye nakleden uzmanlar, hasara uğramış olan sinirlerin kendi kendilerini bu sayede onarmasını bekliyor. 
     Araştırma ekibinin başkanı Dr. Carlos Lima, ''Çok basit ve doğal bir yöntem bu. Bütün işi aslında doğa yapıyor'' dedi ve elde ettikleri ilk sonuçların, umut verici olduğunu belirtti. 
     Ekip, 2001 temmuzundan bu yana 41 felçliye kök hücre nakletti. Hiçbir hasta enfeksiyon kapmadı, hiçbiri de ölmedi. Hastalar, ameliyattan sonra kısmen de olsa his kazandıklarını söylüyor. Hastaların yüzde 10 kadarı, yürüteç yardımıyla yürüyecek hale geldi. 
     Dr. Lima, ABD'den gelerek ameliyat olan bir kadın hastanın, bu yıl içinde tamamen ayağa kalkacak seviyeye geleceğini söyledi. ''Eskiden imkansız gözüyle bakılan bir şeyin imkan dahiline girdiğini görmek harika bir şey'' diyen doktor, ameliyatın başarısında, yıllarca hareketsiz kalarak zayıflayan kasların yeniden güçlendirilmesinin büyük önem taşıdığını, kas eğitiminin iki yıl kadar sürdüğünü belirtti. 
     Lizbon'daki hastaneye, şimdilik sadece 35 yaşından küçük ve en fazla 6 yıldır tekerlekli sandalyeye mahkum hastalar kabul ediliyor. 
     Kök hücre nakliyle tedavi, başka ülkelerde de denenecek. Nörolog Dr. Lima, aynı yöntemin Kolombiya ve Yeni Zelanda'da da bu yıl içinde denenmeye başlayacağını belirtti. 
     
</TEXT>
</DOC>
