<DOC>
<DOCNO> 301022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/yasam/axyas02.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne oğul kucak kucağa gömüldü 
</HEADLINE>
<TEXT>


Müftülük 'caiz değil' dedi, görevliler itiraz etti. Ancak Ethem Yetiz, eşi ile oğlunu 'Ben doyamadım, onlar birbirine doysun' diyerek birlikte gömdürdü 

FATİH KARAÇALI DHA 

Her ölüm erkendir... Her cenaze acı... Bunlar evrensel gerçeklerdir, bilinir ve beklenir. Ancak dün Adana'da, Nesrin Yetiz ile 2.5 yaşındaki oğlu Oğuz Kağan'ın cenazesinde yaşananlar beklenenin de ötesinde içleri acıttı, gözleri doldurdu cenazeye katılanlar 'bir adam bir kadını nasıl sever, çocuğuna nasıl tapar' buna tanık oldu. 
Şofbenden sızan gazdan zehirlenen Nesrin Yetiz ile Oğuz Kağan'ın cenazesi, dün aynı mezarda toprağa verildi. Buna mezarlık görevlileri karşı çıktı ancak şoför baba Ethem Yetiz'in "Ben doymadım, onlar birbirine doysun" ısrarı üzerine, kucak kucağa gömülmelerine izin verdi. 

Evde beklemek istedi 
Nesrin 23 ve Ethem Yetiz 28 çifti, 4 yıl önce severek evlendi. Mutlulukları Oğuz Kağan'la daha da arttı. Boya malzemesi satan bir firmada çalışan Yetiz, perşembe günü Diyarbakır'a giderken, eşinden, birkaç sokak uzaklıktaki kayınpederi Tahir Can'ın evinde kalmasını istedi. "Seni evimizde beklemek istiyorum" diyerek, baba evine gitmeyen Nesrin Yetiz de, alt katta oturan amcasının kızı Dilek Can'ı 22 yanına çağırdı. Can, LPG tüplü şofbenin olduğu banyoya girip çıktıktan sonra Yetiz de, oğluyla banyo yapmak istedi. 
Midesi bulanan Can, zehirlendiğini anlayarak Yetiz'i uyarmak istedi ancak içeriden ses gelmeyince ailesine haber verdi. Kapı kırıldı baygın halde bulunan Kağan yolda, anne Nesrin de hastanede yaşamını yitirdi. 

'Birlikte olsunlar' 
Genç anne ile oğlu için Kabasakal Mezarlığı'nda 2 ayrı mezar yeri hazırlandı. Eşi Nesrin'in cenazesi dualarla mezara indirilirken, kucağında oğlunun cenazesiyle gözyaşı döken baba Yetiz, oğlunun da aynı mezara konulmasını istedi. Mezarlık görevlileri, "Uygun olmaz" dedi. Yetiz, yalvararak ısrar edince görevliler dileğini yerine getirdi. Anne oğul kucak kucağa defnedildi. 

'Caiz değil' 
Adana Müftü Vekili Cafer Erol da, böyle bir duruma hiç rastlamadığını belirterek şunları kaydetti 
"Diyanet İslam İlmihali'ne göre, zorunlu haller dışında aynı mezara birden fazla cenazenin konulması caiz olmaz. Zaruret halinde cenazelerin arası toprak veya kerpiçle ayrılır. Biri kadın, diğeri erkek veya erkek çocuğuysa önce çocuk konur." 




</TEXT>
</DOC>
