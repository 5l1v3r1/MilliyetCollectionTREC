<DOC>
<DOCNO> 300097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/siyaset/axsiy01.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hak ihlali yapılmadı' 
</HEADLINE>
<TEXT>


Diyarbakır Valisi Efkan Ala, İnsan Hakları Derneği'nin hazırladığı rapordaki 21 ayrı iddiayı inceleyerek tek tek yanıtladı. Rapordaki olayların hiçbirinde 'hak ihlali' bulunmadığı açıklandı 

DİYARBAKIR, ANKARA Milliyet 


Diyarbakır Valiliği, İnsan Hakları Derneği İHD Diyarbakır Şubesi'nce hazırlanan Temmuz, Ağustos, Eylül insan hakları raporundaki 21 ayrı olayda hiçbir hak ihlali bulunmadığını açıkladı. 
Diyarbakır'a atandıktan sonra AB'ye uyum uygulamalarıyla dikkat çeken Efkan Ala, İHD'nin Diyarbakır Şubesi'nce raporlarındaki hak ihlallerine yönelik bir araştırma yaptırdı. Devletin bugüne kadar çalışmalarına tepki vermediği İHD'nin 3 aylık raporlarını araştıran Diyarbakır Valiliği dün yaptığı yazılı açıklamada şunları kaydetti "İhlal olarak iddia edilen hususlar asılsız olup işkence ve kötü muamele gören, haksız yere soruşturmaya maruz kalan şahıs bulunmamaktadır. Bahse konu olan dönemde, Diyarbakır bölgesindeki 8 mayınlama ve 3 silahlı saldırıda 1 güvenlik görevlisi şehit olmuş, 2 güvenlik görevlisi yaralanmıştır." 
Açıklamada özetle şu ifadelere yer verildi 
1. Silvan Kıraçtepe Köyü Yeşerdi Mezrası'nda bir kahvehane olmadığı, 28 Temmuz'da bölgede operasyon yapılmadığı, S.Ç. adlı kişinin jandarma tarafından gözaltına alınmadığı. 
2. Duru Jandarma Karakol Komutanlığı bölgesinde, 23 Haziran'daki operasyon sırasında atılan roket ve mermilerden makilik alanın yandığı, yangının söndürüldüğü, başka yangın olmadığı. 
3. Çınar Aşağıkonak köyünde R.A.'nın, baba ve kardeşlerinin gözaltına alınmadığı, arama yapılmadığı, jandarmanın "Bir Halkı Savunmak" isimli kitapla ilgili bilgisinin bulunmadığı. 
4. Hevsel Bahçeleri'ndeki operasyondan Valilik Sosyal Yardımlaşma Vakfı tarafından evlere yardım amaçlı paketlerin dağıtıldığı. 
5. Dicle Gençlik Merkezi'nin 14.09.2004'te savcılığın arama kararına istinaden arandığı. 
6. DEHAP Genel Başkanı Tuncer Bakırhan'ın 5 Eylül'deki mitinginin Açıköğretim Sınavı'na giren öğrencilerin başarılarının etkilenmemesi, aynı gün sınavda görevli ve sınava giren polislerin bulunması nedeniyle güvenlik zafiyeti doğabileceğinden ertelendiği. 
7. 5 Ağustos'ta polis noktasına silahlı saldırı düzenleyen 2 teröristin silahlarıyla ele geçirildiği. 
8. Toplantı ve Gösteri Yürüyüşleri Kanunu'na muhalefetten 19 Temmuz'da gözaltına alınan 16 kişinin tutuksuz yargılanmak üzere serbest bırakıldıkları. 
9. 29 Mayıs 2004'teki festivalde Abdullah Öcalan ve terör örgütü lehine slogan atan öğrenci S.K'nın kasetlerden saptanarak 2 Temmuz'da gözaltına alındığı aynı gün serbest bırakıldığı. 
10. Mardinkapı'da 1 bekçinin ölümü, 1 polisin yaralanmasına ilişkin 28 Temmuz'daki eyleme katıldığı ihbar edilen 3 kişinin Silvan'da gözaltına alındıktan sonra savcılıkça serbest bırakıldıkları. 
11. Araçlarında el bombası bulunan baba - oğulun konu ile bağlantıları saptanamadığından serbest bırakıldığı. 
12. 6 Ağustos'ta gözaltına alınan 16 kişinin tutuksuz yargılanmak üzere serbest bırakıldıkları, 
13. Örgüte katılmak üzereyken gözaltına alınan 4 kişiden birinin tutuklandığı. 
14. Mardinkapı polis noktasına yönelik eyleme yardım ettikleri saptanan 5 kişinin değişik tarihlerde tutuklandığı. 
15. 16 Temmuz'da gözaltına alınan 14 kişinin tutuksuz yargılanmak üzere serbest bırakıldıkları. 
16. Hevsel Bahçeleri'ndeki operasyona misillemeye gelen teröristlerin evine yerleştiği iddia edilen B.Ç.'nin evinin izinle arandığı. 
17. 14 Eylül 2004'te E.S.'nin yardım ve yataklık suçu ile bakaya olması nedeniyle yakalandığı. 
18. Öcalan ve terör örgütü lehine slogan attığı için gözaltına alınan A.Ç.'nin tutuksuz yargılanmak üzere serbest bırakıldığı. 
19. Üzerinden örgütsel doküman çıkan C.K.'nin gözaltına alındıktan sonra serbest bırakıldığı. 
20. Musa Anter'in ölüm yıldönümü töreninde gösteri yapmaktan 11 şahsın gözaltına alındığı, birinin tutuklandığı. 
21. Dicle Nehri kenarında H.A.'nın cesedinin bulunmasına ilişkin soruşturmanın sürdüğü. 

Alataş Beyanları ciddiye almıyorum 

İHD Başkanı Yusuf Alataş açıklama için "İyimser olarak, 'devlet ilk kez raporlarımızı ciddiye almış' diyorum ama taraflı olmadığını görmemiz için rapordaki doğrularımızın da açıklanması gerekir" dedi. İHD Şube Başkanı Selahattin Demirtaş da, "21 olay doğru değilse, geri kalan yüzlercesi için ne diyeceğiz" derken, Alataş, şöyle konuştu "Raporları başvurucunun beyanını esas alıp hazırlarız. 10 iddiamdan 8'inin araştırma sonucu doğru olduğu anlaşılırsa, 8 olayı ortaya çıkartmış oluruz. Yanlışlarda kasıt yoktur. Devleti yıpratmaya çalışmıyoruz ki. 'Kahvehane yok' gibi somut olgular tamam ama 'operasyon olmamıştır, yangın çıkmamıştır' gibi beyanları ciddiye almıyorum. Ben 'var' diyorum, o 'yok' diyor. Kızıltepe'deki olay gibi. Operasyonu da balistik incelemeyi de emniyet yapıyor." 


</TEXT>
</DOC>
