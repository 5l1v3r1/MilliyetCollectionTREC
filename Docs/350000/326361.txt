<DOC>
<DOCNO> 326361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo34.html </URL>
<DATE> 2005/03/23/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Beşiktaş'ta, Diyarbakırspor maçı hazırlıkları... 
</HEADLINE>
<TEXT>

     Beşiktaş, ligde Diyarbakırspor ile yapacağı 26. hafta maçının hazırlıklarını sürdürdü. 
     Sabah Belgrad Ormanı'nda kros yapan siyah-beyazlı futbolcular, akşam da BJK Nevzat Demir Tesisleri'nde çalıştı. Teknik direktör Rıza Çalımbay yönetiminde, basına kapalı gerçekleştirilen yaklaşık 1,5 saatlik antrenman ısınma hareketleriyle başladı. Çalımbay, daha sonra oyuncularına iki grup halinde 5'e 2 ve dar alanda pas, ardından da bire bir adam geçme çalışmaları yaptırdı. Antrenman çift kale maçla sona erdi. 
     Antrenmana, milli takımlarda bulunan Okan, İbrahim Toraman, Koray, İbrahim Akın, Carew, Ahmed Hassan ve Pancu ile sakatlığı bulunan İbrahim Üzülmez katılmadı. Sabahki kros çalışması sırasında sol arka adalesinde ağrı oluşan Sergen ile sakat olan Juanfran salonda çalıştı, Ronaldo ise koşu yapmakla yetindi. 
     Beşiktaş, yarın 3. Lig ekiplerinden Beylerbeyi ile BJK Nevzat Demir Tesisleri'nde yapacağı antrenman maçıyla hazırlıklarını sürdürecek. Karşılaşma saat 16.00'da başlayacak. 
     
</TEXT>
</DOC>
