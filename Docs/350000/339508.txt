<DOC>
<DOCNO> 339508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko01.html </URL>
<DATE> 2005/05/04/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
FED, dolar faizini artırdı 
</HEADLINE>
<TEXT>

     ABD Merkez Bankası FED, beklentilere uygun şekilde dolar gösterge faizini çeyrek puanlık yüzde 0.25 artırımla yüzde 3’e çıkardı. 
     Böylece 2004’ün Haziran ayına kadar, son 46 yılın en düşük seviyesi olan yüzde 1’de tutulan ABD Doları’nın gösterge faizinde, 10 ay içinde art arda çeyrek puanlık 8 artırım gerçekleştirilmiş oldu. 
     ABD’de yavaşlayan büyüme ve artan enflasyon baskısı arasında sıkışan FED’in kredi maliyetlerini yükselterek ekonomide kontrolü elinde tutmaya çalıştığı ifade ediliyor. 
     ABD Merkez Bankası FED, son aylarda enflasyon baskısının daha güçlü hissedildiğini, tüketim harcamalarındaki güçlü görünümün ise enerji fiyatlarındaki yükselişle yavaşlamaya başladığını bildirdi. 
     FED’den faiz artırımıyla ilgili yapılan açıklamada, ABD ekonomisine ait son göstergeler değerlendirildi. 
     Petrol başta olmak üzere enerji fiyatlarındaki artışın ekonomide yavaşlamaya yol açtığı kaydedilen açıklamada, enflasyonun baskısının tehdit olmayı sürdürdüğü vurgulandı. 
     FED açıklamasının daha öncekilere kıyasla fazla bir farklılık içermediği ve "ölçülü" ifadesini korumak yoluyla bazı yatırımcıları endişelendiren politika değişikliği konusunda ipucu barındırmadığı ifade ediliyor. 
     FED’in "ölçülü" olarak nitelendirilen çeyrek puanlık faiz artırımlarıyla ekonomideki büyüme karşılığında enflasyonda artış seçeneğini tercih etmeyerek kontrolü elinde tutma politikasına devam ettiği belirtiliyor. 
     Analistler, dolar faizlerinin geçen yıl yüzde 1 seviyesinde bulunduğu zamanda güçlü gözüken ekonomik büyümenin, faiz artırımlarının sürdürülmesiyle yavaşlama eğilimine girdiğinin altını çiziyor. 
     ABD ekonomisinin yılın ilk çeyreğinde yüzde sadece 3.1 büyüme gerçekleştirmesi, faizlerdeki yükselmeye bağlanıyor. 
     ABD, geçen yıl daha güçlü bir performansla yüzde 4.4 büyüme gerçekleştirmişti. Yıl sonuna doğru yavaşlamaya başlayan ekonomide son çeyrek büyümesi ise yüzde 3.8 olmuştu. 
     Bazı ekonomistler, faiz artırımlarının da etkisiyle ABD ekonomisinde yavaşlamanın süreceğini ve ikinci çeyrek rakamlarında bunun daha açık hissedileceğini ifade ediyorlar. 
     Öte yandan, Mart ayında ABD’de çekirdek enflasyonun yüzde 0.4 ile son 2 yılın en yüksek seviyesine çıkması sonucu az da olsa FED’in "ölçülü" faiz artırımı politikasından vazgeçeceğini ve daha sert kararlar alacağını düşünen yatırımcılar, şimdilik rahatladı. 
     FED kararının açıklanmasıyla önce kısa süreli satış dalgası yaşanan New York Borsası’nda alımlar hemen kendini hissettirdi. 
     Dow Jones sanayi endeksi, faiz artışı kararının açıklanmasıyla birlikte birkaç dakika içinde 44.12 puanlık artışla 10,295.82 puana, Nasdaq teknoloji endeksi ise 14.37 puanlık artışla 1,943.02 puana çıktı. 
     Uluslararası döviz piyasalarında ABD Doları ise FED kararından fazla etkilenmedi. Son işlemlerde avro dolar paritesi 1.2863, dolar yen paritesi ise 105.06 olarak gerçekleşti. 
     FED’in bu kararıyla Türkiye’nin de aralarında bulunduğu gelişmekte olan piyasalardan para çıkışına neden olması beklenmiyor. 
     
</TEXT>
</DOC>
