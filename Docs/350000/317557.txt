<DOC>
<DOCNO> 317557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy03.html </URL>
<DATE> 2005/02/22/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Yeni Kültür ve Turizm Bakanı'ndan ilk açıklama 
</HEADLINE>
<TEXT>

     Kültür ve Turizm Bakanlığı'na atanan Atilla Koç, yeni görevinde 33 yıllık devlet tecrübesini tatbik edeceğini belirterek, ''Avrupa Birliği'ne hazırlanan Türkiye'nin, AB'ye verebilecek kültürünün olduğunu ispat edecek bir noktada çalışma içerisinde olacağız'' dedi. 
     Koç, Başbakan Recep Tayyip Erdoğan'ı Brüksel'e uğurlamak için geldiği Esenboğa Havalimanı'nda gazetecilerin sorularını yanıtladı. 
     Bakanlık görevine getirildiğini, evinde televizyondan öğrendiğini ifade eden Koç, bakanlık görevini beklemediğini, görevin sürpriz olduğunu, Başbakan Erdoğan ile de daha önce bu konuda görüşmediklerini söyledi. 
     Koç, bir soru üzerine, kendisinden önceki bakanların yaptıklarına ilavelerde bulunacağını, 33 yıllık devlet görevi sırasında öğrendiklerini yeni görevinde tatbik edeceğini belirterek, şunları kaydetti 
     ''Devlete ve millete hem turizm, hem de kültür alanında daha fazla ne yapabileceksem onu yapacağım. Ben, Aydın bölgesinin değil, Türkiye'nin bakanıyım, milletvekiliyim, sadece turizm değil, kültür bakanıyım. Avrupa Birliği'ne hazırlanan Türkiye'nin, AB'ye verebilecek kültürünün olduğunu ispat edecek bir noktada çalışma içerisinde olacağız. Bizden önce bakanlar da böyle bir çalışmanın içinde oldular, biz onların devamıyız.'' Koç, ''Başbakan ne gibi tavsiyelerde bulundu '' sorusuna, ''Tavsiye meselesini niye devamlı soruyorsunuz. Layık görmüşlerdir, tavsiye etmişlerdir, teşekkür ederim. Kendisi de beni tebrik etti'' yanıtını verdi. 
     
</TEXT>
</DOC>
