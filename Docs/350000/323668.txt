<DOC>
<DOCNO> 323668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko25.html </URL>
<DATE> 2005/03/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye'de sadece 1 adet bulunan P.Bugatti saat rekor fiyata satıldı... 
</HEADLINE>
<TEXT>

     Türkiye'de sadece bir adet bulunan Parmagıani Bugatti model saat, 270 bin İsviçre Frankı'na yaklaşık 296 bin YTL satıldı. 
     6. İsviçre Saatleri Fuarı, Antalya'da Sheraton Oteli'nde açıldı. Beş firmanın katıldığı fuarda, İsviçre'den ithal edilen 20 saat markasında ürünler, Ege ve Antalya Bölgesi'ndeki toptancı müşterilere tanıtıldı. 
     Fuar'da, dünyada sadece 50 adet üretilen ve Türkiye'de sadece bir adet bulunan Parmagıanı Bugatti modeli saat de sergilendi ve saat bir işadamına 270 bin İsviçre Frankı'na satıldı. Saatin, piyasaya yeni çıkacak olan ve Cenevre Otomobil Fuarı'nda en pahalı otomobil seçilen Bugatti marka otomobilin motoruna benzetildiği ve 285 parçadan oluştuğu bildirdi. 
     
     TÜRKİYE'DEKİ TEKNOLOJİ 

     İsviçre Ticaret Odası Yönetim Kurulu üyesi İrfan Nalçacı, AA muhabirine yaptığı açıklamada, bu yıl 6'ncısı gerçekleştirilen İsviçre Saatleri Fuarı'nın sektör temsilcileri tarafından büyük dikkatle izlendiğini söyledi. 
     Türkiye'nin yılda 12 milyon adet saat ithal edildiğini vurgulayan Nalçacı, bu saatlerden 3 milyonunun marka olduğunu kaydetti. Türkiye'de saat seçiminin rastgele yapıldığına da dikkati çeken Nalçacı, ''Cihazın madenine ve gösterişine bakılıyor. Oysa değerli ve kullanışlı bir saat, kalitede kendini gösterir'' dedi. 
     İsviçre'nin saat üretiminde kendini kanıtlamış bir ülke olduğunu vurgulayan Nalçacı, Türkiye'nin ise milli saatini üretecek bir teknolojiye sahip olmadığını söyledi. Nalçacı, şöyle konuştu 
     ''Türkiye'nin bu konuda yüksek teknolojiye sahip olması çok zor. Türkiye kaliteli saat kullanımı olarak yüksek potansiyele sahip, ancak iç piyasanın dışında bunun dışa pazarlanması gerekir. Şu anda bu da Türkiye açısından olumlu görünmüyor.'' Fuarda, sektör temsilcilerine, özel koleksiyon saat örneklerinin tanıtıldığını da anlatan Nalçacı, fuarda ayrıca beyaz altın, kırmızı altın, platin, ve pırlanta saatlerin yer aldığını belirtti. Nalçacı, fuarda en pahalı saatin yanı sıra dünyanın en hassas ve yer çekimsiz ortamda çalışan ve 60 çarkın üst üste dizilmesi ile 400 parçadan oluşan Tourbillon saatin de yer aldığını sözlerine ekledi. 
     16 Mart'ta sona erecek fuar, 09.00-11.00 saatleri arasında sadece sektör mensuplarının ziyaretine açık olacak. 
     
</TEXT>
</DOC>
