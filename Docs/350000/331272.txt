<DOC>
<DOCNO> 331272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/ekonomi/eko02.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal barış uyarısı 
</HEADLINE>
<TEXT>



MÜSİAD Avrupa Birliği süreci sabote edilebilir Müstakil Sanayici ve İşadamları Derneği'nin MÜSİAD Bölgesel ve Sektörel Kalkınma Raporu'nda, dış rekabet ve kur kıskacında olan KOBİ'lerin işçi çıkarma noktasına geldiği belirtilerek, "İthal ikameci yaklaşımla, yeterli ve farklılaşmış araçlarla donatılmış bir teşvik paketi gereklidir" denildi. 
Yeni rekabet ve AB'ye uyum şartlarından bahsedilen raporda, AB'ye uyum sürecinde en çok zorlanacak sektörlerin başında gıda, tarım ve hayvancılığın geldiği belirtildi. Raporda şu ifadelere yer verildi 

'Sorun yumağı' 
"Nüfusun ağırlıklı bir kesiminin geçimini temin ettiği bu sektörlerdeki uyum sürecinin idaresi başarılı şekilde gerçekleştirilip zamana yayılmaz ve maliyeti olabildiğince azaltılmazsa, ortaya çıkacak tatminsizlikler yumağı, kendi kendini besleyen sosyal sorunlar yumağı olarak topluma yayılabilir ve bu süreç hem hükümeti hem de AB üyelik sürecini sabote edebilir." 
Raporda teşvikler konusuna değinilerek, en kalıcı teşvikin siyasi ve ekonomik istikrar olduğu vurgulandı ve "Herkese verilen teşvikin, teşvik olmaktan çıktığı artık açıktır" denildi. Bu konuda önceliklere, liyakate, ekonominin gelişimine, istihdam, katma değer oluşturma, rekabetçilik gibi kriterlere göre tanımlanan seçici, dar kapsamlı, birkaç aşamadan oluşan bir paket belirlenmesi gerektiği kaydedildi. Sektörlere ve bölgelere göre yatırım haritasının çıkarılması da öngörüldü. 

TEKSTİLCİLER İşsizlik ve öfke ortamı doğabilir Tekstil sektörünün birlik ile derneklerini biraraya getiren Hazır Giyim Platformu Zirvesi, "İstihdam manifestosu" açıkladı. Dokuz maddelik manifestoyu okuyan İstanbul Hazır giyim ve Konfeksiyon İhracatçıları Birliği Başkanı Süleyman Orakçıoğlu, şöyle dedi 
"Bazen koskoca bir ülkeye yön verenler, yanı başlarında atılmakta olan çok büyük bir çığlığı duymaz hale gelirler. 2.5 milyon kişiyi istihdam eden bir sanayi istihdam üzerindeki vergiler nedeniyle rekabet gücünü kaybediyor. Türkiye'nin son 25 yıldır ekmek yediği, en büyük istihdamı yarattığı ve böylelikle sosyal barışa müthiş bir katkıda bulunduğu tekstil ve hazır giyim sektörümüz istihdam manifestosu veriyor. Firmalarımız başlarının çaresine bakabilir. İthalat yapar, gerekirse verimliliği yükseltmek adına işçi çıkarır... Biz başımızın çaresine bakarız ama işsizliği artan bu ülkede hiçbirimiz güvenle yaşayamayız. Artan işsizlik ve öfke ortamında kazanılan paranın kime ne faydası olur " 

Erdoğan'a gidecek 
Orakçıoğlu, daha sonra sektör temsilcilerinin imzaladığı manifestoyu Başbakan Erdoğan'a iletilmek üzere Türkiye İhracatçılar Meclisi TİM Başkanı Oğuz Satıcı'ya verdi. Bu arada basın toplantısı sırasında sektör temsilcileri, aldıkları karar doğrultusunda dün susma haklarını kullandıklarını bildirdiler. 


</TEXT>
</DOC>
