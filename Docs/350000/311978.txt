<DOC>
<DOCNO> 311978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun34.html </URL>
<DATE> 2005/02/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
AB'de kızıl yıldız, orak ve çekiçe de yasaklansın .. 
</HEADLINE>
<TEXT>

     Doğu Avrupa ülkelerinden bir grup muhafazakar Avrupa Birliği AB milletvekili, AB'de Nazilerin gamalı haçının svastika yasaklanması önerisine koşut olarak kızıl yıldız, orak ve çekiç gibi komünist sembollerin de yasaklanması çağrısında bulundu. 
     Estonya, Litvanya, Slovakya, Macaristan ve Çek Cumhuriyeti'nden AB milletvekilleri, ''doğu Avrupa'da Sovyet destekli rejimlerin neden olduğu acılar nedeniyle, herhangi bir yasağın komünist sembolleri de içermesi gerektiğini'' söyledi. 
     Avrupa Parlamentosu milletvekili Macar Jozsef Szajer, ''diğer şeytani totaliter rejimine de eşit davranılmasını'' istediklerini belirtti. 
     AB Komisyonu'nun adalet ve içişlerinden sorumlu üyesi Franco Frattini, AB ülkelerinde Nazi sembollerinin yasaklanması önerisinde bulunmuştu. 
     Frattini'nin sözcüsü Friso Roscam Abbing, komünist sembollerin yasaklanması talebine ilişkin, komünist yönetimin neden olduğu acıların farkında olduklarını, ancak orak ve çekicin görüşülmekte olan ırkçılık karşıtı hükümler altında, Nazi sembolleri ile yan yana konulmasının uygun olmayacağını söyledi. 
     AB'ye üye 25 ülkenin adalet ve içişleri bakanları bu ay toplanarak, Nazi sembollerinin yasaklanması konusunu görüşecekler. 
     
</TEXT>
</DOC>
