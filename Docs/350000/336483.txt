<DOC>
<DOCNO> 336483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur13.html </URL>
<DATE> 2005/04/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İç çamaşırlarına kadar soydular 
</HEADLINE>
<TEXT>

     Süleyman ELÇİN DHA 

KONYA Numune Hastanesinde, Ameliyathane açılışını fırsat bilen hırsızlar, onlarca kişinin bulunduğu Genel Cerrahi bölümündeki hemşirelerin soyunma dolaplarını boşalttılar. Hemşireler, kilitli dolapların içinde bulunan çantaları, cüzdanlarıyla birlikte sivil kıyafetleri, hatta iç çamaşırlarına kadar hırsızlara kaptırdılar. 
     Hırsızların hemşire soyunma dolaplarının arkasından Başhekim Rıza Sarıbabıçcı'nın makam odasının karşısında bulunan Başhemşire Ümmühani Uludağ'ında odasına girerek, soyunma dolabının kilidini kırarak içindeki çantasını çaldığı da öğrenildi. 
     Ameliyathane açılışı nedeniyle bütün hemşire ve çalışanların 3'üncü katta bulunmasını fırsat bilerek 2'inci kattaki hemşire odalarına giren hırsız ya da hırsızlar, tüm soyunma dolaplarının kilitlerini teker teker kırarak içerisinde bulunan çanta ve cüzdanların yanısıra sivil kıyafetleri de, hatta hemşirelerin iç çamaşırlarını bile çaldı. 
     Hastanedeki mesai bitiş saati 16.00 olduğu için 15.45 sıralarında soyunma dolaplarına gelen hemşirelerden Yeliz Bayram, Sevilay Saçık, Özden Üstün, Yasemin Türel, Emine Önemli, Semra Göktem durumu fark ederek hemen Başhemşire Ümmühani Uludağ'a haber verdiler. 
     Başhemşire Uludağ da uyarı üzerine dolabını kontrol ettiğinde, kendisinin de soyulduğunu fark etti. İç çamaşırlarına kadar soyulan hemşirelerin bazıları üzerlerindeki resmi kıyafetlerle polise ifade vermeye giderken, bazı hemşireler ise evlerine telefon açarak, yakınlarından sivil kıyafetler istediler. Hemşireler, hırsızlık olayına gülmekten başka bir şey yapamazken "Cüzdan da para fazla değildi, ama iç çamaşırlarımız markaydı'' dediler. 
     Polis yaptığı araştırmada ise, hemşire soyunma odaların karşısındaki erkek soyunma dolaplarının da açıldığını, ancak herhangi bir şey çalınmadığını belirlerdi. 
     Polis olayla ilgili araştırmasını sürdürüyor. 
     
</TEXT>
</DOC>
