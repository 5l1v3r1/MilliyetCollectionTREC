<DOC>
<DOCNO> 310347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur26.html </URL>
<DATE> 2005/01/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kanal kazısında tarihi eser bulundu 
</HEADLINE>
<TEXT>

     Eskişehir'in Seyitgazi İlçesi'ne bağlı Kırka Beldesi'nde, Eti Bor İşletme Müdürlüğü'nün kanal kazısı çalışmaları sırasında, aralarında cam nazar boncuğunun da yer aldığı 83 eser bulundu. 
     Eskişehir Arkeoloji Müzesi Müdürü Dursun Çağlar, AA muhabirine yaptığı açıklamada, Kırka Eti Bor İşletme Müdürlüğü ekiplerinin durumu kendilerine iletmeleri üzerine yapılan kurtarma kazısı sonrasında, 35 mezarda 83 eser bulunduğunu, eserlerin geç Roma ve Bizans dönemlerine ait olduğunun belirlendiğini bildirdi. 
     Kurtarma kazısının 2003 yılının Aralık ayında arkeolog ve Anadolu Üniversitesi öğrencilerinden oluşan bir ekiple başladığını ifade eden Çağlar, şöyle konuştu 
     ''Kültür ve Turizm Bakanlığı'nın izniyle bilimsel kazı çalışmaları 2004 yılında da devam etti ve tamamlandı. Kanal kazısı çalışmaları, Müze Müdürlüğü kontrolünde devam etmektedir. Kanal kazısı sırasında 13 mezarın tahrip edildiğini tespit ettik. Bölgede taş sanduka, pişmiş ve basit toprak mezarlara rastladık. Mezarların bazılarından Roma Dönemi'ne tarihlenebilen seramikler, bazılarında ise Bizans Dönemi'ne ait metal bilezik, yüzük ve küpe gibi küçük buluntular elde edildi. Çocuk mezarlarında da küçük çanlar bulundu.'' 
     
     ESERLER ENVANTERE KAYDEDİLDİ 
     Eskişehir Arkeoloji Müzesi Müdürü Dursun Çağlar, kurtarma kazısı yapılan mezarlık alanın kazı süresi içinde dört defa sel sularının altında kaldığını, sel sularının etkisiyle bazı mezarların kapak taşlarının ve kenar taşlarının sürüklenerek tahrip olduğunu bildirdi. 
     Kurtarma kazısı sonucunda 35 mezarın açıldığını belirten Çağlar, şöyle devam etti 
     ''Yapılan kurtarma kazısı sonrasında, Geç Roma ve Bizans dönemlerine ait mezarlarda 83 tarihi eser bulduk. Mezarlarda çanak, bilezik, kolye tanesi, boncuk, yüzük, testi, nazar boncuğu ve şişe bulundu. Kazı yapılan alan, Örenler Mevki Yamaç Yerleşimi ve Nekropol Alanı adı ile Eskişehir Kültür ve Tabiat Varlıklarını Koruma Kurulu'nun kararıyla 1. derece arkeolojik SİT alanı olarak tescil edildi. Bulunan eserleri, ait oldukları dönemleri belirledikten sonra envantere kaydettik. Müzedeki tadilat çalışmaları tamamlanınca sergileyeceğiz.'' 
     
</TEXT>
</DOC>
