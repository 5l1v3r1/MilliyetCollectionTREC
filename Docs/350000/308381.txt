<DOC>
<DOCNO> 308381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/spor/ykocaomer.html </URL>
<DATE> 2005/01/22/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Edepsiz Alman 
</HEADLINE>
<TEXT>



Almanya'da 2004 yılının başarılı sporcuları seçiminde birinciliği Schumacher aldı. 3 Aralık'ta İstanbul'a gelen tek bacağı diz üstü protez olan Wojtek Czyz beşinci oldu. Wojtek Atina Paralimpik'lerinde Engelli Olimpiyatları 100 metreyi 12.51, 200 metreyi 22.18'le koşarak 2 Dünya Rekoru ve 2 altın madalyanın sahibi olduktan sonra, uzun atlamada da 6 metre 23 cm atlayarak bir Dünya rekoru kırarak üçüncü altın madalyasını almıştı. Dokuzuncu sırada ise Almanların "Demir adam" dedikleri Hawaii'deki Ironman'ı kazanan triatloncu Normann Stadler vardı. 
Sonuçların açıklanmasından sonra Stadler "Wojtek Czyz gibi bir engellinin benim önümde beşinci sırayı almasını içime sindiremiyorum. İnsanların performansı değerlendirilmelidir. 7 sene çok uğraştım, ondan sonra bir hikaye ile gelip Atina'da başbakanın kucakladığı engelli sporcu önüme geçti." 
Bir sporcuya, daha doğrusu bir insana yakışmayan bu terbiyesizce konuşmadan sonra Stadler, Almanya'da hak ettiği reaksiyonları aldı. Önce spor yaptığı kulübü MTG Mannheim kendisini süresiz olarak kulüple ilişkisini kesti ve kulüpteki diğer arkadaşları kendisi ile görüşmeme kararı aldılar. 
Alman Başbakanı Gerhard Schröder ise, "Stadler'in bu ifadeleri inanılmaz ve utanç vericidir. Gerçek bir spor adamına, insanlık haysiyetine yakışmayan sözlerdir. Kasıtlı bir faul gibidir." 
Alman Triatlon Federasyonu da Stadler'i kınadığını, düşünmeden söylenen bu sözlerin doğru olmadığını belirtti. 
Kendisi ile görüştüğümüz Wojtek Czyz ise, "Bana telefon etti özür diledi. Ben de özrünü kabul ettim. Ama bir sporcunun bu şekilde konuşmasını da kendisine yakıştıramadım. Kızgın da değilim. Herhalde olimpiyatlarda başarılı olamayışının bir reaksiyonu da olabilir" dedi. 
Görüldüğü gibi böyle engelli sporu ile ilgili seviyesiz konuşmalar yalnız Türkiye'de olmuyor. Sporun çok daha geliştiği, engelliler sporunun çok daha yüksek bir değere sahip olduğu Almanya'da bile böyle kendini bilmez edepsizler ortaya çıkabiliyor. 
Tartışmalara Alman Başbakanı Gerhard Schröder, "Gösterilen her yüksek performansa saygılıyım. Ama böyle Bay Stadler gibi konuşan insanlar saygıyı hak etmiyorlar" diyerek son noktayı koydu. 
Not Tüm okurlarımızın mübarek Kurban Bayramı'nın huzur içinde geçmesini dilerim. 



</TEXT>
</DOC>
