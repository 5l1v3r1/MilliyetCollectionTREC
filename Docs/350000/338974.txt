<DOC>
<DOCNO> 338974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur12.html </URL>
<DATE> 2005/05/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Akıl hastası, felçli annesini döve döve öldürdü 
</HEADLINE>
<TEXT>

     Necip KARATUNA DHA 

      BALIKESİR'in Sındırgı İlçesi'ne bağlı Aktaş Köyü'nde akli dengesi bozuk 36 yaşındaki Ramazan Yıldız, felçli annesi 74 yaşındaki Alime Yıldız'ı demir çubukla döverek öldürdü. Cezai sorumluluğu olmadığı belirtilen Ramazan Yıldız serbest bırakılırken Alime Yıldız'ın cesedi otopsi için Bursa Adli Tıp Kurumu'na gönderildi. 
     Sındırgı'nın Aktaş Köyü'ndeki olay, önceki gün meydana geldi. Akli dengesi yerinde olmadığına dair raporu bulunan Ramazan Yıldız, birlikte yaşadığı felçli annesi Alime Yıldız'a soba karıştırmakta kullanılan 70 santimetre uçunluğundaki demir çubukla vurmaya başladı. 
     Çığlıkları duyarak eve giren komşuları, oğlu tarafından dövülen Alime Yıldız'ı kanlar içinde buldu ve Sındırgı Devlet Hastanesi'ne götürdü. 
     İlk müdahalenin ardından Balıkesir Devlet Hastanesi'ne sevkedilen Alime Yıldız, tüm müdahalelere karşın kurtarılamadı. Alime Yıldız’ın cesedi kesin ölüm nedeninin belirlenmesi için Bursa Adli Tıp Kurumu'na gönderildi. 
     Jandarmanın gözaltına aldığı Ramazan Yıldız, cezai sorumluluğu olmadığına ilişkin raporu bulunduğu için serbest bırakıldı. Yıldız’ın tedavi için Manisa Ruh ve Sinir Hastalıkları Hastanesi'ne sevkedileceği belirtildi. 
     
</TEXT>
</DOC>
