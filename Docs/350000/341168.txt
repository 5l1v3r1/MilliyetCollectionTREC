<DOC>
<DOCNO> 341168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun34.html </URL>
<DATE> 2005/05/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bush, 150 bin Gürcü'ye konuştu Devriminiz herkese örnek 
</HEADLINE>
<TEXT>

     ABD Başkanı George Bush, "parçalanan Sovyet rejiminin yerinde özgür Gürcistan devletinin doğduğunu" belirtti. 
     Bush, Gürcistan’daki resmi temaslarının sonunda Tiflis’teki Özgürlük Meydanı’nda toplanan yaklaşık 150 bin kişiye hitaben yaptığı konuşmada, Gürcistan halkının eski Sovyetler Birliği döneminden başlayarak bugüne kadar süren özgürlük mücadelesinin tüm dünya halkları için örnek teşkil ettiğini kaydetti. 
     Gürcü halkının, 9 Nisan 1991 tarihinde toplandığı Lenin Meydanı’nı bugün özgürlük meydanı yapmayı başardığını anlatan Bush, uzun yıllar verilen özgürlük ve demokrasi mücadelesinin "gül devrimi" ile taçlandığını söyledi. 
     ABD Başkanı Bush, şunları kaydetti 
     "Bu meydan daha önce Lenin adını taşıyordu. Gürcü halkı Lenin heykelini yıkarak özgürlük için kan döktü. Güller taşıyarak yozlaşmış yönetimi devirmeyi de başaran Gürcü halkı, demokrasi ve özgürlük uğruna nasıl mücadele edilmesi gerektiğini herkese gösterdi." Ukrayna ve Kırgızistan’daki demokrasi hareketlerinin Gürcistan’dan etkilenerek başladığını ifade eden Bush, "Sizlerin başlattığı demokrasi ve özgürlük hareketleri artık giderek yaygınlaşıyor" dedi. 
     Gürcistan’ın, AB’ye uyum süreci ve NATO üyeliğini desteklediklerini ifade eden Bush, tüm ülkelerin Gürcistan’ın özgürlüğünü ve bu ülkede her geçen gün gelişmekte olan demokrasiyi önemsemesi gerektiğini söyledi. 
     ABD’nin, Gürcü halkının özgürlük ve demokrasi seçimine saygı gösterdiğini belirten Bush, "Özgürlük mücadelesi sadece ülkenin değil, her bireyin amacı olmalı" ifadesini kullandı. 
     Gürcistan’da sadece demokratik gelişmelerin kaydedilmediğini, ülke ekonomisinin de iyileştiğini ifade eden Bush, yolsuzlukla ciddi mücadele başlatıldığını kaydetti. 
     Gürcistan’ın, Irak’ta başladıkları özgürlük mücadelesinde yanlarında yer aldığını ifade eden Bush, bölgede görev yapan Gürcü askerlerinin sayısının arttığını ve bunun içinde Gürcistan halkına teşekkür etmek istediğini söyledi. 
     
     "YENİ TARİHİMİZ YAZILIYOR" 
     Gürcistan Cumhurbaşkanı Mihail Saakaşvili de meydanı dolduran kalabalığa hitaben yaptığı konuşmada, çok kez yabancı ülke liderini misafir ettiklerini, büyük hüzün ve sevinç yaşadıklarını belirterek, "Bugün ise yeni tarihimiz yazılıyor" dedi. 
     Bush’un, Gürcistan ziyaretinin kendileri için büyük önem taşıdığını ifade eden Saakaşvili, ülkesinin en zor günlerinde ABD’yi yanında bulduğunu kaydetti. 
     ABD Başkanı’nın, Gürcistan’ın toprak bütünlüğünü desteklediğini belirten Saakaşvili, "NATO’ya üye olmak istediğimizi bir kez daha tekrarlamak istiyorum" dedi. 
     Mihail Saakaşvili, "Siz dünya lideri, yeryüzünün özgürlük ve demokrasi savaşçısısınız" sözleriyle hitap ettiği Bush’a, Gürcistan’a gösterdiği yardımlarından dolayı "Kutsal Giorgi Madalyası"nı takdim etti. 
     Gürcistan’daki temasları sona eren Bush ve beraberindeki heyet, Tiflis’ten ayrıldı. 
     
</TEXT>
</DOC>
