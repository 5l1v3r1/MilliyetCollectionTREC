<DOC>
<DOCNO> 327239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo09.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Madalya zamanı 
</HEADLINE>
<TEXT>


Dünya Salon Okçuluk Şampiyonası'nda Tunç Küçükkayalar olimpik yayda yarı finale yükselirken, Bayan Milli Takımımız ülke sıralamasında 5. oldu 


Danimarka'da devam eden Dünya Salon Okçuluk Şampiyonası'nda mücadele eden Tunç Küçükkayalar, olimpik yay müsabakalarında yarı finale yükselmeyi başardı. 
12 sporcumuzun mücadele ettiği bireysel müsabakalarda elemeleri geçen tek isim olan Küçükkayalar, ilk turda Fransız rakibini 174-169, 2. turda Polonyalı'yı 175-173, çeyrek finalde de Rus'u 116-113 yenenerek adını ilk dörde yazdırdı. 
Ülke sıralamalarında Büyük Bayanlar ile Genç Erkekler Milli Takımlarımız beşinci sırayı alırken, genç bayanlar yedincilikte kaldı. Ay - Yıldızlı bayanlarımızda Damla Günay 579 puan toplarken, Derya Sarıaltın 574, Zekiye Keskin Şatır da 564 puan aldı. Millilerimizin toplam 1717 puanla 5. sırayı aldığı yarışta Ukrayna 1737 puanla birincilik kürsüsüne çıktı. Genç erkeklerde ise Ogün Yıldız, Tayfun Kolay ve Uğur Uzun ile mücadele eden milli takım, 1683 puan ile beşinci oldu. Begül Löklüoğlu, Merve Çakır, Kübra Özdemir'den oluşan genç bayanlar ise 1641 puan toplayarak yarışmayı 7. bitirdi. 


</TEXT>
</DOC>
