<DOC>
<DOCNO> 329910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo05.html </URL>
<DATE> 2005/04/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sivasspor sevgisi öldürüyordu 
</HEADLINE>
<TEXT>

     Halife YALÇINKAYA DHA 

      SİVASSPOR'a destek için kasap dükkanının yerinin önüne takımının bayrağını asan 24 yaşındaki Yaşar Demirel, yüksek gerilim hatlarına temas edince vücudunun bir bölümü yandı. 
     Hayri Sığırcı Caddesi'ndeki dükkanının önüne Sivasspor bayrağını asmak isteyen Yaşar Demirel, elektrik akımına kapıldı. Çektiği halatın cadde üzerinden geçen 3 bin 100 voltluk elektirik kablosuna temas etmesi sonucu sağ kolu ve bacağının damarları patlayan Yaşar Demirel, Sivas Cumhuriyet Üniversitesi Tıp Fakültesi Hastanesi'ne kaldırılarak tedavi altına alındı. 
     Demirel, "Takımıma destek vermek için Sivasspor bayrağı yaptırdım. Bayrağı cadde üzerine asarken elim oradan geçen yüksek gerilim hatına değmiş. Ondan sonrasını hatırlamıyorum. Gözümü hastanede açtım.'' dedi. 
     Plastik Cerrahi Servisi'nde tedavi altına alınan Yaşar Demirel'in kol ve bacağında 1'inci derecede yanıklar bulunduğunu belirten doktarlar hastanın sağlık durumunun iyi olduğunu söyledi. 
     
</TEXT>
</DOC>
