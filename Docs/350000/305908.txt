<DOC>
<DOCNO> 305908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur44.html </URL>
<DATE> 2005/01/12/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gözdağı vermek isterken arkadaşını öldürdü 
</HEADLINE>
<TEXT>

     Adana'nın Ceyhan İlçesi'nde 4 lise öğrencisinin, 65 milyon liralık borcunu ödemediği gerekçesiyle bir arkadaşlarını kent dışına çıkarıp dövdüğü ve dönüş yolunda gençlerden birinin, araçta tabancayla oynarken ön koltukta oturan bir başka arkadaşını vurarak ölümüne neden olduğu bildirildi. 
     Alınan bilgiye göre, Endüstri Meslek Lisesi son sınıf öğrencisi Turgay Ayaz 18 ve Ceyhan Lisesi'nden arkadaşı Ahmet Vahap K. 18 yaklaşık 2 ay önce Ceyhan Lisesi'nden arkadaşları Mesut K'ya 19 65 milyon lira borç verdiler. Ancak bu parayı geri alamayınca, Ceyhan Lisesi'nden arkadaşları Aşkın Doğruer 19 ve Davut B'yi 19 de yanlarına alıp, önceden tanıdıkları bir kişiye biraz para vererek, ''bir saatliğine'' otomobilini ödünç istediler. 
     Daha sonra 4 arkadaş, borçlu olduğunu söyledikleri Mesut K'yı 01 L 5193 plakalı otomobile bindirerek yerleşim alanı dışına çıkarttılar. 
     Mesut K'yi dövdükten sonra otomobile bindirerek yola çıkan gençlerden Turgut Ayaz, Cumhuriyet Mahallesi Orhan Ekinci Bulvarı'nda, gence gözdağı vermek için ruhsatsız tabancayı çıkartıp oynamaya başladı. Bu sırada tabancanın ateş alması sonucu, ön koltukta oturan Aşkın Doğruer vuruldu. 
     Ceyhan Devlet Hastanesi'ne kaldırılan Aşkın Doğruer, ilk müdahalenin ardından sevk edildiği Adana Devlet Hastanesi'nde tüm müdahalelere rağmen kurtarılamadı. 
     Olaydan sonra kaçan gençler, düzenlenen operasyonla yakalanarak gözaltına alındılar. 
     Sorgulanmaları sonrasında Adliye'ye sevk edilen ve nöbetçi mahkemeye çıkartılan Turgay Ayaz, tutuklanarak cezaevine konuldu. Diğerleri ise tutuksuz yargılanmak üzere serbest bırakıldı. 
     
</TEXT>
</DOC>
