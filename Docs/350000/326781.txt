<DOC>
<DOCNO> 326781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur46.html </URL>
<DATE> 2005/03/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Tuzla'da dar gelirlilere kira öder gibi konut... 
</HEADLINE>
<TEXT>

     İstanbul Büyükşehir Belediyesi ile Toplu Konut İdaresi TOKİ arasında, Tuzla'da 5 bin konutun yapımını içeren gecekondu dönüşüm protokolü törenle imzalandı. 
     CNR Fuarcılık Merkezi'nde düzenlenen imza töreninde konuşan İstanbul Büyükşehir Belediye Başkanı Kadir Topbaş, kentte sağlıklı konutlar üretmeyi sağlayacak bir mantaliteyi geliştirmeye çalıştıklarını, bu çerçevede ilçe belediyeleri ve TOKİ ile birlikte çalışma yürüttüklerini söyledi. 
     TOKİ ile kentsel dönüşüm çalışmaları çerçevesinde deprem riski olan binaların yenilenmesi, çarpık yapıların ortadan kaldırılması, çöküntü alanları ile başta tarihi yarımada olmak üzere tarihi yapıların yeniden ayağa kaldırılması çalışması yaptıklarını anlatan Topbaş, ilk aşamada 20 bin 630 konutu 1-1.5 yılda bitirmeyi hedeflediklerini kaydetti. 
     Topbaş, ''Bu konutlarla İstanbul'un çağdaş bir yapıya kavuşmasını sağlayacağız'' dedi. 
     
     TOKİ, İSTANBUL'A 67 BİN KONUT YAPACAK 
     TOKİ Başkanı Erdoğan Bayraktar da İstanbul'un dünyada tanınma oranının yüzde 70, Türkiye'nin ise yüzde 50 olduğunu belirterek, büyükşehir ve ilçe belediyeleriyle birlikte İstanbul'da modern dünyanın da beklentisi olan sağlıklı binalar yapmaya çalıştıklarını ifade etti. 
     TOKİ'nin 1984'ten beri 7 bölgede 43 bin konut yaptığını, 1 milyon konutu da kredilendirerek bitirilmesini sağladığını anlatan Bayraktar, 1993'te Toplu Konut Fonu'nun kaldırılması nedeniyle kaynaklarının azaldığını, ancak artan göçle konut ihtiyacının arttığını kaydetti. 
     Bayraktar, Türkiye'nin 1.5 milyon konut ihtiyacı olduğunu, bunun yüzde 5-10'unu TOKİ'nin üreteceğini belirterek, 81 ilde 250 bin konut projeksiyonunu önümüzdeki dönemde hayata geçireceklerini söyledi. 
     Erdoğan Bayraktar, İstanbul'da da 67 bin konut yapacaklarını bildirdi. 
     
     HER KONUTUN GİRİŞ DAİRELERİ ÖZÜRLÜLERE 
     Bayraktar'ın konuşmasının ardından tekrar söz alan Kadir Topbaş, 67 bin konutun İstanbul için yeterli olmadığını, bu rakamın en az 100 bine çıkartılması gerektiğini anlattı. 
     ''TOKİ ile çağdaş normlarda, deprem riskinden uzak, sağlıklı alanlarda, sağlıklı konutlar üretmeyi hedefliyoruz'' diyen Topbaş, 2.5 yıl içinde 29 bin 384 konut inşa edileceğini söyledi. 
     Topbaş, üretilen her konutun giriş katının dar gelirli özürlü vatandaşlar için düzenlenmesini istediğini belirterek, ''TOKİ, bunu olumlu karşıladı. KİPTAŞ'tan da bu düzenlemeyi yapmasını istedim. Konut yapan diğer firmalar da buna dikkat ve özen göstersinler'' diye konuştu. 
     İstanbul'un 15 ilçesinde kentsel dönüşüm çalışması planladıklarını belirten Topbaş, ''2.5 yılda tamamlanacak konutlar, dar gelirli vatandaşlara uzun vadeli, kira öder gibi satılacak. Konutların altyapısı ve pazarlaması Büyükşehir Belediyesi tarafından yapılacak'' dedi. 
     Konuşmaların ardından Kadir Topbaş, Tuzla Belediye Başkanı Mehmet Demirci ve TOKİ Başkanı Bayraktar, Tuzla'da toplam 2 milyon metrekare alanda 5 bin konut yapılmasını öngören Gecekondu Dönüşüm Protokolü'nü imzaladılar. 
     
</TEXT>
</DOC>
