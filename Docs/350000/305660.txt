<DOC>
<DOCNO> 305660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo03.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a ağır darbe 
</HEADLINE>
<TEXT>


Spartak Moskova sınavında yardımcı hakem Baki Yiğit'e küfür ettiği gerekçesiyle kırmızı kartla oyundan atılan Galatasaray'ın genç yıldızı Sabri'nin Disiplin Kurulu'na gönderileceği ve en az iki maç ceza alacağı belirtildi 

CEMAL ERSEN 


Pahalıya patladı 
GALATASARAY'IN genç yeteneği Sabri, Efes Cup Turnuvası'nda önceki gece oynanan Spartak Moskova maçında gördüğü kırmızı kart nedeniyle Disiplin Kurulu'na bugün sevk edilecek. Karşılaşmanın 74. dakikasında yardımcı hakem Baki Yiğit'e küfür ettiği gerekçesiyle oyundan atılan genç yıldız, Bursaspor ile oynanacak kupa maçında ve ligin ilk sınavı olan Konyaspor deplasmanında forma giyemeyecek. 

Tedbir konacak 
HAKEM Kamil Abitoğlu ve yardımcı hakem Baki Yiğit'in raporları doğrultusunda tedbirli olarak Disiplin Kurulu'na gönderilecek olan Sabri, talimatın "hakaret" başlıklı 24. maddesine göre işlem görecek. Özel müsabaka olmasına rağmen eylem hakeme karşı gerçekleştiği için tedbir konacak olan Galatasaraylı oyuncunun asgari 2 maç ceza almasının beklendiği belirtildi. 

Barbekü partisi 

Sarı - Kırmızılı takım kamp yaptıkları otelin bahçesinde barbekü partisi verdi. Teknik heyet ve futbolcuların yemekte oldukça keyifli oldukları gözlendi. 

Bomba gibi girecekti 

ERHAN TELLİ 

SABRİ, izin gününde Milliyet'in sorularını yanıtladı. Sahaya ilk kez kaptan çıkan ancak gördüğü kırmızılı kartla herkesi şaşırtan genç oyuncu, "Sorumluluğumun bilincindeyim, bu kutsal formayı da aynı bilinçle şeref duyarak taşıyorum. 2005'te bambaşka bir Sabri izleyeceksiniz. İkinci yarıya bomba gibi gireceğim" diye konuşurken, alacağı cezadan habersizdi. 

Ümit'te kriz 

ALMANYA'NIN Borussia Mönchengladbach takımı ile İspanya'da bir süre antrenmanlara çıkan Ümit Karan'ın transferi zora girdi. Yıldız oyuncu, rakamsal konularda sorun olduğunu ve Alman yöneticilerin Galatasaray ile görüşmek için İstanbul'a gelmekten vazgeçtiğini söyledi. Ümit, "Mönchengladbach beni sezon sonunda satın alma opsiyonu ile kiralamak istedi. Bu yüzden pürüz çıktı. Galiba onlar da ne istediklerine daha karar veremediler" dedi. 


</TEXT>
</DOC>
