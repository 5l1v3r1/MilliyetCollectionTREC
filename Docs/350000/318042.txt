<DOC>
<DOCNO> 318042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonyas10.html </URL>
<DATE> 2005/02/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ben Affleck "emekli Superman"i canlandıracak 
</HEADLINE>
<TEXT>

     Beyazperdede ''Superman'' adayları arasında aylarca adı geçen Ben Affleck nihayet farklı şekilde de olsa muradına erdi. Affleck, 1950'li yıllarda çelik adamı canlandıran ve daha sonra koltuğunu başka bir oyuncuya bırakan aktör George Reeves'in hayatını anlatan filmde başrolü üstlenecek. 
     Empire dergisinin internet sitesinde yer alan haberine göre, ''Superman'' adayları arasında aylarca ismi geçen, ancak genç oyuncu Brandon Routh'un seçilmesiyle hevesi kursağında kalan Affleck'e nihayet gün doğdu. 
     Her ne kadar çelik adamın ''Superman Dönüyor'' adlı yeni macerasında başrole seçilemese de Affleck, 1950'li yılların Superman'i George Reeves'i canlandırmak üzere kamera karşısına geçecek. 50'li yıllarda ''Superman'' filmlerinde rol aldıktan sonra yerini başka bir oyuncuya bırakan Reeves'in hayat öyküsünü konu alan filmin başrolü için Affleck seçildi. 
     
     HUGH JACKMAN'A TEKLİF EDİLMİŞTİ 
     ''Truth, Justice and the American Way'' adlı filmde, 1951-54 yılları arasında Superman'i canlandıran, daha sonra yerini başka bir oyuncuya bırakan ve 1959'da elinde bir silahla başından vurulmuş olarak bulunan Reeves'in yaşamı konu edilecek. 
     Reeves'in intihar mı ettiği, yoksa öldürülerek intihar süsü mü verildiği konusunun da işleneceği film projesi ilk kez 2003 yılında gündeme geldi ve Reeves'in rolü Hugh Jackman'a teklif edildi. 
     Jackman'ın film çekimleri nedeniyle yoğun olmasından dolayı bir türlü hayata geçirilemeyen proje aylar sonra yeniden gündeme geldi. Bu kez Reeves'in ölümünü araştıran dedektif rolü için Oscarlı oyuncu Adrien Brody ile anlaşıldı ve yönetmen koltuğuna da Allen Coulter'ın oturmasına karar verildi. Son iş olarak aktör George Reeves'i canlandıracak aktör için arayışa geçildi ve sonunda Affleck'te karar kılındı. Filmde Diane Lane'in de yer alacağı belirtildi. 
     Superman rolünü beyazperdede ilk olarak Kirk Alyn üstlenmiş, Dean Cain, George Reeves ve geçen yıl hayatını kaybeden efsane oyuncu Christopher Reeve üstlenmişti. 
     Sinema tarihinin başarısız Superman'i olarak kabul edilen George Reeves, 1951-54 yılları arasında ''Superman and the Jungle Devil'', ''Superman Flies Again'', ''Superman in Exile'', ''Superman in Scotland Yard'' ve ''Superman's Peril'' gibi yapımlarda rol almıştı. 
     
</TEXT>
</DOC>
