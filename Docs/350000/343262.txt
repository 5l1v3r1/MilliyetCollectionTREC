<DOC>
<DOCNO> 343262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun30.html </URL>
<DATE> 2005/05/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Özbekistan'da hapishaneden kurtulan 12 kişi Kırgızistan'da 
</HEADLINE>
<TEXT>

     Özbekistan’ın Andican kentinde 13 Mayıs’ta başlayan olaylar sırasında, cezaevinden serbest bırakılan mahkumlardan 12’sinin Kırgızistan’daki sığınma kampında olduğu açıklandı. 
     Kırgızistan Milli Güvenlik Komitesi UKK Başkanı Miroslav Niyazov, "Andican olayları" gündemiyle toplanan mecliste milletvekillerine bilgi verirken, Özbekistan’dan Kırgızistan’a tek tek veya gruplar halinde geçenlerin sayısının sürekli arttığını söyledi. 
     Kırgız-Özbek sınırında kurulan göçmen kampına 340 Özbek vatandaşının yerleştirildiğini belirten Niyazov, bunların arasında Andican’daki cezaevinden kaçan 12 mahkum bulunduğunu açıkladı. UKK Başkanı Niyazov, bu mahkumların iadesi için görüşmeler yapılmasının planlandığını belirtti. 
     Sınırı geçerek Kırgızistan’a sığınanların sayısının şimdilik 650 civarında olduğunu belirten Niyazov, ancak bunların sayısını tam olarak söylemenin mümkün olmadığını vurguladı. 
     Meclisteki konuşmasında Özbek vatandaşlarının sınırı yasadışı geçtiğini hatırlatan UKK Başkanı, "Özbek vatandaşları sınırı yasadışı geçmiştir. Sınır kapalıydı. Özbek Sınır Birlikleri’nin kontrol noktasından ayrılması üzerine bizimkiler de mecburen geçişe izin verdiler. Çünkü aralarında yaralılar ve çocuklar vardı" diye konuştu. 
     
</TEXT>
</DOC>
