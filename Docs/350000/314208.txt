<DOC>
<DOCNO> 314208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur10.html </URL>
<DATE> 2005/02/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Zenginken iflas edip amelelik yapmaya başladı ama şans yüzüne güldü 
</HEADLINE>
<TEXT>

     Konya'nın Bozkır İlçesi'nde galericilik yaparken iflas edince köye yerleşen Adem Taş 40 , şans oyunundan 300 bin YTL kazanınca ilk işi 19 bin YTL'lik Bağ-Kur borcunu ödemek oldu. 
     Taş, AA muhabirine yaptığı açıklama, Milli Piyango İdaresi tarafından düzenlenen Şans Topu adlı oyununun 26 Ocak'taki çekilişinde 5 artı 1 sonucunu tutturarak, 904 bin YTL'nin Türkiye'deki 3 ortağından biri olduğunu söyledi. 
     Önce kendisine yaklaşık 300 bin YTL çıktığına inanamadığını belirten Taş, ''Halen yaşadığım bu büyük heyecanın şokunu atlatabilmiş değilim. Çıkan ikramiyeyi almak için Ankara'ya gidip, söz konusu parayı Ziraat Bankası'ndaki hesabıma aktardım'' dedi. 
     Daha önce Bozkır'da galericilik yaptığını, ancak ekonomik krizlerin yaşandığı dönemde iflas edip baba ocağı olan Bozkır'a bağlı Tepearası Köyü'ne yerleştiğini anlatan Taş, şunları kaydetti 
     ''Son yıllarda herhangi bir işim olmadığı için yaz dönemlerinde inşaatlarda ya da ırgat olarak köylülerin bahçe ve tarlalarında çalışıyordum. Karım ve 4 çocuğumla birlikte uzun süredir büyük maddi sıkıntılar çekiyorduk. Pek çok yere borcum vardı. Bu para, gerçek anlamda imdadımıza yetişti. Bozkır'a gelir gelmez ilk işim uzun süredir parasızlık nedeniyle yatıramadığım Bağ-Kur borcunu, faiziyle birlikte toplam 19 bin YTL vererek yatırdım. Üzerimden büyük bir yük kalktı. Adeta ben ve ailem yeniden doğmuş gibiyiz. Kırk yıl düşünsem böyle bir sıkıntıdan, şans oyunundan çıkan parayla kurtulabileceğim aklıma gelmezdi. Çok mutluyuz.'' 
     
     IRGATLIKTAN GALERİCİLİĞE... 

     Görüştüğü bankacıların tavsiyesi doğrultusunda paranın 100 bin YTL'si ile Hazine Bonosu satın aldığını ifade eden Taş, ''Galericilik yaparken iflas edip zor durumda kaldığım için yakınlarımın bile yüzüne bakamıyordum. Bu işi yapmak içimde uhde olarak kalmıştı. Sıkıntılı günleri unutarak, ikramiyenin banka hesabımda olan geri kalan bölümüyle Bozkır'da ya da Konya'da bir otomobil galerisi açmayı düşünüyorum'' diye konuştu. 
     Taş, bir oğlunun ilçede sanayide tamir atölyesinde çırak olarak çalıştığını, ''ikramiye çıktı, artık zengin oldum '' düşüncesine kapılmadığını, aile düzeninin bozulmaması için oğlunu bile çalıştığı yerden almadığını sözlerine ekledi. 
     
</TEXT>
</DOC>
