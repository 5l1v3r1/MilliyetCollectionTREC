<DOC>
<DOCNO> 332207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko37.html </URL>
<DATE> 2005/04/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Enerji Bakanı Kaçak rakamlarını yüzde 18'lere kadar indirdik... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik kayıp ve kaçakları ile ilgili mücadelede önemli adımlar attıklarını, kayıp-kaçak rakamlarını yüzde 25'lerden yüzde 18'lere kadar indirdiklerini, bunun büyük bir başarı olduğunu belirtti. 
     Bakan Güler, yüzde 25 elektrik kaçak oranının karşılığının yaklaşık olarak 15 milyar dolar olduğunu, bu paranın 75 bin evsize konut, 500 bin işsize iş demek olduğunu bildirdi. 
     Güler, AK Parti'nin aylık yayın organı ''Türkiye Bülteni'ne'' yaptığı açıklamada, önümüzdeki günlerde yürürlüğe girecek olan yeni Türk Ceza Yasası değişikliği ile kaçak elektrik kullanımını nitelikli hırsızlık kapsamına alan düzenlemeyi ve bakanlık icraatını değerlendirdi. 
     Başlatılan elektrikte kayıp ve kaçakla mücadele ile tahsilatın artırılması çalışmaları kapsamında toplam 25 milyon abonenin 13 milyonun tarandığını belirten Güler, 708 bin abonenin kaçak elektrik kullandığının tespit edildiğini, gerekli cezai işlemin uygulandığını bildirdi. 
     Güler, kaçak elektrik kullanan abonelere toplam 6 milyon YTL ceza kesilirken bunun 195 milyon YTL'sinin tahsil edildiğini, savcılığa verilen abone sayısının 200 bin olduğunu kaydetti. 
     Yakalanan kayıp ve kaçakta elde edilen yüzde 6'lık oranın neredeyse Ankara'nın bir yıl kullandığı elektrik üretimi kadar olduğunu ifade eden Bakan Güler, kaçak elektrik kullanımı nedeni ile her yıl binlerce trafo ve kilometrelerce hattın yanmasına yol açtığını bildirdi. 
     
     NİTELİKLİ SUÇ 
     Güler, önümüzdeki günlerden itibaren yürürlüğe girecek yeni Türk Ceza Yasası değişikliği ile kaçak elektrik kullanmanın artık nitelikli hırsızlık suçu kapsamına girdiğini, bunun cezasının 2 ile 5 yıl arasında hapis olduğunu belirterek, vatandaşları uyararak kaçak kullanmanın artık nitelikli hırsızlık suçu olduğunu belirtti. Bakan Güler, ''Kayıp-kaçak oranının düşmesi, gelirimizin artmasına ve böylece de bizim elektrik fiyatlarına zam yapmamıza neden olmaktadır'' dedi. 
     
     DOĞALGAZ 
     Rusya'dan doğalgaz alımı konusunda Gazprom firması ile yaptıkları görüşmelerin sonucunda Türkiye lehine kararlar alındığını, ''al ya da öde'' miktarını değiştirdiklerini, fiyatların aşağı çekilmesini sağladıklarını belirten Güler, Türkiye'nin bundan karlı çıktığını, otomatiğe alınmış ve her ay yapılan zamlara son verdiklerini bildirdi. 
     En büyük hedeflerinden birisinin Türkiye'yi bir enerji terminali haline getirmek, doğu ile batı arasında bir enerji köprüsü oluşturmak olduğunu kaydeden Bakan Güler, bu amaç doğrultusunda tüm Türkiye'yi doğalgaz boru hattı ile örmeye devam ettiklerini ifade etti. 
     Bu çerçevede yürütülen projeler hakkında bilgi veren Bakan Güler, tüm bu projelerin tamamlanması ile 2005 yılı sonunda doğalgazın tüm yurt sathına yaygınlaştırılmış olacağını ve kapısında doğalgaz kullanımına hazır edilmiş olan yerleşim birimi sayısının yüzde 70'lere ulaşacağını kaydetti. 
     
     ''ELEKTRİĞE HİÇ ZAM YAPMADIK'' 
     Güler, bakanlıkça 2004 yılında yapılan üretim düzenlemeleri ile elektrik üretim maliyetlerinde önemli oranda düşüş sağlandığını, KİT'lerin karlılığının artırıldığını ve elektrik fiyatlarına Kasım 2002 tarihinden bugüne kadar zam yapmadıklarını belirtti. 
     Bakan Güler, bununla birlikte Mart 2003'te bütün abone gruplarına TRT payının azaltılması ile yüzde 1.5, Kasım 2003'te ise sanayi, arıtma tesisleri ve endüksiyon ark ocakları abonelerine yüzde 5'lik indirim yapıldığını kaydetti. 
     
     ''KÖMÜRE AĞIRLIK VERDİK'' 
     Türkiye Kömür İşletmeleri Kurumu Genel Müdürlüğü'nün TKİ geçen yıl 17.4 milyon ton kömür ürettiğini, 13.8 milyon tonu termik santrallere, 4.2 milyon tonu teshin ve sanayiye olmak üzere toplam 18 milyon ton kömür satışının gerçekleştiğini ifade eden Güler, 2005 yılında da toplam 27.3 milyon ton kömür satışının programlandığını bildirdi. 
     Genel felsefeleri içinde tüm kömür sahalarını özel sektöre açtıklarını belirten Güler, böylece kömür üretiminin arttığını, özel sektörün canlandığını ve en önemlisinin istihdama neden olan başarılı bir girişimlerinin olduğunu ifade etti. 
     Bakan Güler, yerli kaynaklara verdikleri önem nedeni ile TKİ ve Türkiye Taş Kömürü Kurumu'nun TTK üretimlerinin arttığını ve daha karlı hale geldiklerini bildirdi. 
     Bakan Güler 2004-2005 yılı kış sezonu için fakir ailelere Bakanlar Kurulu Kararları gereğince 81 ilde 1 milyon 503 bin 899 aileye toplam 1,057.338 ton kömür yardımının yapıldığını, kömür dağıtılmayan ilin kalmadığını belirtti. 
     
     BTC PROJESİ 
     Bakü-Tiflis-Ceyhan BTC ham petrol boru hattı projesinde Ocak 2005 tarihi itibarı ile gelinen noktanın son derece sevindirici olduğunu kaydeden Bakan Güler, hattın gerçekleşme oranının yüzde 92.8 olduğunu, inşaat faaliyetlerinin bu yılın ilk yarısında tamamlanmasının planlandığını bildirdi. 
     25 Mayıs tarihinde Bakü'de düzenlenecek olan tören ile boru hattına ilk ham petrolün basılacağını belirten Bakan Güler, daha sonra adını kendilerinin verdikleri Ceyhan'daki Haydar Aliyev Ana Terminali'nde muhteşem bir tören düzenleyerek hattın açılışını yapacaklarını ifade etti. 
     Hidrojen konusuna çok önem verdiklerini anlatan Güler, bu çerçevede İstanbul'da Uluslararası Hidrojen Enerjisi Teknolojileri Merkezi'nin kurulduğunu bildirdi. 
     
</TEXT>
</DOC>
