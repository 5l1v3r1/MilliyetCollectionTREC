<DOC>
<DOCNO> 316398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko02.html </URL>
<DATE> 2005/02/18/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Gazze Limanı'nı Türkiye finanse edecek 
</HEADLINE>
<TEXT>

     LONDRA DHA 

      TÜRKİYE'nin İsrail'in yeniden inşaasına izin verdiği ve Filistinlilerin ulusal bağımsızlık sembolü olarak gördüğü Gazze Limanı'nı finanse edecek ülkeler arasında yer aldığı bildirildi. 
     İngiliz Daily Telegraph gazetesinin haberine göre, Filistin Yönetimi'nin Londra Temsilcisi Afif Safieh limanın muhtemelen Türkiye, Fransa ve Hollanda tarafından finanse edileceğini söyledi. 3 yılda tamamlanması planlanan inşaat çalışmaları sayesinde Filistinliler için 2-10 bin kişilik istihdam olanağı da yaratılmış olacak. Safieh, İsraillilerin Filistinlilere 'nefes aldıracak' bir başka kilit çıkış noktası olan Gazze Havalimanı'nın yeniden açılmasına ise yanaşmadığını vurguladı. 
     Gazze Limanı'nın yeniden inşaa edilmesine yönelik kararın İsrail Başbakanı Ariel Şaron ile Filistin lideri Mahmud Abbas arasındaki Şarm El Şeht'teki zirvede alındığı belirtiliyor. İsrail, tank gibi ağır silah kaçakçılığının yolunu açacağı düşüncesiyle limanın yeniden açılmasına karşı çıkıyordu. Gazze'deki limanın yapımına Eylül 2000'de intifadanın patlak vermesinden önce başlamış, ancak İsrail hem yapım halindeki limanı hem de Refah yakınlarındaki Gazze Havaalanı'nı kullanılamaz hale getirmişti. 
     
     İYİ NİYET' GÖSTERGESİ 
     Daily Telegraph'a göre Filistin'in efsanevi lideri Yaser Arafat'ın ölümünün ardından iki taraf arasındaki ilişkilerin gelişmesiyle birlikte İsrail, Gazze Limanı'nın yeniden inşaasına yeşil ışık yaktı. Dün İngiltere'yi ziyaret eden İsrail Dışişleri Bakanı Silvan Şalom, kendileri için kolay olmasa da İsrail hükümetinin limanın yapımına izin verdiğini söyledi. Kararın Filistinli mahkumların serbest bırakılması ve İsrail güçlerinin aşamalı olarak Filistin topraklarından çekilmesini de içeren iyi niyet jestleri arasında yer aldığı belirtiliyor. 
     
</TEXT>
</DOC>
