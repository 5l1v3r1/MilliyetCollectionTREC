<DOC>
<DOCNO> 303757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo34.html </URL>
<DATE> 2005/01/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yasemin Dalkılıç, yeni bir rekor deneyecek... 
</HEADLINE>
<TEXT>

     Desteksiz sabit ağırlıklı dalış dünya rekortmeni Yasemin Dalkılıç, ''Nisan ayında Marmaris'te yeni bir rekor denemesi yapacağım'' dedi. 
     Bolu'da bu sabah geçirdiği trafik kazası sonrasında, A.A muhabirine açıklamalarda bulunan Yasemin Dalkılıç, yaşadığı kazada korktuğunu belirterek, ''Eşim ve ben karı çok sevmemize rağmen karda kaza yapacağımızı hiç düşünmemiştik'' diye konuştu. 
     Nisan ayında yeni bir rekor denemesi yapacağını da ifade eden Dalkılıç, şunları söyledi 
     ''Yapacağım rekor denemesi için sponsor arayışlarımız sürüyor. Marmaris'te yapacağım denemede de başarılı olacağıma inanıyorum. Geçen dönemde görev yapan Sualtı Sporları Federasyonu Başkanı'nın benim rekor denemelerimin geçersiz olduğu yönünde açıklamaları oldu. Buna rağmen rekorlarım dünya çapında kabul edildi. Yeni seçilen federasyon başkanı ise bana destek vereceğini söyledi ve bana destek oluyorlar. Artık Türkiye'de bu konuda bir problem yaşanmayacak.'' Yasemin Dalkılıç ve eşi Rudi Castenerya, kaza yerinden İstanbul'a dönmek için uzun süre Abant gişelerinde kar altında araç bekledi. Kazazede çift, polislerin durdurduğu bir yolcu otobüsüyle İstanbul'a gitti. 
     
</TEXT>
</DOC>
