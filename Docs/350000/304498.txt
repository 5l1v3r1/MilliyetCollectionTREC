<DOC>
<DOCNO> 304498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas07.html </URL>
<DATE> 2005/01/07/ </DATE>
<TIME> 02.33 </TIME>
<AUTHOR>  </AUTHOR>
<HEADLINE>
Kansere karşı organik ketçap 
</HEADLINE>
<TEXT>

     Hilal YILMAZ LONDRA, DHA 

      ORGANİK ketçabın, kansere karşı 3 kat daha fazla koruyucu madde içerdiği ortaya çıktı. 
     ABD'nin Californiya eyaletindeki Tarım Araştırmaları Merkezi tarafından yürütülen araştırmada, 13 ketçap markası karşılaştırılarak, bu ürünlerdeki likopen ve antidoksan seviyeleri belirlendi. Organik ketçap içerisinde bulunan ve kansere iyi geldiği bilinen kırmızı renkli 'likopen' maddesinin, normal ketçaplara oranla 3 kat daha fazla olduğu görüldü. Meyve ve sebzelere kırmızı renk veren likopen maddesinin, göğüs, pankreas, prostat ve bağırsak kanserlerine karşı koruyucu özelliğe sahip olduğunu belirten uzmanlar, organik ketçap içerisinde bol miktarda bulunan bu bileşimin aynı zamanda kalp hastalıklarına da iyi geldiğini açıkladı. 
     
     İLK KANIT 
     Araştırmayı yürüten bilim adamları Mary Chapman ve Betty Ishida, bulguların, organik sebzelerin hormonlu sebzelere oranla daha sağlıklı olduğunu ortaya koyan ilk kanıt olabileceğini söyledi. Bilim adamları ayrıca bol likopen içeren koyu kırmızı renkli ketçapların tercih edilmesini de istedi. Kanserle mücadelede kullanılan likopen adlı pigment , makarna ve pizza sosları ile pişmiş fasulye, karpuz ve kırmızı greyfurtta da bulunuyor. 
     
</TEXT>
</DOC>
