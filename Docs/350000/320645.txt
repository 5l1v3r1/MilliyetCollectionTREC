<DOC>
<DOCNO> 320645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun28.html </URL>
<DATE> 2005/03/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Rehn Yorgunluk yok, müzakereler 3 aşamada başlayacak 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Türkiye ile AB ilişkilerinin sağlam temellere ve karşılıklı güvene dayandığını söyledi. 
     Türkiye'ye yapacağı iki günlük resmi ziyaretten önce basına konuşan Rehn, Türkiye'nin cesur ve süratli reformlar yaptığını, yasal düzenlemelerin yürürlüğe sokulacağından emin olduğunu, uygulamaya ivme kazandırmanın önem taşıdığını belirtti. 
     Kültürel haklar, işkenceyle mücadele, ifade özgürlüğü, azınlıkların hakları, sendikal haklar gibi konulara verdikleri önemi hatırlatan Rehn, Türkiye'nin reformlar alanında adımlar atmayı sürdüreceğine olan inancını dile getirdi. 
     Ankara Antlaşması'nın ek protokolünün imzalanması konusunda Türkiye'nin sözüne sadık kalacağını ve en kısa zamanda bekleneni yapacağını düşündüğünü, tam üyelik müzakerelerinin ancak bundan sonra başlayabileceğini belirten Olli Rehn, teknik ayrıntıların konuşulduğunu, protokolün 3 aşamada onaylanmış olacağını belirtti. 
     Rehn, ilk aşamada AB Komisyonu ile Ankara hükümetinin protokole paraf koyacaklarını, ikinci aşamada AB Konseyi ile Türkiye'nin imzasının söz konusu olacağını, son aşamada ise parlamentoların onaylarının gerekeceğini kaydetti. 
     Ankara Antlaşması protokolünün Türkiye tarafından onaylanmasının, Kıbrıs Rum kesiminin tanınması anlamına gelmeyeceğini söyleyen Rehn, Türkiye'nin bu konuda bir deklarasyon bulunmasında sakınca görmediğinin mesajını vererek, egemen ülkelerin kendi görüşlerini bildirebileceklerini ifade etti. 
     Rehn, Türkiye'nin AB'ye katılım müzakerelerinin başlamasının ve müzakere sürecinin Kıbrıs sorununun çözümü açısından fırsat oluşturacağını belirterek, çözüm arayışlarının BM çerçevesinde cereyan edeceğini, AB'nin de ilgilendiği bir sürecin söz konusu olduğunu kaydetti. 
     Olli Rehn, Kuzey Kıbrıs'ın ekonomik izolasyondan çıkarılmasına yönelik çabaların süreceğini belirterek, bu alanda AB Konseyi tarafından yeni adımlar atılmasına ilişkin beklentisini dile getirdi. 
     Rehn, Türkiye-AB ilişkilerinde yorgunluk dönemi yaşandığına yönelik bazı ifadelerin abartılmaması ve bunlardan dramatik sonuçlar çıkarılmaması gereği üzerinde de durarak, Türkiye'nin sözlerine sadık kalacağına inandığını söyledi. 
     
</TEXT>
</DOC>
