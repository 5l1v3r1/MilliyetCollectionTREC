<DOC>
<DOCNO> 308940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur07.html </URL>
<DATE> 2005/01/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Açe'nin 500 yıllık Osmanlı sevgisi... Sadece Türkler'den yardım alıyorlar 
</HEADLINE>
<TEXT>

     Tsunami felaketinin yaşandığı Endonezya'nın Sumatra Adası'ndaki Açe halkı, karadan sadece Türkler'den yardım alıyor. Gelen Türk yardım heyetlerine bugüne kadar sakladıkları Osmanlı paraları ve takılarını gösteren Açe halkı, Türklere olan sevgilerinin ne kadar eskiye dayandığını anlatıyor. 
     Yaklaşık 10 gün önce Konya Büyükşehir Belediyesi tarafından bölgeye gönderilen yardım heyetinin Başkanı Faik Özdengül, AA muhabirine yaptığı açıklamada, Sumatra Adası'nda özellikle yetim kalan çocuklara ellerinden gelen desteği vermeye çalıştıklarını söyledi. Felaketin ardından 20 binin üzerinde konutun yıkıldığını, 10 binlerce ailelerin evsiz, aç ve zor şartlarda altında yaşadığını belirten Özdengül, bölgedeki çocukların organ mafyalarının tehdidi altında yaşam mücadelesi verdiğini ileri sürdü. 
     Özellikle Sumatra Adası'nda çocuk kaçırma olaylarının artması nedeniyle Açe bölgesinin, sadece Türk heyetlerden yardım aldığını vurgulayan Özdengül, ''Avrupa ülkeleri ve ABD yardımlarını helikopterlerle havadan bırakıp gidiyor. Karadan sadece Türkler alınıyor. Türklere yaklaşık 500 yıl önce duydukları güven halen sürüyor'' dedi. 
     
     HALİFELER ADINA CAMİDE HUTBE OKUTULMUŞ 
     Bölgede yardım dağıtan Türkler'e bölgedeki askerlerin büyük destek verdiğini dile getiren Özdengül, şunları anlattı 
     ''Zaten zor durumda olan bölge, felaketi kötüye kullanan bazı kişiler yüzünden gelen yardımları kısıtladı. Bölgede en serbest Türkler dolaşıyor. Bizi en fazla şaşırtan durum ise Açe halkının tam bir Osmanlı hayranı olması. 16. yüzyılda gelen dış baskılara karşı koyabilmek için Osmanlı'dan yardım alan Açe halkı, halen Osmanlı ve Türkler'e karşı büyük sevgi ve saygı duyuyor. 2000 yılına kadar camilerinde okutulan hutbelerde Osmanlı halifelerinin isimlerine yer vermişler.'' Özdengül, 1900'lü yıllara kadar Osmanlı'dan yardım alan Açe Bölgesi'nin, tsunami felaketinin ardından yardıma koşan ülkeler arasında Türkler'e karşı ayrı önem verdiğini belirterek, Açe halkının Türk bayraklarını astığını söyledi. 
     
     BİRGÜN TÜRKLER GELİRSE DİYE HATIRALARI SAKLAMIŞLAR 
     Yardım götürmelerinin yanı sıra Açe halkının evlerini bile Türkler'e açtığını vurgulayan Özdengül, ''Bizi kapıda karşılıyorlar. Yıllardır büyük hayranlık duydukları Osmanlı'nın paraları, takıları ve eşyalarını sakladıkları yerlerden çıkarıp bize gösteriyorlar. Bugüne kadar dedelerinden kalma para ve takıları bir gün Türkler gelirse gösteririz diye saklamışlar'' dedi. 
     Gittikleri birçok evde Osmanlı izlerine rastlamanın mümkün olduğunu ifade eden Özdengül, şöyle devam etti 
     ''Bu zor anlarında bile Türkler'e minnettar olduklarını dile getiriyorlar. Yıllardan sonra karşılarında tekrar Türkler'i görünce mutluluktan gözleri parlıyor. Bize Yıllar sonra Türkler'i keşke bu şekilde karşılamasaydık diyorlar. Mutluluklarını görünce neden sadece Türkler'i bölgelerine aldıklarını anlamak zor olmuyor.'' Özdengül, bölge halkının gerçekten çok zor durumda olduğunu, binlerce çocuğun yardım beklediğini ifade ederek, ''Kurban Bayramı nedeniyle yetim çocuklar için kurban kesip dağıttık. Elimizden gelen her türlü desteği vermeye çalıştık. Bölgeye akın akın yardım gidiyor ancak halk, durumu kötüye kullananlar yüzünden çok tedirgin'' diye konuştu. 
     Bölgede kurdukları Aşevi'nde günde yaklaşık 1000 kişiye sıcak yemek verdiklerini belirten Özdengül, ''Bizimle birlikte Konya'dan gelen sağlık ekibi bölgede başta çocuklar olmak üzere insanları sağlık taramasından geçiriyor. Burada, ailesini kaybeden çocuklar için bir yetimhane kurulması isteniyor. Teklife Konya Büyükşehir Belediye Başkanı sıcak bakıyor. Bu projede hayata geçirilecek'' dedi. 
     
</TEXT>
</DOC>
