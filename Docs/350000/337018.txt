<DOC>
<DOCNO> 337018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko49.html </URL>
<DATE> 2005/04/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Maliye Bakanlığı ÖTV artışı poşet içerisindeki yayınları kapsıyor 
</HEADLINE>
<TEXT>

     Maliye Bakanlığı, bugünkü Resmi Gazete'de yayımlanan kararname ile Özel Tüketim Vergisi ÖTV oranı artırılan kitaplar veya süreli yayınların, 1117 sayılı Küçükleri Muzır Neşriyattan Koruma Kanunu uyarınca poşet içinde satılan yayınlar olduğunu bildirerek, diğer kitap veya yayınların zaten ÖTV'ye tabi olmadığına dikkati çekti. 
     Maliye Bakanlığı'ndan yapılan yazılı açıklamada, bugün Resmi Gazete'de yayınlanan 2005 8716 sayılı Kararname ile bazı lüks tüketim mallarındaki ÖTV oranlarının bu tarihten itibaren uygulanmak üzere artırıldığı hatırlatıldı. 
     Söz konusu Kararname ile oranı artırılan ürünlere ilişkin olarak bazı basın yayın organlarında haber ve yorumlar yer aldığı belirtilen açıklamada, kamuoyunun doğru bir şekilde bilgilendirilebilmesi için açıklama yapılması ihtiyacı doğduğu kaydedildi. 
     Açıklamada, Kararname ile oranı artırılan kitaplar veya süreli yayınların, 1117 sayılı Küçükleri Muzır Neşriyattan Koruma Kanunu uyarınca poşet içinde satılan yayınlar olduğu vurgulanarak, ''Diğer kitap veya yayınlar zaten Özel Tüketim Vergisi'ne tabi olmadığı için bunların oranının artırılması söz konusu değildir'' denildi. 
     Kararname ile vergi oranı artırılan malların özellikle ithal ağırlıklı mallar olduğu belirtilen açıklamada, şöyle denildi 
     ''Bu malların ithalatı veya üretimini yapanlar tarafından teslimi vergiye tabi olduğundan, Kararnamenin yürürlüğe girdiği tarihten itibaren ithal edilen ürünler ile bu ürünlerin imalatçıları tarafından bu tarihten sonra yapılan teslimleri artırılmış oran üzerinden vergiye tabi tutulacak, bu tarihten önce bayiler tarafından satın alınmış olan ürünler bu oran artışından etkilenmeyecektir.'' 
     
</TEXT>
</DOC>
