<DOC>
<DOCNO> 328513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko20.html </URL>
<DATE> 2005/03/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Şener Aşırı sıcak para, yetersiz likidite artık gündemimizden çıkıyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonominin artık ''rantı ödüllendiren yapıdan çıkıp, üretimi, istihdamı ve yatırımı ödüllendiren'' bir yapıya kavuşmakta olduğunu söyledi. 
     Şener, TÜSİAD tarafından hazırlanan ''Türkiye Sermaye Piyasasının Geliştirilmesine Yönelik Öneriler Raporu''nun tanıtıldığı basın toplantısında yaptığı konuşmada, sermaye piyasalarının en ufak daralmalardan bile büyük yaralar aldığını vurguladı. 
     Türkiye ekonomisinde geçmişte yaşanan sorunlara değinen Şener, hükümetin ekonomik iyileşme ve istikrar için gerçekleştirdiği çalışmaları anlattı. 
     Şener, pek çok mali kirliliğe kaynaklık eden ve dünya ekonomileriyle entegre olmayı zorlaştıran kırılgan yapının ortadan kalktığını ve ekonominin her geçen gün daha sağlam temellere oturduğunu ifade ederek, şöyle devam etti 
     ''Üretim, yatırım ve tüketim yozlaşmasına yol açarak, rantı ekonomik faaliyetlerin odağına yerleştiren ve 25 yıldır bu çarkı besleyen kamu açıkları makul düzeye çekilmeye başlamış ve enflasyon düşmüştür. Artık ekonomi rantı ödüllendiren yapıdan çıkıp üretimi, istihdamı ve yatırımı ödüllendiren bir yapıya kavuşmaktadır.'' 
     
     GÜNDEMDEN ÇIKMAYA BAŞLAYAN KONULAR 
     Şener bu arada, aşırı sıcak para, makro ekonomik volatilite, mali sektör kırılganlığı, yetersiz likidite gibi kriz tetikleyicisi unsurların Türkiye gündeminden çıkmaya başladığını söyledi. 
     Gelinen noktada büyüme, üretim, kapasite kullanım oranı, bütçe, faiz, kur, dış ticaret gibi makro ekonomik parametrelerdeki yönelim anketlerinin, ana hedeflere uyumlu olduğunu ve herkesin umutlanmasına yol açan olumlu sinyaller verdiğini kaydeden Şener, net kamu borcunun GSMH'ye oranının yüzde 60 olan Maastricht kriterlerine doğru geliştiğine işaret etti. 
     
     ''İNATLA VE KARARLILIKLA BU YOLDA YÜRÜYECEĞİZ'' 
     Şener, oluşan güven ortamında şirketlerin yeniden sermaye piyasalarına yöneldiklerini, halka arzların canlanmaya başladığını vurguladı. 
     Bu güven ortamının devam etmesiyle beraber şirketlerin yakın gelecekte özel kesim tahvil ve bonolarını da ihraç etmeye başlayacaklarını belirten Şener, şöyle konuştu 
     ''Tüm bunlar gösteriyor ki Türkiye her bakımdan daha güvenli ve istikrarlı ülke olmuş, siyasi istikrara dayanarak ekonomik istikrar yolunda da süratle ilerlemektedir. Hükümet olarak uyguladığımız ekonomik programın temel ilkelerinden sapmamız, parasal ve mali disiplinden taviz vermemiz mümkün değildir. Sabırla, inatla ve kararlılıkla doğru bildiğimiz bu yolda yürümeye devam edeceğiz. 
     Türkiye'nin gelecek yıllarda da sürekli büyüme ve 200 milyar dolar dış ticaret hacmini yakalama hedefi var. Bu amaçla üretimin ve yatırımın önünü açacağız. Bu bağlamda mali sistemi, devletten ziyade reel sektöre hizmet eder hale getireceğiz. Bize olan güveni boşa çıkarmak ve yakaladığımız istikrarı kaybetmek istemiyoruz.'' 
     
</TEXT>
</DOC>
