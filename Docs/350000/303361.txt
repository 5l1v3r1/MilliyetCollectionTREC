<DOC>
<DOCNO> 303361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko27.html </URL>
<DATE> 2005/01/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Dolar kuru 64 yıl önceye döndü 
</HEADLINE>
<TEXT>

     Türk Lirası'ndan 6 sıfır atılıp YTL'ye geçilmesiyle dolar kuru da 64 yıl öncesine döndü. 
     1941 yılında dolar kurunun değeri 1.35 lira iken, YTL'ye geçiş sonrası 1.34 YTL'lik kur değeriyle, 64 yıl öncesine dönülmüş oldu. 
     Merkez Bankası'nın 31 aralık tarihinde açıkladığı ve piyasaların ilk işlem günü olan 3 ocak 2005 tarihinde geçerli reel efektif döviz kurunda, 1 ABD Dolarının fiyatı, 1.3447 Yeni Türk Lirası YTL olarak belirlendi. Bu kur, yaklaşık olarak 1941 yılındaki yıllık dolar kuru olan 1.35liraya eşit seviyede bulunuyor. 
     
     Yolculuk 1.27’den başladı 
     Devlet İstatistik Enstitüsü'nün verilerine göre, Türkiye'de cumhuriyetin ilan edildiği 1923 yılında doların yıllık değeri 1.67 lira olarak belirlenirken, 1924'te 1.93'e çıktıktan sonra 1925'de tekrar 1.87 liraya geriledi. 
     Dolar fiyatı yıllar itibarıyla 1930 yılına kadar artış eğilimi göstererek 2.12 lira seviyesine ulaşırken, sonrasında TL'nin değerlenmesiyle düşüş eğilimi içine girerek 1938'de 1.26 lira seviyesine indi. 
     
     Fiyat devalüasyonla yükseldi 
     İkinci dünya savaşı sırasında dolar kurunun yıllık değeri 1.28-1.38 lira arasında değişirken, 1946 yılında 1.88 liraya yükseldi. Cumhuriyet tarihinin ilk devalüasyonun yapılması ardından doların fiyatı 2.80 liraya çıktı. 
     Doların fiyatı, aynı şekilde devalüasyonların ardından 1960 yılında 4.73 lira, 1961 yılında 9.04 lira, 1964'de 9.08 lira seviyesine çıkarken, 1970 yılında 10.92 liraya yükseldi. 
     Türk Lirası karşısında, Dolar kurunun değeri 1970'li yıllarda genellikle artış eğilimini sürdürdü. 
     
     1981’den itibaren düzenli olarak arttı 
     Doların fiyatı, 24 ocak kararlarının alındığı 1980 yılında 35.21 liradan 77.54 liraya, 1981 yılında da 142.20 liraya yükseldi. Dolar kurunun değeri bu tarihten itibaren düzenli artış eğilimine girerek 2001 yılında 1 milyon 225.4 bin lira seviyesine, 2002 yılında 1 milyon 505.8 bin lira seviyesine çıktı. 
     
</TEXT>
</DOC>
