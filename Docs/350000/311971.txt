<DOC>
<DOCNO> 311971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun26.html </URL>
<DATE> 2005/02/03/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Basayev, yine Beslan benzeri terör eylemine hazırlanıyor 
</HEADLINE>
<TEXT>

     Kuzey Osetya'da eylül ayında Beslan'daki bir okula düzenlenen kanlı baskını üstlenen radikal Çeçen lideri Şamil Basayev'in, bu baskına benzer saldırılar hazırlığında olduğunu açıkladığı bildirildi. 
     Basayev, geçen ay kaydedilen ve bu akşam İngiliz özel kanalı Channel 4'da yayınlanacak olan videoda, ''Rus güçlerinin Çeçenistan'ı terk etmeyi reddetmesinin kendisini bunu yapmaya zorladığını'' savunarak, ''Beslan'da olup bitenden hoşnut olmadığını ancak Rus yetkililerin kendisini acımasızca yanılttığını'' iddia etti. 
     Açıklamalarından bazı bölümleri Times gazetesinin bugünkü sayısında yayımlanan Basayev, ''Gelecekte Beslan benzeri başka operasyonlara hazırlanıyoruz, çünkü biz buna zorlandık'' dedi. 
     Basayev'in yakın çevresinden biri tarafından, belirlenemeyen bir yerde çekilen ve ''Ortadoğu'da bir gazeteciye teslim edilen'' video kasette Basayev, planlarının ilk olarak Moskova veya St. Petersburg'da bir veya iki okulda rehin alma eylemi düzenlemek olduğunu, ancak kaynak yetersizliğinden planlarını ''Rusya'nın kuzey Kafkasya'daki garnizonu'' Kuzey Osetya'ya kaydırdıklarını belirtti. 
     Basayev, ilk baştaki hedefinin, Rus yetkililere, ''rehin alma eylemini, Rusya'nın Çeçen halkına karşı uyguladığı soykırımı sona erdirmesini sağlayacak bir çözüme vardıracak şekilde kansız olarak sona erdirme'' şansı vermek olduğunu söyledi. 
     Sivillere karşı düzenledikleri saldırıların nedeninin ''kendilerine karşı savaşta olan Rus silahlı güçlerine mali yardımda bulunmaları'' olduğunu ifade eden Basayev, ''Biz bir savaştayız. Rusya Devlet Başkanı Vladimir Putin'in politikasını destekleyenler, bu savaş için vergilerini verenler, savaşa askerlerini gönderenler ve onların ardından su dökerek uğurlayanlar nasıl masum olabilir ki Barış isteyenler, bu savaşa para yardımı yapmayan, katılmayan ve bu savaşa karşı olduklarını dile getirenlerdir'' şeklinde konuştu. 
     Beslan'daki kanlı baskında, teröristler hariç, en az 344 kişi hayatını kaybetmişti. Bunların 331'i sivil ve çoğu çocuktu. 
     
</TEXT>
</DOC>
