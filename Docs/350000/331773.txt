<DOC>
<DOCNO> 331773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo10.html </URL>
<DATE> 2005/04/09/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor derbilerde gol sıkıntısı çekiyor... İşte muhtemel 11... 
</HEADLINE>
<TEXT>

     Birinci Süper Futbol Ligi'nde yarın Galatasaray ile karşılaşacak Trabzonspor, İstanbul'a geldi. 
     Bordo-mavili kafileyi, Atatürk Havalimanı'nda çiçeklerle karşılayan çok sayıda Trabzonspor taraftarı, oyunculara ve teknik heyete baklava ikram etti. 
     Ligde zirve yarışını rakiplerine göre daha geriden takip ettiklerini belirten Trabzonspor Teknik Direktörü Şenol Güneş, puan farkını kapatmak için kazanmak istediklerini söyledi. 
     Yarınki mücadelede güzel futbol görmek istediğini kaydeden Güneş, maçla ilgili sorular üzerine, ''Güzel bir maç olmasını diliyorum. Hem Trabzonspor, hem de Galatasaray iyi futbol oynuyor. Yarın da sahada güzel futbol görmek istiyoruz. Biz daha geriden geliyoruz, açığı kapatmak için kazanmak istiyoruz'' dedi. 
     Bu arada, havalimanında taraftarlarla polis arasında kısa süreli bir gerginlik yaşandı. 
     Ligin 21. haftasındaki Gençlerbirliği maçında sakatlanan Emrah Eren'in 5 haftalık bir aradan sonra Galatasaray maçında oynaması bekleniyor. 
     Bordo-mavili takımın Galatasaray maçına, Petkoviç, Emrah, Erdinç, Tolga, Celaleddin, Hüseyin, Lee Yong, Szmykowiak, Gökdeniz, Fatih ve Yattara olası 11 ile sahaya çıkması bekleniyor. 
     
     DERBİLERDE GOL SIKINTISI 

     Trabzonspor, bu sezon yaptığı 4 derbi maçında sadece 1 gol atma başarısı gösterdi. 
     Ligin 8. haftasında Beşiktaş'ı Hüseyin Avni Aker Stadı'nda Gökdeniz'in golüyle 1-0 yenen Trabzonspor, daha sonra derbi maçlarda gol atamadı. 
     Hüseyin Avni Aker Stadı'nda ligin 10. haftasında Galatasaray'a 1-0, ligin 13. haftasında Fenerbahçe'ye 2-0, ligin 25. haftasında deplasmanda Beşiktaş'a 1-0 yenilen bordo-mavili takım, derbi maçlardaki gol özlemine son vermek istiyor. 
     Ligde 23 golü bulunan Fatih ve İbrahima Yattara gibi golcü oyuncular, bu sezon bir derbi maçta ilk gollerini arayacaklar. 
     
</TEXT>
</DOC>
