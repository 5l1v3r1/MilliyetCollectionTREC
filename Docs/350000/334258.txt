<DOC>
<DOCNO> 334258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonspo08.html </URL>
<DATE> 2005/04/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Derbi için taraftarlar tribünlere alınmaya başladı... 
</HEADLINE>
<TEXT>

     Fenerbahçe ile Beşiktaş arasında yapılacak derbi maça taraftarlar büyük ilgi gösterdi. 
     Fenerbahçe Şükrü Saracoğlu Stadı'nın kapıları saat 14.30 itibariyle açılırken, biletli taraftarlar tribünlere alınmaya başlandı. Sarı-lacivertli taraftarlar, giriş kapıları önünde uzun kuyruklar oluşturdu. 
     Bu arada karaborsacılar, derbi maç öncesi yine işbaşındaydı. Kadıköy ve stat çevresinde konuşlanan karaborsacılar, ellerindeki biletleri yüksek fiyatlardan biletsiz taraftarlara satmaya çalıştı. 
     Diğer yandan İstanbul emniyeti de derbi maç için stat çevresinde geniş güvenlik önlemleri aldı. Karşılaşma için 2 bin 700 polis görev alırken, biletsiz taraftarlar stat çevresine yaklaştırılmadı. 
     Öte yandan inşaatı sürdürülen numaralı tribünün sol tarafındaki bölüme, dev bir Fenerbahçe bayrağı asıldı. 
     
</TEXT>
</DOC>
