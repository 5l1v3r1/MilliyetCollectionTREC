<DOC>
<DOCNO> 334867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo24.html </URL>
<DATE> 2005/04/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gençlerbirliği'nde Skoko'dan ayrılma sinyali... 
</HEADLINE>
<TEXT>

     Ligde son haftalarda aldığı sonuçlarla çıkışını sürdüren Gençlerbirliği'nde, Hırvat asıllı Avustralyalı futbolcu Josip Skoko, takımlarda üst düzey hedefler olmazsa aklının karışacağını belirterek, ayrılma sinyali verdi. 
     Beştepe İlhan Cavcav Tesisleri'ndeki basın toplantısında konuşan başarılı orta saha oyuncusu Skoko, 2007 yılına kadar sözleşmesinin sürdüğünü belirterek, ''Futbolda neyin ne olacağını kestiremezsiniz. Her futbolcu Avrupa Kupaları'nda oynamak ister. Bu sene Avrupa'ya erken veda ettik. Üst düzey hedefler olmazsa, aklım karışır. Avrupa Kupaları'nda mücadele etmek isterim'' diye konuştu. 
     Skoko, ligde kalma mücadelesi veren takımlarla oynayacaklarını ve bu maçların zor geçeceğini vurgulayarak, şöyle konuştu 
     ''Kayserispor maçı da zor olacak. Hedefimiz ligi üst sıralarda tamamlamak. 3 puan alırız diye düşünüyorum. Kazanmak için oynayacağız. Türkiye Liginin kalitesi üst düzeyde.'' Bu sezon ligde üçüncü teknik direktörle çalıştığını ve hepsinin farklı yapıya sahip olduklarını anlatan Skoko, ''Erdoğan ve Oğuz hocalar futbolun güzelliğini sergilemeye yönelik çalışma yaptırıyorlardı. Ziya hoca ise rabiki oynatmamaya yönelik olarak idman yaptırıyor'' dedi. 
     Basın toplantısına katılan diğer futbolcu Sertan ise ligde karşılaşacakları takımların durumlarının ortada olduğunu ifade ederek, ''Zor durumda olan takımlarla rahat takımların maçlarına hep şaibeli bakılır'' diye konuştu. 
     İstanbulspor karşısında zor şartlar altında zor bir maç oynadıklarını anlatarak, şunları söyledi 
     ''6 hafta kaldı. Oynayacağımız takımların durumu ortada. Maçlarımız bayağı zorlu geçecek. Alnımızın akıyla bu maçlardan çıkmak istiyoruz. Son haftalardaki çıkışımızla galip geleceğimize inanıyorum. Moralimiz iyi. Galip gelen biz oluruz.'' İstanbulspor karşılaşmasında güzel bir futbol ortaya koyduğunun hatırlatılması üzerine de Sertan, ''Devre arasında geldim. 3 ay kadar süren bir sakatlığım oldu. Adapte olmak zor. Gençlerbirliği'nde oynamak daha zor. İstanbulspor karşısında görevimi yerine getirdim. İyi motive olursam başarıyı yakalarım. Sahada yeteneklerimi sergilediğim zaman böyle sonuçlar çıkıyor'' diyerek sözlerini tamamladı. 
     
</TEXT>
</DOC>
