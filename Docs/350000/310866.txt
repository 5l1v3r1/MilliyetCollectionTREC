<DOC>
<DOCNO> 310866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/siyaset/siy02.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki 'gölge' aday... 
</HEADLINE>
<TEXT>


Aylin Sarıgül, Baykal'a laf atmasıyla dikkatleri üzerine topladı. Kurultayda Baykal'a "Çocuklarımın adını ağzına alma" diye bağırdı 

ANKARA Milliyet 


Mustafa Sarıgül'ün eşi Aylin Sarıgül, Baykal'a tavrıyla dün sona eren kurultayda dikkatleri üzerine topladı. Salona girişinde kırmızı - beyaz ağırlıklı klasik bir giyim tercih eden Aylin Sarıgül, gece yarısı ise spor kıyafetle geldi. Sarıgül'ün kot pantolon giymesi de Baykalcı delegelerin tepkisine neden oldu. 
Aylin Sarıgül, Türk siyasi tablosunda çok rastlanmayan bir şekilde, Baykal ile eşi arasındaki "rüşvet atışması" sırasında çocuklarının adının geçmesi üzerine CHP liderine tepki gösterdi. Baykal'ın, "Rüşvet verdiğin YDK üyesi Ergün Aydoğan'ın çocuklarının şerefi ne olacak " demesi, Aylin Sarıgül'ü çok sinirlendirdi. Aylin Sarıgül ayağa kalkarak Baykal'a "Çocuklarımın adını ağzına alma" diye bağırdı. Aylin Sarıgül, kurultay boyunca eşini hiç yalnız bırakmadı. 


</TEXT>
</DOC>
