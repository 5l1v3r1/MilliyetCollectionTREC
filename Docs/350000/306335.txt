<DOC>
<DOCNO> 306335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/aspo.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kapım hep açık' 
</HEADLINE>
<TEXT>


Sambacı, Sarı-Kırmızılı formayı tekrar giymek istediğini açıkladı. Türkiye'den kaçmadığını iddia eden Felipe, "Beni Fatih Terim kovdu" ifadelerini kullandı 

GÜNÜN HABERİ MEHMET ÇİFTÇİ 


GALATASARAY'A transfer olduğu ilk günlerde Fatih Terim "Tam bir cambaz" aldıklarını iddia etmiş, rakiplerinin çekmemesi için Felipe'ye çıtçıtlı forma yaptırmak zorunda kalacaklarını dile getirmişti. Samba ustası ayaklarındaki ustalığı her fırsatta gözler önüne sererken, takım oyununa katılmadığı gerekçesiyle hocası tarafından bombardımana tutulmuştu. Eleştiri sürecinin ardından önce veda, sonrasında da karşılıklı davalara ulaşan süreç başlamıştı. Felipe, Milliyet aracılığıyla Galatasaray'a mesaj gönderdi, Türkiye'ye geri dönmek istediğini söyledi... İşte A'dan Z'ye Felipe gerçeği 
- Galatasaray'a geri gelmek istiyorum. Her zaman seve seve oynarım. Yeterki beni istesinler. Şimdi alamıyorlarsa, yeni sezon için ön sözleşme imzalamaya hazırım. Tek isteğim benim için biraz kararlı olmaları. 
- Fluminense ile 6 aylık anlaşma yaptım. Sözleşmemde yurtdışı transferleriyle ilgili özel şartlar var. Az bir miktar ödendiği takdirde bonservisimi alabilirim. Yani Galatasaray isterse, ben hazırım. 
- Bundan birkaç hafta önce Brezilya'ya Galatasaray adına bir kişi geldi. Beni tekrar istediklerini söyledi ve anlaşmaya vardık. Kendisine hemen gelmek istediğimi belirttim. Bu konuşmaların ardından gitti ve bir daha da ne arayan, ne de soran oldu. Ben açıkçası Galatasaray'a döneceğime inanmıştım. 
- Taraftarları ve takım arkadaşlarımı unutmadım. Suat, Hakan Sükür, Ümit Karan, Mondragon, Ergün... Hepsini unutmadım. Galatasaray'daki dostluk çok başkaydı. Beni Türkiye'ye çeken nedenlerden biri de bu. 
- Her şey Fatih Terim'in bana tavır almasıyla başladı. Bir gün bana 'Seni artık bu kulüpte görmek istemiyorum' dedi. Açıkcası kararına çok şaşırdım. Beni gözden çıkarmasının nedeni futbolum olamazdı. Sanırım kendisine göre başka nedenleri vardı. Hiç bir açıklama da yapmadı. Aniden 'Bavullarını topla ve ülkene geri dön' dedi. 
- Galatasaray'ı asla terk etmedim. Beni gönderdiler. Daha doğrusu kovdular. Galatasaray yönetiminin hiç suçu yok. Beni kovan Fatih Terim'di. Ben onun kararlarının kurbanı oldum. 
- Hoca beni istemeyence, yönetim de ödemeleri kesti. Doğal olarak FIFA'ya müracaat ederek, soruna çözüm bulmak istedik. Davalar sonuçlandı ve FIFA bizi haklı buldu. Şu açıkça bilinsin. Benim Galatasaray ve taraftarı ile hiçbir sorunum olmadı. 
- Hagi kendini dünyaya kanıtlamış, idol birisi. Onunla kim çalışmak istemez. Gurur duyarım. Yeterki Hagi 'Felipe'ye ihtiyacım var' desin. 


</TEXT>
</DOC>
