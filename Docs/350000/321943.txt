<DOC>
<DOCNO> 321943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur20.html </URL>
<DATE> 2005/03/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Vali Güler Polis zor kullanmaya tahrik edilmiştir 
</HEADLINE>
<TEXT>

     İstanbul Valisi Muammer Güler, ''8 Mart Dünya Kadınlar Günü'' nedeniyle önceki gün Beyazıt Meydanı'nda gerçekleştirilen izinsiz gösteride polisin güç kullanımına ilişkin idari soruşturma başlatıldığını belirterek, ''Eğer orantısız güç kullanımı varsa, onunla ilgili kanunun gereği yapılacaktır'' dedi. 
     Güler, ''Dünya Kadınlar Günü'' nedeniyle Valilik'te düzenlenen etkinlikte basın mensuplarının sorularını yanıtladı. 
     ''Gösteride polisin orantısız güç kullandığına ilişkin eleştirilerin hatırlatılması üzerine'' Güler, şunları kaydetti 
     ''Basında yer alan eleştirileri okuduk. Bu konuyla ilgili idari bir soruşturma da başlatılmıştır. Eğer orantısız güç kullanımı varsa, onunla ilgili kanunun gereği yapılacaktır. 
     Olayın bir başka yönünü de kamuoyunun bilmesini istiyorum. Çünkü kamuoyunda sadece olayla ilgili orantısız güç kullanımına ilişkin görüntüler yer aldı. Olayın gerisindeki gerçeklerin de kamuoyunun bilmesini istiyorum. İstanbul'da 2004 yılı içerisinde 1836 açık, kapalı yer toplantısı ve basın açıklaması yapılmıştır. Bunların 1788'ine hiçbir müdahalede bulunulmamıştır. Sadece kanunsuz olan 48 gösteriye müdahalede bulunulmuştur. Bu da yüzde 97'lik bir oranı ifade etmektedir. Yani sadece yüzde 3'lük olaya polis müdahale etmiştir. Özgürlüklerin en iyi şekilde kullanılmasında polisin aldığı tedbirlerle de yardımcı olunmuştur.'' Güler, 6 Mart Pazar günü Beyazıt ve Saraçhane'de gerçekleştirilmek istenen toplantı ve yürüyüş için, göstericilere bu alanlarda gösteri yürüyüşü yapılamayacağı konusunda kanuni tebligat yapıldığını bildirdi. 
     Göstericilere aynı gün için Kadıköy Meydanı, Kazlıçeşme ve Çağlayan'ı önerdiklerini vurgulayan Güler, hak ve özgürlükleri en iyi şekilde kullandırtmaktan yana olduklarını belirtti. 

     
</TEXT>
</DOC>
