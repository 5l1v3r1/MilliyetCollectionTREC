<DOC>
<DOCNO> 326824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko06.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arasıl Telsim satılınca Telekom'un değeri artar 
</HEADLINE>
<TEXT>


Telekomünikasyon Kurumu Başkanı Arasıl, "Telsim'in satışı için Türk Telekom özelleştirmesi beklenmemeli. Telsim önce satılırsa bu Telekom'un değerini de artırır" dedi 

ANKARA Milliyet 

29 Mart'ta görev süresi dolacak olan Telekomünikasyon Kurumu TK Başkanı Ömer Arasıl, Telsim gibi bir şirketin denetim ve yönetiminin devlet elinde olmasının şirket açısından doğru olmadığını ifade etti. Yoğun rekabetin yaşandığı GSM sektöründe, devletin bir şirketi yönetmesinin etik olmadığını vurgulayan Arasıl, bunun diğer şirketlerin aklında soru işareti yaratabileceğini açıkladı. Arasıl, 'Telsim'in satışı için Türk Telekom TT özelleştirmesi bekleniyor' yorumlarına ilişkin olarak da şöyle konuştu 

'Bir an önce satılmalı' 
"TT özelleştirilmesinde olacak herhangi bir olumsuzluk ya da hukuki sorun piyasada şüpheleri artırabilir. Bunun her iki şirketin değerini düşürme olasılığı var. TT özelleştirilmesi bir zorunluluk da değil. Telsim'in satışı da bir an önce gerçekleştirilmeli. Telsim'in önce satılması TT'nin değerini artırır. Telsim ve TT'nin şartlar eşit olduğu sürece ulusal sermayenin elinde kalmasını tercih ederim. Dünyada da bu böyle.Yabancılar alacak diye bir şey yok." 
Arasıl, sektörde yüksek ve mükerrer vergileme olduğunu ifade ederek, Hazine'den gelen bir yazı üzerine ay sonunda ilgili kurum ve kuruluşlarla bir toplantı yapacaklarını söyledi. İmtiyaz sözleşmesinin Hazine payında sektörün lehine indirime gidilebileceğini kaydeden Arasıl, "İmtiyaz sözleşmesinde değişiklik yapılarak operatörlerin nefes alması sağlanacak. İndirim kullanıcılara doğrudan yansıyacak" dedi. 


</TEXT>
</DOC>
