<DOC>
<DOCNO> 314011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/spo15.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Valencia iddiası 

İSPANYOL Levante gazetesi ile Radyo Nou, Real Sociedad'da oynayan milli oyuncumuz Nihat'ın Valencia ile gizlice el sıkıştığını, önümüzdeki sezon bu kulübün formasını giyeceğini duyurdu. Vicente del Bosque ile aynı uçakta İspanya'ya dönen Nihat ise haberi yalanladı, "Öyle bir şey yok. Kulübümle daha 1.5 senelik mukavelem var" diye konuştu. 

Johansson CNN Türk'te 

UEFA Başkanı Lennart Johansson, bugün CNN Türk'te 21.05'te UEFA Özel programında özel açıklamalar yapacak. Meridyen Kupası'nın galası için Türkiye'ye gelen, ancak karşılaşmanın iptal edilmesine rağmen kulüplerle bir dizi görüşmelerde bulunan Johansson, Türk ve Avrupa Futbolu konusunda görüşlerini belirtecek. 

Solakoğlu'nun ismi yaşayacak 

GENÇLİK ve Spor Genel Müdürü Mehmet Atalay, vefat eden Basketbol Federasyonu eski Başkanı Osman Solakoğlu'nun isminin Ankara ya da İstanbul'da bir spor salonuna verileceğini açıkladı. Atalay, "Türk sporuna üstün hizmetler vermiş olan Osman Solakoğlu adının yeni nesillere tanıtılmalı ve her zaman hatırlanmalı" dedi. Solakoğlu için 12 Şubat'ta anma töreni düzenlenecek. 

100 milyon dolar yetmedi 

FORMULA 1'de Dünya Şampiyonu Ferrari'ye ekstradan gelen 100 milyon dolar da yetmedi. Ferrari takımının sahibi Jean Todt, Formula 1'in sahibi Bernie Ecclestone ile 2012 yılına dek yaptıkları anlaşmaya karşın Formula 1'den ayrılabileceklerini söyledi. 


</TEXT>
</DOC>
