<DOC>
<DOCNO> 335020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo06.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan'a yeni şok 
</HEADLINE>
<TEXT>


Uluslararası Atletizm Federasyonu, Atina Olimpiyatı'nda doping kontrolünden kaçan iki sporcusuna verdiği iki yıl men cezalarını kaldıran Macaristan'a gönderdiği uyarı mektubunu Türkiye'ye de yollayacak 

ÖZEL HABER FUAT ERCAN 


Atletizm Federasyonu'na sunduğu yurt dışında kamp isteği GSGM Hukuk Kurulu tarafından geri çevrilen Süreyya Ayhan, en büyük şoku kısa süre içinde IAAF'tan gelecek mektupla yaşayacak. Uluslararası Atletizm Federasyonları Birliği IAAF , adları doping olayına karışmasına rağmen önce iki yıl ceza verdiği sporcularını sonradan affeden Macaristan'a yolladığı uyarı mektubunu bize de gönderecek. 
Atina dönüşü bu iki atletine iki yıl müsabakalardan men cezası veren Macaristan Federasyonu daha sonra yaptığı toplantıda Annus'un cezasını kaldırırken, Fazekas'ın cezasını da bir yıla indirmişti. IAAF, geçtiğimiz günlerde Macaristan'a üyeliğin dordurulmasının da yer aldığı ağır bir uyarı yazısı gönderdi ve sporcularına yeniden uygun cezayı vermesini istedi. Bu yazının ardından acil bir toplantı yapan Macar Federasyonu iki atletin cezasını tekrar iki yıla çıkarttı. Aynı süreci yaşayan ve doping soruşturması nedeniyle önce iki yıl ceza alıp ardından cezası bir yıla indirilen Süreyya Ayhan'ı da yakın takibe alan IAAF'ın milli atletimiz için aynı yolu izleyeceği ve CAS'a gitmeden önce Türkiye Atletizm Federasyonu'nu mektupla uyaracağı öğrenildi. 

'Kendim yaparım' 

FEVZİ KIZILKOYUN DHA 

Gençlik ve Spor Genel Müdürlüğü Ceza Kurulu tarafından doping kontrol prosedürlerine uymadığı gerekçesiyle bir yıl ceza alan milli atlet Süreyya Ayhan, kamp programının da reddedilmesini şaşkınlıkla karşıladığını söyledi, "Kendi imkanlarımı kullanacağım" dedi. 
Ayhan, "Federasyon bize 'geçmişi unuttuk, kamp programınızı bildirin' dedi. Buna rağmen kampın reddedilmesine şaşırdım, çünkü programımızı isteyen onlardı" diye konuştu. Hiçbir şeyin kendisini yıldıramayacağını da belirten milli atlet, sözlerini şöyle sürdürdü "Çok zor şartlarda çalıştım ve buralara geldim. Pes etmeyeceğim. Kamp programımı iptal etme gibi bir niyetim yok. Kendi imkanlarımızla kampımızı öngördüğümüz şekilde yapacağım". 

Helal sana Artuç 

Sofya'da dün başlayan Avrupa Halter Şampiyonası'nda 56 kiloda podyuma çıkan haltercilerimiz fırtına gibi esti. Sedat Artuç üç altın, Erol Bilgin ise üç gümüş madalya kazandı 

Bulgaristan'ın başkenti Sofya'da start alan 84. Avrupa Halter Şampiyonası'nın ilk gününde erkekler 56 kiloda Sedat Artuç üç altın madalya kazanırken, Erol Bilgin üç gümüşün sahibi oldu. 
Dünya ikincisi ve olimpiyat üçüncüsü sporcumuz Sedat Artuç, koparmada sırasıyla 120, 122.5 ve 125 kiloyu kaldırarak altın madalyaya ulaştı. Silkmede ise ikinci hakkında 150 kiloyu sırtlayan Artuç birinciliği garantileyince son hakkını kullanmadan altın madalyayı boynuna taktı. Sporcumuz toplamda elde ettiği 275 kiloluk derecesiyle de üçüncü kez altın madalyaya uzandı. 
Bu kiloda podyuma çıkan diğer haltercimiz Erol Bilgin, koparmada 120, silkmede 145 kiloyla gümüş madalya kazandı. Bilgin, toplamda da 265 kiloyla Sedat Artuç'un ardından ikincilik kürsüsüne çıktı. 
Koparmada 117.5 kiloyla bronz madalya alan Bulgar Vitali Dzerbieniev, silkmede 142.5 ve toplamda 260 kiloluk dereceleriyle yarışmayı üç bronz madalyayla tamamladı. 
Bayanlarda mücadele eden 48 kiloda Sibel Özkan koparmada 70 kiloyla sekizinci, silkmede 87.5 ile beşinci ve toplamda da 157.5 ile altıncı sırayı aldı. 
Aynı kiloda Emine Karademir ise koparmada 72.5 kiloluk derecesiyle altıncı olmasına rağmen silkmede sıfır çekince puan alamadı. 53 kiloda yarışan Bedia Tunadağı ise koparmada 75 kiloyla yedinci sırayı aldı. Silkmede de 90 kiloda kalan Tunadağı, toplamda 165 kiloyla sekizinci oldu. 
Şampiyonada bugün 62 kiloda Dünya ve olimpiyat şampiyonu haltercimiz Halil Mutlu podyuma çıkacak. 58 kilo bayanlarda da Seda İnce ile Aygül Alev Daşdelen yarışacak. 

Hamza'dan acı sözler 

Avrupa Şampiyonası'nda 7. kez zirveye çıkan Asrın Güreşçisi, "Yabancı getirmek için kaybetmemi bekleyenler vardı. Ama ben minderde konuştum. Yeni kurallardan sonra ben olsam güreş izlemem" diye konuştu 

HAMİT TURHAN 

Dünya minderlerinde 13 yıldır fırtına gibi esen ve 2 Olimpiyat, 2 Dünya ve 7 Avrupa Şampiyonluğu kazanan Hamza Yerlikaya, "acı" konuştu. 
Varna'daki Avrupa Şampiyonası'nda ülkemize tek altını kazandıran "Asrın Güreşçisi", kaybetmesini bekleyenler olduğunu savunarak, "Camiada sevgisizlik hakim. Otorite zaafından dolayı birlik, bütünlük kaybolmuş durumda. Başarılı olduğum için şimdi ben onları motive ettim Ama yine bir yolunu bulup konuşurlar. Çünkü onlar hep haklı. Bu kadar sıklet varken, tutuyorlar en başarılı olduğumuz 96 kiloya yabancı getirmeye çalışıyorlar" diye konuştu. 
"Ben minderde konuşurum" diyen Hamza sözlerini şöyle sürdürdü "Ata sporunun bu kadar sorunları varken yabancı sporcuya milyon dolarlar vermek akıl k rı mı Mısırlı güreşçinin nasıl bir spor ahlakına sahip olduğunu, birkaç bin dolar için neler yaptığını güreş camiasında bilmeyen yok. Hamza'yı minderde yenebilir de... Ama Hamza'nın sporculuğunun ve kariyerinin yanına yaklaşabilir mi acaba " 
Yeni kuralların çok acımasız olduğunu vurgulayan şampiyon güreşçi, "Bu kurallar güreşin aleyhine. Zaman kısa, telafisi olmadığı için riske girilemiyor. Ortaya sumo güreşine benzer tatsız - tuzsuz bir görüntü çıkıyor. Ben bir sporsever olsam bu grekoromeni seyretmem" dedi. 

Şansal, Ceza Kurulu'nda 

Güreş Federasyonu eski başkanı Osman Şansal, spor teşkilatını küçük düşürmek ve Türk güreşinin zarara uğramasına yol açmak gerekçeleriyle Merkez Ceza Kurulu'na sevk edildi. Başkanlığı döneminde Avrupa Şampiyonası'nda hakem tokatladığı için FILA tarafından 10 bin dolar para cezasına çarptırılan, ancak parayı yatırmadığı için Türkiye'yi faaliyetlerinin askıya alınması noktasına getiren Şansal, Teftiş Kurulu'nca yapılan soruşturma sonucunda suçlu bulundu. 

Ringde dev şölen 

Uluslararası 20. Ahmet Cömert Boks Turnuvası bugün İstanbul'da başlıyor. 32 ülkeden 350'ye yakın sporcunun mücadele edeceği turnuva Ahmet Cömert Boks Salonun'da yapılacak ve sporseverler karşılaşmaları ücretsiz olarak izleyebilecek. Rahmetli Ahmet Cömert'in oğlu Atilla Cömert, boksseverleri renkli bir turnuvanın beklediğini belirterek, "Dünyanın en iyi boksörleri bu turnuvaya katılıyor. Pazar günü yapılacak final karşılaşmalarıyla sona erecek olan şampiyona adeta boks zirvesi olarak geçiyor" dedi. Cömert, turnuva sonunda en başarılı, en döğüşken ve en teknik sporculara Cömert ailesi olarak ödül vereceklerini de söyledi. 

GÜREŞ 

Harun Doğan defteri kapandı 
Yaşar Doğu Turnuvası'nda doping yaptığı tespit edilen Harun Doğan'ın itirazı üzerine açılan B numunesi de pozitif çıktı. Milli güreşçinin dosyası bu ay içinde ceza kurulunda görüşülecek ve daha önce de iki yıl ceza alan Doğan'a bu kez ömür boyu men verilecek. Ayrıca bu sporcunun, faal sporculuk yaşamıyla birlikte antrenörlük hakkı da sona erecek. 

BOKS 

Şamil Sam bileniyor 
WBC Dünya Kıtalararası Ağır Sıklet Boks Şampiyonu Sinan Şamil Sam, 11 Haziran'da yapacağı maç öncesi antrenmanlara başladı. Bu maçta Sam, unvanını korumak için ringe çıkacak. Berlin'de dünyanın en iyi antrenörlerinden Ulli Wegner ile çalışmalarını sürdüren Sam, "Henüz rakibim belli değil. Ancak adaylar arasında en iyisini seçmeye çalışacağız" dedi. 

BİSİKLET 

Brisa'da sevinç var 
İran'da koşulan Uluslararası Kerman Bisiklet Turu'nda ferdi ve takım klasmanında ikinci olan Brisaspor'da yüzler gülüyor. Brisaspor Başkanı Necip Özçer, bu başarının kendilerini gururlandırdığını belirterek, "Yeni hedefimiz 1 Mayıs'ta start alacak Uluslararası Cumhurbaşkanlığı Bisiklet Turu'nda derece yapmak" diye konuştu. 

DOPİNG 

WADA'dan yeni görevler 
Hacettepe Doping Kontrol Merkezi, bu yıldan itibaren birçok önemli uluslararası organizasyonda tam sorumlu laboratuvar olacak. Akdeniz Oyunları öncesi 300 analiz yapacak olan merkez, Genç Bayanlar Dünya Voleybol, Avrupa Bayanlar Basketbol Şampiyonası ve Universiade 2005'te de sorumluluk üstlenecek. 

UNIVERSIADE 

Gönüllü ordusu 
İzmir'in ev sahipliği yapacağı Dünya Üniversiteler Yaz Spor Oyunları'nın Universitade 2005 , açılış ve kapanış töreni gösterilerinde, bin 500 gönüllü genç yer alacak. Genel Yönetmen Yavuz Özdel, "Açılış-kapanış törenlerinde yaklaşık 250 kişilik de profesyonel bir ekip çalışacak" dedi. Gönüllü olmak isteyenler için son başvuru tarihi de 27 Nisan olarak açıklandı. 


</TEXT>
</DOC>
