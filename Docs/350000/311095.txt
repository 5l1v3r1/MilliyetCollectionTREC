<DOC>
<DOCNO> 311095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo54.html </URL>
<DATE> 2005/01/31/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
Galatasaray'da Gaziantepspor maçı hazırlıkları... 
</HEADLINE>
<TEXT>

     Gaziantepspor maçının hazırlıklarını sürdüren Galatasaray, maç eksiği bulunan futbolcular için Üçüncü Lig ekiplerinden Beylerbeyi ile antrenman maçı yaptı. 
     Florya Metin Oktay Tesisleri'nde basına kapalı yapılan karşılaşmaya, PAF takımı ağırlıklı bir kadroyla çıkan sarı-kırmızılılarda, A takım oyuncuları Aykut, Orhan, Sabri, Zafer, Hakan Yakın ve Arif'in 60 dakika forma giydiği bildirildi. 
     Antrenman maçında Galatasaray'ın, Hakan Yakın'ın attığı golle 1-0 öne geçtiği ancak, son dakikalarda Beylerbeyi'nin attığı golle karşılaşmanın 1-1 berabere sona erdiği kaydedildi. 
     
     SONG'A YARDIM MAÇI DAVETİ 
     Galatasaray'ın Kamerunlu futbolcusu Rigobert Song'a, 15 Şubat'ta Barcelona'nın Nou Camp Stadı'nda, Güney Asya'ya yardım amaçlı yapılacak maç için davet mektubu geldiği bildirildi. 
     FIFA tarafından organize edilen ve Shevchenko ile Ronaldo'nun başını çektiği iki takımda dünya futbolunun yıldızlarının yer alacağı ifade edildi. 
     
</TEXT>
</DOC>
