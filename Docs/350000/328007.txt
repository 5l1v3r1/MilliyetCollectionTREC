<DOC>
<DOCNO> 328007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo00.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli atıcının utancı 
</HEADLINE>
<TEXT>


Uluslararası barajı geçen tek atıcımız Abdurrahman Akgün, 1956 model silah ve antika atıcı ceketiyle gittiği Milano'daki Dünya Kupası'nda hayatının utancını yaşamış. Yoksulluk tamam da, bölge sporcusu utanca alışamamış 

OHAL'den BU hale .. 

ERCAN GÜVEN Yazdı. Cengiz MALGIR Görüntüledi 


Diyarbakırlı kolay kolay hayret etmez bir şeye. Ölüm de doğaldır onun için, düğün de, kaza da. 
Kırk yılda bir, duyduklarına inanamazsa, "Vış Kele" der geçer. 
Yani "Vay canına be". Böyle şeyler de mi olurmuş hayatta. Allah Allah. Ne biçim iş bu ya .. 
Diyarbakırlılar hayrete kapılmakta zorlanırlansa da onların birçok normali "Vış Kele" gelir bana. 
Hem hayret, hem dehşete düşerim. 
Hatta utanır ve ayıplarım. 
Tuhaftır. Diyarbakırlı bir milli sporcumuzun Milano'da yaşadığı utanca ben de şaşırmadım. 

Adı Abdurrahman Akgün sporcumuzun. Dicle Üniversitesi Beden Eğitimi Yüksek Okulu mezunu. Kendisi milli atıcı. Türkiye rekorları var. Dört kez Türkiye'yi temsil etti. Yani dört kez milli. 2000 yılında Romanya'da yapılan Balkan Gençler Şampiyonası'da takım halinde üçüncü olan ekipte yer aldı. Hatta o takımın birincisiydi. Ay - Yıldızlı kokart onu, o da Ay - Yıldızlı kokartı yüceltti kısaca. 
Şu anda da uluslararası barajı aşan tek Türk atıcı. 
Son milli oluşu, 2004. İtalya, Milano Dünya Kupası. 
İşte bu utanç Milano'da yaşandı. Gerisini Abdurrahman Akgün anlatsın 

"Her zamanki gibi yabancı sporcular, idarecilerle hasret gideriyorduk. Bizim branşımızda insanlar birbirleriyle çok samimidir. Dosttur. Bir de atıcılıkta geliştirilen malzemeleri sorarız birbirimize. 
Benim üzerimde bir atıcı ceketi var. Hayli eski. Atıcılıkta ceket, süs değil çok önemli. Sıkı bir cekettir bu. Vücudu sarar ve nabız atışlarının nişan almayı etkilememesini sağlar. Sabit durmaya yardımcı olur. 
Yabancı idarecilerden bir Alman, yanıma yaklaştı. Meğer atıcı ceketi üreten fabrikası varmış. Üzerimdekinin antika olduğunu ve çok yeni modelleri çıktığını söyledi. 
Biliyordum. Benim üzerimdeki 140, onun söyledikleri 600 Euro'ydu. 
Alacağım dedim. Ama adam ne bilsin çok iyi niyetliydi. Mademki alacaksın sana 300 Euro'ya vereyim bir tane teklifini getirdi. 
Dedim ya adam farkında değil. Bizde ceket almak kolay mı. Yazılar yazacaksın. Onaylar alacaksın. Sıranı bekleyeceksin. Ya da cebinden vereceksin. Bende o para ne gezer. Üniversiteyi bitirdiğimden beri işsizim. Kızara bozara, alamam dedim. Hediye etmeyi teklif etti, kabul etmedim. Kaçıp gittim yanından. Şampiyonanın sonuna kadar da adamla karşılaşmamaya çalıştım. Çok utandım" 

Aslında utanacak bir sürü nedeni vardı Abdurrahman'ın. Elindeki tüfek bile kendisinden yaşlıydı. Rakipleri fabrikadan çıkmış sıfır tüfeklerle hedef ararken, o 1956'da imal edilmiş tüfeğini kullanmaktaydı. 
Türkiye sınırları içinde alışmışlardı bu duruma. Malzeme sıkıntısı, eski tüfekler, antika yelekler, imkansızlıklar ve ilgisizlik onlar için normaldi. Ama milli formayla ayıp oluyordu doğrusu. 
Ne demekti bir sporcunun milli olması "Sen Türkiye'yi temsil ediyorsun kardeşim" değil mi Türkiye bu muydu Antika malzemelerle Dünya Kupasına gönderdiği sporcusunu utandıracak kadar güçsüz müydü bu ülke 
Bunları Abdurrahman değil ben soruyorum. Çünkü o çoktan "Vış Kele" deyip unutmuş bile. Hatta geleceğe umutla bakabiliyor. Mesela bana diyor ki, "Siz yazsanız bana bir öğretmenlik kadrosu verebilirler". 
Şimdilik Abdurrahman'a ağabeyi bakıyor. Bir de onu milli yapan ülkesi uzaktan ve dik dik ... 
"Vış Kele". 

Kurşuna hasret 

Diyarbakır'da atıcılık en eski sporlardan biri ve 1940'lı yıllara dayanıyor tarihi. Bir tür "ata sporu" yani. Az buz değil, 70 tane de sporcusu var kentin. Her milli takımda mutlaka Diyarbakırlı oluyor yıllardan beri. Hatta olimpayata giden bir atıcı bile yetiştirmiş Diyarbakır Atina'daki bedensel engelliler olimpiyatında Muhittin Cemiloğlu temsil etti Türkiye'yi. 
Lakin iş malzemeye gelince bu madalyon tam tersine dönmekte. Atıcılık İl Temsilcisi Kadri Akgün'ün anlattığına göre, havalı silahlarda "idare ediyorlar". On tane tüfekleri var. Ateşli silahlar, özellikle tüfekte ise halleri içler acısı. Mermi yok mermi. Diyarbakır'ın durumu belli. Onbeş yıl süren terör belasından sonra "techizat" öylesine korkulur olmuş ki, atıcılara mermi bulmak bile dev formaliteler gerektirir hale gelmiş. Hadi mermi buldular, pahalı falan aldılar. Bu sefer de eldeki tüfekler sporcu sayısına yetmiyor maalesef. Beş tane tüfekleri var. Tabi hepsi antika kategorisinde.Bu şartlarda Diyarbakırlı hedefi vurabiliyorsa, bunun adı "özel yetenek" olmalı. 
Artık Diyarbakırlı'nın her sevdiği elini yakmamalı. Ünlü manide olduğu gibi 
Mardin Kapı şen olur. Dibi değirmen olur. Buralardan yar seven. Mutlaka verem olur. 

Okkan efsanesi 

Terörün kirli yüzünü iyice görebilmek için seçtiği kurbanların temiz suratlarına bakmalısınız. İşte o zaman gerçekten köle edilmek istenenin halk olduğunu anlarsınız. 
Niye öldürüldü Diyarbakır'ın efsanevi emniyet müdürü Gaffar Okkan Çünkü işini iyi yapıyordu. Üstüne üstlük o Diyarbakırlıyı, Diyarbakırlı onu seviyordu. Terörün ayakları altından yer kayıyordu Diyarbakır'da. 
Diyarbakırlı, geç bulup çabuk kaybettiği Emniyet Müdürü'nü h l unutamadı. Nasıl unutsun ki Konu bir sokak çocuğundan açılınca, rahmetli Gaffar Okkan'ın "boyacı çocuk" hikayesi geliyor gündeme. Günün birinde polisler sokakta hırsızlık yapan bir çocuğu yakalamışlar. Hafiften hırpalamaktaymışlar. Müdür yetişmiş. Çocuğu ellerinden almış. Bir de ayakkabı boya sandığı ısmarlamış. Çocuğu Emniyet Müdürlüğü'nün kapısına konuşlandırmış. Emir vermiş, "Memurlar on beş günde bir, amirler her hafta bu çocuğa ayakkabı boyatacak". 

"İkincinin suçu ne " 
Bir gün Gençlik ve Spor Şube Müdürü İbrahim Kardeş, Gaffar Okkan'ı aramış. Demiş ki, "Atatürk Koşusu birincilerimize Emniyet ödül vermek ister mi " 
Yanıt, beklendiği gibi 
"İkincilerin, üçüncülerin ne suçu var "... 
Ertesi sabah resmi araba ödülleri yıkmış il müdürlüğü kapısına. 
Arıyor Diyarbakırlı Gaffar Okkan'ı. En çok saygı duydukları insanın en insafsız şekilde yaşamdan koparılması Diyarbakırlı'nın yüreğini h l acıtıyor. 

YARIN 
Cami imamı teknik direktör 


</TEXT>
</DOC>
