<DOC>
<DOCNO> 315777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy18.html </URL>
<DATE> 2005/02/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Öğrenci affı Komisyon'dan geçti... Kimler yararlanacak 
</HEADLINE>
<TEXT>

     Öğrenci affı getiren yasa tasarısı TBMM Milli Eğitim Komisyonu'nda kabul edildi. Öğrenci affının, 29 Haziran 2000 yılından bu yana kendi isteğiyle de olsa "her ne sebeple olursa olsun" üniversiteleriyle ilişiği kesilen öğrencileri kapsaması benimsendi. 
     AKP Grup Başkanvekilleri Faruk Çelik, Eyüp Fatsa, Sadullah Ergin, İrfan Gündüz ile AKP Van Milletvekili Hacı Biner ve AKP İzmir Milletvekili Mehmet Tekelioğlu'nun imzasını taşıyan üç maddelik yasa teklifi TBMM Milli Eğitim Komisyonu'nda ele alınarak kabul edildi. 
     Teklifte, üniversitelerin lisans-önlisans düzeyinde, hazırlık da dahil tüm sınıflarında okurken kendi isteği isteği ile ilişiği kesilenler de dahil olmak üzere her ne sebeple olursa olsun okullarından ayrılan öğrencilere, ayrılmaları yol açan bütün dersler için "bir öğretim yılı devam ve üç sınav hakkı" verilmesi öngörülüyor. Daha önce başarısız olduğu dersler, kurumlarınca müfredattan çıkartılmış ise okul yönetiminin belirleyeceği derslerden sınava girecek olan öğrenciler, başarılı oldukları takdirde okullarına devam edebilecekler. 
     Teklife göre, uygulamalı eğitim-öğretim yapan okullardan ayrılan öğrencilere devam edemedikleri dersler ve uygulamalar için devam olanağı sağlanacak. Bu öğrencilerin sınav süreci ise devam şartını tamamladıktan sonra başlayacak. 
     Sınıf geçme sistemi uygulanan üniversitelerde en çok üç dersten başarısız olup sınıfını geçemeyen öğrencilere, üst sınıfa devam etme ve başarısız olduğu dersler için üç sınav hakkı verilecek. Not ortalaması nedeniyle sınıfını geçemeyen veya mezun olamayan öğrenciler ise istedikleri üç dersten notlarını yükseltmek için sınava girebilecek. 
     Mezuniyet için belirlenen süreyi aştığı gerekçesiyle okuldan atılan öğrenciler de alamadıkları dersler için bir defaya mahsus olmak üzere okula devam etme ve sınav hakkı tanınacak. 
     
     TECİLLİ SAYILACAKLAR 

     Başvuru süresi içinde askerlik zamanı gelmiş olan öğrenciler ise bu yasa uyarınca haklarını kullanmaları durumunda, tecilli sayılacak. Halen askerde olanlar ise terhislerinden itibaren iki ay içinde okula dönüş için başvurabilecek. Gözaltında olanlar ile tutuklu olanlar da benzeri şekilde bu hallerinin sona ermesinden itibaren iki ay içinde benzeri biçimde başvurabilecek. 
     
     İKİ AY SÜRE VAR 

     Teklifin bu haliyle yasalaşması durumunda, Resmi Gazete'de yayımından itibaren iki ay içinde ilgili öğrencilerin okullarına başvurması gerekecek. 
     
     LİSANSÜSTÜNE DE AF VAR 

     Benzeri biçimde yüksek lisans yaparken ilişiği kesilen öğrencilere ise başarısız oldukları dersler ve yeterlilik için ikişer sınav hakkı tanınacak. Yüksek lisans öğrencilerine bir yıl, doktora öğrencilerine ise iki yıl tez hazırlama süresi tanınacak. Doktora yeterlilik sınavına girebilmek için yabancı dil sınavında başarısız olan öğrencilere de iki sınav hakkı tanınacak. 
     Benzeri biçimde sanatta yeterlilik ve tıpta uzmanlık alanlarında başarısız olan öğrencilere de, başarısız oldukları derslere devam etmeleri ve eksik rotasyonlarını tamamlamaları koşuluyla ikişer sınav hakkı verilecek. 
     
     TARİH RÖTUŞU 

     Bu arada teklifte, "2000-2001 öğretim yılı" ibaresi 20.6.2000 olarak değiştirildi. Bu değişiklikle 2000 yılında çıkan öğrenci affıyla teklif arasındaki 2-3 aylık sürede okullarıyla ilişiği kesilen öğrenciler de kapsam içine alındı. 
     KOMİSYONDA KONUŞULANLAR... 
     TBMM Milli Eğitim, Kültür, Gençlik ve Spor Komisyonu'nda,üniversitelerden ilişiği kesilen öğrencilere yeni haklar tanıyan yasa teklifi kabul edildi. 
     Komisyon, toplantısı başladıktan sonra bir önerge veren CHP milletvekilleri, teklifin alt komisyona gönderilmesini istediler. 
     CHP Denizli Milletvekili Mustafa Gazalcı, daha önce üniversite öğrencileri için 9 kez af çıkarıldığını hatırlatarak, ''kalıcı bir çözüm bulmak için alt komisyon kuralım ve bütün tarafları orada dinleyerek bu sorunu çözelim'' dedi. 
     Teklifi, ''dağ fare doğuruyor'' diye değerlendiren Gazalcı, ''Milli Eğitim Bakanı teklifte hem var hem yok'' diye konuştu. 
     Gazalcı'nın ''Sayın Bakan yeni tekniklere açığız dedi...'' sözlerine Hüseyin Çelik, ''teknik değil, teklif... Kullandığın cümleleri dikkatli seç'' diye karşılık verdi. 
     Gazalcı da Milli Eğitim Bakanı Hüseyin Çelik'in kendisini mahkemeye verdiğini bildirerek, ''Bin kez de mahkemeye verilsem doğru bildiğimi söyleyeceğim'' dedi. 
     Milli Eğitim Bakanı Hüseyin Çelik, teklifin yanında oldukları ve destekledikleri için Komisyon'a geldiklerini bildirerek, ''aksi durumda Hükümet'in katılmadığı bir teklifin yasalaşması çok zor olurdu'' diye konuştu. 
     AK Parti İzmir Milletvekili Mehmet Tekelioğlu da üniversitelerin temel sorunlarının çözümü ile öğrencilere yeni haklar verilmesinin ayrı konular olduğunu belirterek, üniversite reformuna YÖK'ün direndiğini söyledi. 
     Daha sonra yapılan oylamada CHP milletvekillerinin alt komisyon önergesi reddedilerek, teklifin maddelerine geçildi. 
     CHP Bursa Milletvekili Mustafa Özyurt, afla üniversitelere dönen öğrencilerin başarı oranlarının yüzde 4'te kaldığını bildirerek, ''Bir üniversitemizde, aftan dönen öğrencilerin hiçbirisi mezun olamamıştır'' dedi. 
     
     YÖK'TEN TEMSİLCİ GELMEDİ 

     Milletvekillerinin sorusu üzerine Komisyon Başkanı Tayyar Altıkulaç, YÖK'e temsilci göndermeleri konusunda davet yazısı gönderdiklerini ancak bu konuda kendilerine herhangi bir başvuru yapılmadığını söyledi. 
     CHP İstanbul Milletvekili Berhan Şimşek de sözlerine, ''Sayın Bakan sadece Milli Eğitim değil, Kültür ve Turizm Bakanı olarak da karşımızda'' diyerek başladı. 
     Öğrenci affının seçimlerden hemen sonra zamanın Milli Eğitim Bakanı Erkan Mumcu tarafından gündeme getirildiğini iddia eden Şimşek, Polis Akademisi öğrencilerinin de yasadan yararlanmasını istedi. 
     
     ''OTOBÜSTEN DÜŞENLER'' 

     AK Parti Erzurum Milletvekili Ömer Özyılmaz Türkiye'de sosyal, ekonomik ve siyasi alanlarda keskin kasisler bulunduğunu ifade ederek, ''bu teklif, kasisli yolda giderken otobüsten düşen çocuklarımızı toplamak için hazırlanmıştır'' diye konuştu. Özyılmaz'ın ''hercümerç'' kelimesini kullanmasına CHP'li Berhan Şimşek itiraz ederek, ''Türkçe konuşun'' dedi. Özyılmaz da ''bu kelimeyi Mehmet Akif Ersoy İstiklal Marşı'nda kullanmıştır'' karşılığını verdi. 
     
     YÖK'E GİDİŞ 

     AK Parti Balıkesir Milletvekili Ali Aydınlıoğlu, öğrenci affına ilişkin teklife CHP milletvekillerinin de destek verdiğini anlatarak, aralarında Muharrem İnce'nin de bulunduğu bazı CHP milletvekilleriyle YÖK Başkanı'nı ziyaret ettiklerini söyledi. 
     
     ''KARIM BALIKESİRLİ...'' 

     Aydınlıoğlu'nun sözlerine CHP Yalova Milletvekili Muharrem İnce, ''Sen Balıkesir milletvekilisin. 20 yıllık karım da Balıkesirli. Ben destek olmak için değil, Balıkesirlilerin sözünü dinlediğim için seninle YÖK'e geldim'' diye karşılık verdi. 
     
     BAKAN'IN SÖZLERİ 

     Milli Eğitim Bakanı Çelik de söz alarak, sık sık çıkarılan öğrenci aflarının sistemi dejenere ettiğini belirterek, ''şu anda toplumsal bir taleple karşı karşıyayız. Biz bunun CHP ve AK Parti tarafından ortaklaşa çıkarılmasını istedik'' dedi. 
     
     ''JURNAL'' 

     Bazı CHP milletvekillerinin kendisine ''öğrenci affının bir an önce çıkarılması'' talebi ile geldiklerini bildiren Çelik'in sözlerini CHP'li İnce kesti. İnce, ''Bizi jurnalliyorsunuz gibi oldu. O kişilerden birisi bendim. Sanki söylerim haa... gibi oldu'' dedi. 
     İnce'nin sözleri gülüşmelere yol açarken Çelik, kimseyi jurnallemediğini, sadece sorunun toplumsal bir talep olduğuna dikkati çekmek isteğini belirtti. Bakan Çelik, af içeren yasaların nitelikli çoğunlukla çıkarılması gerektiğini hatırlatarak, ''Bizim 330 oyumuz elbette var. Ama muhalefetin de bu işe girmesi ve yasanın birlikte çıkarılması daha önemli bir şey'' diye konuştu. 
     CHP'den bu konuda medet ummadıklarını söyleyen Çelik ile CHP Denizli Milletvekili Mustafa Gazalcı arasında ''Türkçe'' tartışması yaşandı. 
     
     ''YANDIN MUSTAFA AĞABEY...'' 

     Gazalcı'nın ''Türkçe'' konuşma uyarısına Bakan Çelik, şöyle cevap verdi 
     ''Sayın Gazalcı, sizin hem adınız hem de soyadınız Türkçe değil. Bana, çocuklarının ismini Türkçe koyduğunu söyledi. Oğlunun adını Can koymuş. Ama Can da Türkçe değil...'' CHP'li Muharrem İnce ise ''Mustafa ağabey yandın... Bakan Türk dili uzmanı'' diye espri yaptı. 
     Türk Ceza Kanunu ile getirilen afla öğrenci affının birbirine karıştırılmamasını isteyen Çelik, ''öğrencilere bir fırsat verilmesiyle başarısız olduğunuz dersleri yok sayıyoruz demiyoruz. Yine sınava girecekler ve başarı olanlar devam edecek'' dedi. 
     Çelik, ''10 kerede af çıksa gelip başarısız olacak öğrenciler bulunduğunu'' belirterek, ''Hukukta bir ilke var bir gemide 9 cani, bir masum varsa o gemiyi batıramazsınız'' diye konuştu. 
     Bakan Çelik'in sözlerine CHP'li Berhan Şimşek, ''Sizin dediğiniz şeriat hukuku'' diyerek tepki gösterdi. 
     Anlattığı örneğin evrensel hukuk prensibi olduğunu ifade eden Çelik, mağdur olmuş öğrencilerin sorunlarının çözülmesi gerektiğini belirterek, görüşülen teklifin yükseköğretim sorunlarına kısa vadeli bir çözüm getirdiğini söyledi. 
     Orta ve uzun vadeli çözümler için de çaba gösterdiklerini anlatan Çelik, üniversite öğrencilerinden başvuran herkese harç kredisi verdiklerini hatırlattı. 
     Bakan Çelik, Türkiye'de ''hamili kart yakınımdır'' döneminin sona erdiğini bildirdi. 
     Çelik, öğretmenlik için başvuran 173 bin kişiden 20 bininin atandığını söyledi. 
     
     TIPTA UZMANLIK 

     AK Parti'li Mehmet Tekelioğlu, tıpta uzmanlık yaparken üniversitelerden ilişiği kesilenlerin durumuyla ilgili de düzenleme yapılması konusunda kendisine talep geldiğini söyledi. Tekelioğlu, ''Bu durumdaki kişiler üniversitelere döndüğünde, rektörler size kadro tahsisi yapmayız diyorlar. Bu da sıkıntı yaratıyor'' dedi. 
     Milli Eğitim Bakanı Hüseyin Çelik, bu durumdakilerin sayısının fazla olmadığını belirterek, bunlara kadro tahsisinin de yapılabileceğini bildirdi. 
     Komisyon Başkanı Altıkulaç, ''akademik personel'' durumunda olan bu kişiler ile diğer öğrencilerin durumunun farklı olduğuna işaret ederek, ''Bu konu, üniversitelerin takdirinde olan bir iş... Teklif hazırlanırken bu durum göz önünde tutulmadı. Kadro tahsisi yapılmadan tıpta uzmanlık eğitimi sürdürülebilir'' dedi. 
     Milli Eğitim Bakanı Çelik'in bunun mümkün olmadığını ifade etmesi üzerine, teklifin Genel Kurul'da ele alınıncaya kadar konu üzerinde çalışılması ve gerekli görülmesi halinde Genel Kurul'daki görüşmeler sırasında bu yönde değişiklik yapılmasına karar verildi. 
     
     ''ELİNİZİ ÇABUK TUTUN'' 

     CHP'li Muharrem İnce, teklifin üzerinde görüşmeler sürerken, ''Elinizi çabuk tutun. 330'un altına düşebilirsiniz'' dedi. 
     CHP Denizli Milletvekili Mustafa Gazalcı, teklifin ''öğrenci affı'' olmaktan çıktığını belirterek, ''üniversiteleri dinlemek gerektiğini'' söyledi. 
     Milli Eğitim Bakanı Çelik'in ''saldırgan'' üsluba sahip olduğunu ileri süren Gazalcı, ''Onun oturduğu makamda Hasan Ali Yücel 8 yıl oturmuştu. Adam gibi yapmıştı işini. Yetkisi olduğu halde üniversiteler konusunda atama yapmamıştır'' dedi. 
     Görüşmelerin ardından teklif, kabul edildi. 
     

     
</TEXT>
</DOC>
