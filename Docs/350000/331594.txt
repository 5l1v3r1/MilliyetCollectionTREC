<DOC>
<DOCNO> 331594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/dunya/dun06.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA TURU 
</HEADLINE>
<TEXT>



Charles ve Camilla düğünde af dileyecek 

LONDRA Milliyet 

İngiltere Veliaht Prensi Charles ile bugün nik h masasına oturacağı Camilla Parker Bowles'un, yıllardır süren evlilik dışı ilişkileri için düğünde "günah çıkartacakları" açıklandı. Canterbury Başpiskoposu önünde diz çökecek Charles ve Camilla'nın, "Defalarca tekrarladığımız günahları kabul ediyoruz. İşlediğimiz bu günahlar için kalpten pişman olduğumuzu belirtiyor ve yaptığımız bu hatalar için af diliyoruz. Bu günahlarımızı üzülerek hatırlıyoruz, bunların yarattığı yüklerin taşınamaz olduğunu kabul ediyoruz. Bağışlayıcı Tanrım, bunlar için bizi affet. Geçmişteki bütün günahlarımızı bağışla" diyecekleri belirtiliyor. Televizyonlardan canlı olarak yayımlanacak töreni 500 milyon kişinin izlemesi bekleniyor. 

Türkmenbaşı, 2009'da görevden çekiliyor 

DIŞ HABERLER SERVİSİ 

Türkmenistan'ın "ömür boyu devlet başkanı" Saparmurat Niyazov Türkmenbaşı , 2009'da devlet başkanlığı seçimi yaparak bu görevden çekilebileceğini, ancak siyaseti bırakmayacağını söyledi. Türkmenbaşı, dün yapılan bakanlar kurulu toplantısında, 2009 yılında devlet başkanlığı seçiminin mutlaka yapılması gerektiğini belirtti. Türkmenistan'ı 1985'ten bu yana demir yumrukla yöneten 65 yaşındaki Türkmenbaşı, 2009'a kadar ülkede 2 siyasi parti daha kurulmasını ve seçime 3 - 4 adayın katılmasını istedi. 1999 yılında yapılan Halk Maslahatı toplantısında, ömür boyu devlet başkanı seçilen Türkmenbaşı, bir insanın 70 yaşına geldikten sonra tam verimli olamayacağını, yerine genç nesillerin gelmesi gerektiğini söylüyor. 

Prenses Caroline'in eşi yoğun bakımda 

DIŞ HABERLER SERVİSİ 

Geçen çarşamba günü hayatını kaybeden Monaco Prensi Rainier'in kızı Prenses Caroline'in eşi Hannover Prensi Ernst - August, pankreas iltihabı şik yetiyle kaldırıldığı hastanede yoğun bakıma alındı. Pazartesi gününden bu yana Prenses Grace Tıp Merkezi'nde tedavi altında olan 51 yaşındaki Prens'in durumunun ciddi olduğu, ancak komada olmadığı belirtildi. 6 Nisan'da 81 yaşında ölen Prens Rainier'in büyük kızı Prenses Caroline ile Ocak 1999'da evlendiği Hannover Prensi Ernst - August'un 6 yaşında bir kızları var. Prens Ernst - August, Prenses Caroline'in üçüncü eşi. 

UMP yönetimine 2 Müslüman 

Fransa'da iktidardaki Halk Hareketi Birliği'nin UMP lideri Nicolas Sarkozy, partinin yönetimine ülkedeki Müslüman toplumunun 2 temsilcisini getirdi. UMP'den yapılan açıklamada, Fransa Müslüman Demokratlar Konseyi Başkanı Abdürrahman Dahman'ın partinin göçmen derneklerinden sorumlu genel sekreterlik görevine, işadamı Ahmed Guenad'ın ise Sarkozy'nin danışmanlığına getirildiği belirtildi. Sarkozy, İçişleri Bakanlığı görevini yaparken, Müslüman Fransızların devletin üst kademelerinde yeteri kadar temsil edilmemelerini eleştirmiş, vali ve kaymakam gibi görevler için Müslüman Fransızlara "pozitif ayrımcılık" yapılmasını savunmuştu. 


</TEXT>
</DOC>
