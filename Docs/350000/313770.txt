<DOC>
<DOCNO> 313770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun59.html </URL>
<DATE> 2005/02/09/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Hollanda'da PKK terör örgütü üyelerinin yargılanmasına başlandı 
</HEADLINE>
<TEXT>

     Hollanda'da PKK terör örgütü üyelerine karşı geçen kasım ayında düzenlenen operasyonlarda yakalanan 16 kişinin dün başlayan ön duruşmaları tamamlandı. 
     Rotterdam Mahkemesi'nde bugün yargı önüne çıkarılan 10 sanıktan 4'ü için üçer aylık geçici tutuklama kararı verilirken, 6 sanığın serbest bırakılması benimsendi. Serbest bırakılan sanıklar, doğrudan yabancılar polisine teslim edildi. 
     Terör örgütüne üye olma, bu amaçla eylemlerde bulunma, adam kaçırma, örgüte zorla para toplama gibi eylemlerle suçlanan 16 sanıktan altısının geçici tutukluluk süresi, dün, üçer ay uzatılmıştı. 
     Bugün yapılan duruşmada, savcı, sanıklarla ilgili araştırma ve soruşturmanın tamamlanabilmesi için üçer ay geçici tutukluluk talebinde bulundu. Mahkemenin bugün verdiği karar uyarınca dün geçici tutukluluk süresi uzatılanlarla, toplam sanık sayısı 16'dan 10'a düştü. 
     Sanıklar, Hollanda güvenlik birimleri tarafından geçen 12 Kasım'da terör örgütüne karşı düzenlenen operasyonlar sırasında, Eindhoven kenti yakınlarındaki Liempde köyünde Türkiye'de terör faaliyetlerine hazırlık amacıyla ortaya çıkarılan kampta gözaltına alınmışlardı. 
     Terör faaliyetleri için eğitim yapılan kampta, silah, gece görüş dürbünleri, askeri eğitim malzemeleri ve sahte kimlikler ele geçirilmişti. 
     Operasyonlarda 28'i kampta olmak üzere Lahey, Rotterdam ve öteki yerleşim birimlerinde toplam 38 kişi gözaltına alınmış, daha sonra bu kişilerden 22'si serbest bırakılmıştı. Terör örgütü üyesi sanıklarının esastan yargılanması ise daha sonra yapılacak. 
     Bu arada, biri Almanya'da, ikisi Hollanda'da aynı olayla bağlantılı olarak üç kişi daha gözaltına alınmış, bu kişilerden biri daha sonra serbest bırakılmıştı. Bu kişiler de tehdit, şantaj, suç örgütüne üye olma, zorla para toplama gibi çeşitli eylemlerle suçlanıyor. 
     Savcılığa göre, PKK terör örgütü üyesi her üç sanık da örgüte parasal destek sağlamak amacıyla bir fon oluşturulması yönünde faaliyet gösterdi, fona uyuşturucu ticareti yoluyla para aktardı, özellikle Kürt kökenli işadamlarından para topladı, vermeyenlerden bunu tehdit ve şantajla aldı. 
     Toplanan bu paralar da örgütün Türkiye'deki terör eylemlerinin finansmanında ve Hollanda'daki Kürt kültür merkezleri adıyla faaliyet gösteren dernekler aracılığıyla terör örgütüne Avrupa'dan katılacak militanların masraflarının karşılanmasında kullanıldı. 
     
</TEXT>
</DOC>
