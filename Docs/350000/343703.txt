<DOC>
<DOCNO> 343703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy39.html </URL>
<DATE> 2005/05/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Baykal'dan il başkanlarına 2006'da erken seçime hazır olun 
</HEADLINE>
<TEXT>

     CHP Genel Başkanı Deniz Baykal, 2006 yılında erken seçimin gündeme gelebileceğini ifade ederek, partisinin il başkanlarına hazırlıklı olmaları uyarısında bulundu. 
     Baykal başkanlığında Dedeman Oteli’nde gerçekleştirilen CHP il başkanları toplantısı sona erdi. Basına kapalı olarak yapılan ve yaklaşık 5 saat süren toplantıda Baykal’ın sunuş konuşmasının ardından bazı il başkanlarının değerlendirme yaptığı öğrenildi. 
     Alınan bilgiye göre, iç ve dış siyasi gelişmeler hakkında ayrıntılı konuşma yapan Baykal, olağan kongre sürecine de değindi. Bu süreçte partinin birlik ve bütünlüğünün korunmasına önem gösterilmesini isteyen Baykal, iç tartışmalar yerine dışa dönük çalışmalara ağırlık verilmesi gerektiğini kaydetti. 
     Baykal, partisinin Kıbrıs ve Ermeni sorunu ile AB sürecinde önemli bir görev üstlendiğini, gündem yarattıklarını ve yaptıkları uyarıların haklılığının zaman içinde anlaşıldığını söyledi. 
     "İktidarın inişe geçtiğini ve şimdiye kadar elinde bulundurduğu seçim jokerini artık kaybettiğini" savunan Baykal, 2006 yılında erken seçimin gündeme gelebileceğini ifade ederek, il başkanlarının hazırlıklı olmalarını istedi. 
     Toplantıda söz alan bazı il başkanlarının da parti örgütlerinin daha dinamik bir çalışma sergilemesi ve her şeyi genel merkez yönetiminden beklememek gerektiğini ifade ettikleri bildirildi. 
     Baykal, TBMM Genel Kurulu’nda Enerji Bakanı Hilmi Güler hakkında verilen gensoru görüşmelerine katılmak üzere erken ayrıldığı için toplantının bir bölümüne Genel Sekreter Önder Sav başkanlık etti. 
     
</TEXT>
</DOC>
