<DOC>
<DOCNO> 346800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/dunya/adun.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin kader günü 
</HEADLINE>
<TEXT>


41.8 milyon seçmenin oy kullanacağı referandumda, Fransa'nın büyük emek harcadığı AB Anayasası'nın reddedileceği beklentisi o kadar güçlü ki, piyasalar şimdiden pozisyonlarını 'hayır' sonucuna göre belirledi 

Mine G. Kırıkkanat - Paris 


Fransızlar bugün Avrupa Birliği AB Anayasası'na "evet" ya da "hayır" diyecekleri, AB'nin geleceği bakımından tayin edici önemdeki bir referandum için sandık başına gidiyor. 
AB Anayasası, geçen 1 Mayıs'ta 10 yeni ülkeyi daha içine alarak tarihindeki en büyük genişleme hamlesini yapan Birlik'in, şimdi artık bu genişleme nispetinde derinleşmesi, bağlarını sıkılaştırması, uygulamalarını daha da uyumlulaştırması bakımından tarihi bir belge olma niteliğini taşıyor. 
Bugün sandık başına gidecek 41.8 milyon Fransız seçmenin şu soruyu "evet" ya da "hayır" biçiminde cevaplaması istenecek "Avrupa için bir anayasa tesis eden anlaşmayı onaylayan yasa önerisini kabul ediyor musunuz " 
Referandum öncesinde yapılan anketlerin sonuçları, bu sorunun cevabının hayır olacağını, istikrarlı bir eğilim şeklinde gösteriyordu. Fransa ve diğer Avrupa liderlerinin tüm gayretlerine rağmen "evet" eğilimi artmak şöyle dursun, düşüşe geçmiş ve "hayır", açıklanan son ankete göre yüzde 56'ya kadar tırmanmıştı. 

Piyasalarda euro satışı 
Önceki gün piyasa ve borsalar da "hayır" sonucuna göre önlemlerini aldılar. AP, New York mahreçli haberinde referandumdan önceki en popüler trendin euro'ları satmak olduğunu bildirdi. "Hayır" sonucunun euro'da değer kaybına yol açacağı, dolar ve yen'in yanı sıra İsviçre Frangı ve İngiliz sterlininde değer artışlarına neden olacağı öne sürülüyor. 
Ülke genelinde oy verme işlemi, toplam 58 bin sandıkta yerel saatle 08.00'de Türkiye saatiyle 09.00 başlayacak. Sandıklar, küçük yerleşim birimlerinde saat 20.00'ye, Paris, Lyon gibi büyük kentlerdeyse 22.00'ye kadar açık kalacak. Yerel saatle 22.00'de Türkiye saatiyle 23.00 resmi olmayan seçim sonuçları televizyonlardan açıklanmaya başlanacak. 

Türkiye'ye ne olur 
Müzakereler etkilenmez 

GÜVEN ÖZALP Brüksel 

Fransa'daki Avrupa Anayasası tartışmalarında iç politika malzemesi olarak kullanılan Türkiye'nin olası bir "hayır"dan siyasi anlamda nasıl etkileneceğini, Avrupa Birliği'nin AB olası "hayır"ı nasıl hazmedeceği belirleyecek. Hukuk ve belge temelinde bakıldığında ise ne Anayasa'ya verilecek "evet" oyunun ne de "hayır" oyunun Türkiye'nin AB süreci açısından doğrudan etkisi yok. 
Türkiye açısından en önemli endişeyi gelecekteki genişlemelere yönelik tepki ortamının oluşması ve bazı kesimlerin bunun arkasına saklanarak Türkiye'yi bloke etmesi oluşturuyor. 

Önce 'ev ödevi' 
Brüksel'de, referandumdan çıkacak sonuç ne olursa olsun, Türkiye'nin üzerine düşenleri yerine getirmesi şartıyla müzakerelerin 17 Aralık'ta belirlendiği gibi 3 Ekim'de başlayacağı görüşü h kim. Fransa'dan çıkacak olası bir "hayır"ın bahane edilerek Türkiye'nin müzakerelere başlamasının engellenmesinin AB'nin inandırıcılığı açısından ağır darbe niteliği taşıyacağı yorumu yapılıyor. 
AB'nin Türkiye'yi bloke etmek için Anayasa referandumuna ihtiyacı olmadığı, teknik yönü ağır basan müzakere sürecinin bu yöndeki eğilimler açısından çok daha "elverişli" bir ortam yarattığı da dikkat çekilen unsurlar arasında yer alıyor. Müzakere sürecinde Türkiye'nin 35 başlığı açıp kapamak için her defasında üye ülkelerin onayına ihtiyaç duyacak olması da bu görüşü destekliyor. 

'Hayır'ın etkileri 
Ekonomiden siyasete deprem yaşanır 

BRÜKSEL Milliyet 

"Fransız hayırı"nın AB açısından pratikte gündeme getirebileceği olası gelişmeleri şu şekilde sıralamak mümkün 
EKONOMİK ETKİ Anayasa'ya hayır denmesinin, piyasalar üzerinde kısa süreli olumsuz etki yaratması bekleniyor. Son dönemde dolar karşısında güç kaybeden euro'nun biraz daha değer yitirebileceği, aynı senaryonun YTL için de geçerli olacağı da yapılan tahminler arasında. 
SİYASİ ETKİ Fransa'dan gelecek bir "hayır"ın "AB'nin mevcut yapısının sorgulanmasını" gündeme getireceğine kesin gözüyle bakılıyor. Bazı yorumcular, AB'nin "kimlik bunalımı içine girebileceğine" vurgu yapıyor. Uzmanların çoğu, AB açısından işlerin daha karmaşık hale geleceği, entegrasyonun hızının kesileceği, daha önce belirlenmiş ekonomik ve siyasi hedeflere daha yavaş ulaşılacağı görüşünü savunuyorlar. 
GENİŞLEMEYE FREN "Evet"e destek veren birçok uzman, "hayır" durumunda frene basılacak alanların başında kısa ve orta vade için düşünülen genişlemeyi gösteriyor. Bulgaristan ve Romanya dışındaki ülkelere yönelik genişlemeye "daha soğuk" bakılması ihtimali üzerinde duruluyor. 
DOMİNO TEORİSİ Olası bir "hayır" sonrası referandumlara devam etme kararı verilirse "Fransız hayırı" diğer referandumlar üzerinde domino etkisi yaratabilir. 

'Hayır'dan çıkış 
Anayasa uzun süre unutulacak 

GÜVEN ÖZALP Brüksel 

Avrupa Anayasası'nın uygulamaya girebilmesi için tüm üye ülkeler tarafından istisnasız bir şekilde onaylanması gerekli. Üye ülkelerden birinin onay vermemesi, belgenin yürürlüğe girmesini engelliyor. "Hayır" sonucu halinde, "çıkış yolu senaryoları" şu şekilde belirginleşiyor 
1. YENİDEN OYLAMA Bu senaryo "hayır" çıkan ülkelerin yeniden oylamaya teşvik edilmesine dayanıyor. Bu konuda herhangi bir kural yok. Referandumu yenileyip yenilememe kararı tamamen üye ülkelere bırakılıyor. Ancak bu opsiyonun şansı hayli az görünüyor. Fransa Başbakanı Jean Pierre Raffarin de Fransa'dan "hayır" cevabı çıkması halinde bunun "hayır" anlamı taşıyacağını belirterek, ikinci bir referandum için yolu şimdiden kapadı. 
2. YENİDEN MÜZAKERE Anayasa metninin tekrar müzakere edilmesinin büyük zorlukları var. Metin, üzerinde çok çalışılmış ve tüm ülkelerin karşılıklı tavizleri üzerine kurulmuş bir yapıya sahip. Bu nedenle Anayasa'nın kısa vadede yeniden müzakere edilme şansı sıfıra yakın olarak görülüyor. Bu yolun ancak "makul bir süre sonra" gündeme gelmesi mümkün. 
3. NİCE'LE DEVAM AB'nin "günü kurtarmak" için uygulayabileceği formül ise "Nice, artı" formülü oluşturuyor. Bu çerçevede AB, Nice Antlaşması temelinde işlemeye devam edecek. Anayasa'nın 25'lerin pratik işleyişine katkıda bulunacak unsurları da AB Konseyi'nce yürürlüğe sokulabilir. 

ANAYASA NE GETİRİYOR 

BRÜKSEL Milliyet 

Birçok Avrupa Birliği AB ülkesinde halkın oyuna sunulmasına karşın Avrupa Anayasası'nın Birlik vatandaşlarının günlük yaşamlarını doğrudan etkileyebileceğini söylemek zor. 1 Kasım 2006'da yürürlüğe girmesi öngörülen belgenin getireceği değişiklik daha çok AB kurumlarının işleyişinde hissedilecek. Anayasa'nın öne çıkan unsurları şu şekilde sıralanabilir 
AB'NİN BAŞKANI OLACAK 2.5 yıllığına seçilecek ve görev süresi bir kez uzatılabilecek olan Başkan, Dönem Başkanlığı uygulamasının yerini alacak. 
DIŞİŞLERİ BAKANI AB, bir dışişleri bakanına sahip olacak. Dışişleri bakanı ortak dış politika ve güvenlik yüksek temsilcisiyle, AB Komisyonu'nun dış ilişkilerden sorumlu üyesinin görevlerini üstlenecek. 
OYBİRLİĞİNE VEDA AB, çoğu alanda oybirliğine veda edecek. Bunun yerini 2009'da alacak "çifte çoğunluk" uygulaması gereği AB Konseyi'nde bir kararın alınabilmesi için nüfusu, toplam AB nüfusunun en az yüzde 65'ini oluşturan, en az 15 ülkenin onayı gerekecek. 
AP'DE SINIRLI KOLTUK 2009'dan itibaren Avrupa Parlamentosu'ndaki AP koltuk sayısı, üye ülke sayısı kaç olursa olsun 750'yle sınırlanacak. 
DİNE ATIF Anayasa metninde bazı üye ülkelerin ısrarlarına karşın dine atıf yapılmadı. Bunun yerine "Avrupa'nın kültürel, dini ve insani mirası"na atıfta bulunuldu. 
AB'NİN BAYRAĞI VE MARŞI 12 yıldızlı bayrak AB'nin resmi bayrağı, Ludwig van Beethoven'ın 9. Senfonisi AB marşı, euro resmi para birimi ve 9 Mayıs Avrupa Günü, Birlik'in resmi sembolleri olarak belirlendi. "Çeşitlilikte birleşmiş" ise Birlik'in resmi sloganı oldu. 


BÖLÜNMENİN RESMİ 


Almanya'nın Kuzey Ren-Vestfalya Eyalet seçimlerini kaybeden Sosyal Demokrat Parti'den SPD istifa eden eski Maliye Bakanı Oskar Lafontaine, önceki gün Paris'te "hayır"ı savunan Sosyalistlerin toplantısına katıldı. Aynı gün SPD'li Şansölye Gerhard Schröder, Fransız Sosyalistlerinin "evet"çi liderlerinden Dominique Strauss-Kahn ile katıldığı toplantıda AB Anayasası'nı savundu. 



</TEXT>
</DOC>
