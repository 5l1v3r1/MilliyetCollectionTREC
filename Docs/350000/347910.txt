<DOC>
<DOCNO> 347910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo19.html </URL>
<DATE> 2005/06/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Nihat Özdemir Hooijdonk keşke açıklama yapmasaydı... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Birinci Süper Lig'de üst üste 2 sezon şampiyonluğu kazandıklarını, ancak kendilerinin artık asıl Avrupa'da başarılı olmayı hedeflediklerini söyledi. 
     Işık Sigorta tarafından düzenlenen ''11 Altın Adam'' yarışmasına konuk olarak katılan Nihat Özdemir, ligde şampiyonluğun önemli bir başarı olduğunu vurgulayarak, ''Ancak bizim asıl amacımız, Fenerbahçe'yi Avrupa'da başarıya koşan bir takım yapmaktır. Bizim gittiğimiz bir yol var ve bunda kararlıyız. Hedefimize emin adımlarla ilerleme yolunda ne gerekiyorsa onu yapacağız'' diye konuştu. 
     ''Türkiye'deki şampiyonluk artık Fenerbahçe camiası ve taraftarına yetmiyor'' diyen Özdemir, sözlerini şöyle sürdürdü 
     ''Daum ile iki aydır görüşüyoruz ve sonunda anlaşma sağladık. Avrupa'da başarılı olmak için bugünden farklı bir futbol oynamalıyız düşüncesindeyiz. Daha mücadeleci ve prese dayalı futbol ortaya koymalıyız. Daum ile günlerce konuşmalar yaptık. Kendinden bir tek şey istedik, Süper Lig'de başarılı olmanız önemli. Zaten bu olmazsa Avrupa arenasına çıkmak mümkün değil. Yalnız Fenerbahçe tarafı sadece şampiyonlukla artık yetinmek istemiyor, Avrupa'da başarı istiyor dedik ve Bu oyun sistemiyle Avrupa'da başarılı olmanın zor olduğunu belirttik. Kendisi de bu düşüncede.'' 
     
     ''UEFA KUPASI'NDA BAŞARILI OLMALIYDIK'' 

     İkinci Başkan Özdemir, bu sezon UEFA Kupası'ndaki takımların güçlerine bakıldığında, Fenerbahçe'nin, bu kupada başarılı olmasının gerektiğini, ancak bunun gerçekleşmediğini kaydetti. Avrupa'da başarılı olmak için önemli bir fırsat kaçırdıklarını belirten Nihat Özdemir, şunları söyledi 
     ''Ama futbolda şansın da önemli bir faktör olduğuna ben şahsen çok inanıyorum. Bu sene UEFA Kupası'na kalan takımların ve Fenerbahçe'nin kadrosunu düşündüğümüz zaman bunlarla başa baş mücadele edebilecek, hatta daha üstün bir takım olduğumuzu herkes görüyordu. Avrupa'da başarının bir kilometre olduğuna inanıyorum. Zamanla tecrübe kazanarak Avrupa'da başarılı olacağımızı düşünüyorum. İyi bir kadromuz vardı. Bu sene kadroyu takviye edeceğiz. Şu anda bir yabancı hakkımız var. Anelka'yı Avrupa Birliği statüsünde oynatabilmek için federasyona müracaatımız oldu. Böylece 2 yabancı transferi hakkımız daha olabilecek.'' Özdemir, Daum'un transferle ilgili raporunu yarın ya da öbür gün kendilerine sunacağını ve çalışmalara başlayacaklarını ifade etti. 
     
     AVRUPA İÇİN SÖZ VERDİ 

     Özdemir ayrıca, bir gün mutlaka Avrupa kupalarında başarılı olma sözü verdi. 
     Bu sezon transfer dönemini hem yabancı oyuncu, hem de Türk oyuncu olarak iyi değerlendirmek istediklerini kaydeden Nihat Özdemir, ''İnşallah iyi bir takım yaratacağız. Taraftarımızın da desteği ile Avrupa'da başarılı olmak istiyoruz. Ama başarılı olamazsak moralimizi bozmayacağız, yine yolumuza devam edeceğiz. Bu bir kilometre ve zaman meselesidir. Ama Avrupa'da başarılı olacağız, bundan kimsenin şüphesi olmasın'' diye konuştu. 
     
     ''DAUM OYBİRLİĞİ İLE KALDI'' 

     İkinci Başkan Özdemir, Daum ile yeniden anlaşma kararını yönetim kurulunda oy birliği ile aldıklarını söyledi. Daum'un kalmasının bütün yöneticiler tarafından desteklendiğini kaydeden Nihat Özdemir, ''Aykırı ses olmamıştır. Tartışmalar, çeşitli fikirler tabii olacaktır. Neticede kalması herkes tarafından kabul edilmiştir'' dedi. 
     
     ''VAN HOOIJDONK KEŞKE AÇIKLAMAYI YAPMASAYDI'' 

     Özdemir, Pierre van Hooijdonk'un Alman teknik adam Christoph Daum hakkındaki açıklamalarını kendisine yakıştıramadığını söyledi. 
     ''Hooijdonk keşke böyle açıklamalar yapmasaydı ve 5 yıl sonra gelip Fenerbahçe'ye teknik direktör olup, başarılı olsaydı'' ifadesini kullanan Nihat Özdemir, şöyle devam etti 
     ''Keşke yapmasaydı. Futbol takımı bir ailedir. Kavgalar olur, ama bu aile içinde kalmalıdır. Bu tip basın açıklamalarını kendisine yakıştıramadım. İnşallah bundan sonra da başarılı olur, Türkiye'ye geri döner ve yine başarılı olur. 
     Özdemir, Van Hooijdonk'un Fenerbahçe'de iki sene görev yaptığını ve futbolcunun ilk seneki şampiyonlukta çok önemli payının bulunduğu belirterek, ''Bu sene kadromuzu çok güçlendirdik. Alex'i ve devre arasında Anelka'yı aldık. Hooijdonk sakatlandı ve bu 3 ay sürdü. Hollandalı oyuncunun bilindiği gibi yaşı ilerledi. Hooijdonk'un bu takımda direkt olarak yer bulmasının mümkün olmadığını herkes söyledi. Futbolcuların teknik direktörle her zaman sürtüşmesi olur ama bir takımın tek patronu teknik direktörüdür. Daum da şampiyon olmakla bu sene haklı çıkmıştır'' diye konuştu. 
     
     ''TAM ANLAMIYLA KULÜP OLDUK'' 

     Özdemir, Fenerbahçe'nin artık tam anlamıyla bir kulüp olduğunu da vurgulayarak, şunları kaydetti 
     ''Yönetimiyle, maddi gücüyle, kurmuş olduğu şirketleriyle, Şükrü Saracoğlu Stadı'yla Fenerbahçe bir spor kulübü olmuştur. Profesyonelce yönetim konusunda çalışmalar yapıyoruz, atamalar yapıyoruz. Önümüzdeki yıllar Fenerbahçe daha profesyonel insanlar tarafından yönetilecektir. Bizim hepimizin kendi işleri var, öyle insanlar getirilecektir ki onlar bu kulübü bizden daha iyi yöneteceklerdir.'' Kulübün kuruluşunun 100. yılı kutlama hazırlıkları ile ilgili bir komite kurduklarını ve bunun başkanlığını yaptığını belirten Nihat Özdemir, bu konuya profesyonelce yaklaşacaklarını anlattı. 
     Özdemir, Galatasaray'ın 100. yılının geçmesini beklediklerini belirterek, ''Bundan böyle bazı şeyleri açıklayabiliriz. Sportif, eğlence ve reklam anlamında geniş kapsamlı bir proje yapacağız. Türkiye'de ilkleri başaracağız. Türkiye'yi dünyada tanıtacak projelerimiz var'' diye konuştu. 

     
</TEXT>
</DOC>
