<DOC>
<DOCNO> 349842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/siyaset/siy06.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısına Belçika'dan ret 
</HEADLINE>
<TEXT>


Sözde Ermeni soykırımını reddedenlerin cezalandırılmasını hedefleyen yasa tasarısı reddedilerek Federal Meclis'e iade edildi 

GÜVEN ÖZALP Brüksel 


Belçika'da 2. Dünya Savaşı'nda işlenen soykırım suçuna ilişkin yasanın kapsamını genişleterek, bu yasa kapsamına "Ermeni soykırımı"nı da katma girişimleri sonuçsuz kaldı. Belçika Senatosu Adalet Komisyonu, diasporanın tüm baskısına karşın Ermeni soykırımı iddialarını reddedenlerin cezalandırılmasını hedefleyen değişiklik önerilerini kabul etmedi. Yasa tasarısı Federal Meclis'e iade edildi. 

Destek bulamadılar 
Bu sonuca varılmasında, soykırımın hafife alınması ve ink r edilmesine 8 gün ila bir yıla kadar hapis cezası, 26 euro ile 5 bin euro arasında para cezası öngören önerileri sunan liberal eğilimli Reformcu Hareket MR ve Valon Yeşiller'in ECOLO diğer siyasi eğilimlerden destek bulamaması etkili oldu. 
Yasanın kapsamının "Ermeni soykırımı"nı da kapsayacak şekilde genişletilmesine karşı görüş bildiren senatörler, bunun hukuki açıdan yanlış bir adım olacağını dile getirdiler. 

'Bizim işimiz değil' 
Tarihi olaylara ilişkin değerlendirme ve yargılamanın Belçika'ya ait olamayacağı görüşünü dile getiren senatörlerin vurgu yaptığı bir başka unsuru da "son dönemde Ankara'nın konuya ilişkin attığı olumlu adımların görmezden gelinemeyeceği" oluşturdu. 
Yasa tasarısına ilişkin değişiklik önergelerinin reddedilerek, Federal Meclis'e iade edilmesi, "Ermeni soykırımı"na ilişkin Belçika'daki tartışmaları da şimdilik sona erdirmiş oldu. Konunun Federal Meclis'te tekrar gündeme getirilebileceği belirtilse de siyasi gözlemciler, bu konunun kısa vadede tekrar tartışmaya açılma ihtimalini düşük görüyorlar. 



</TEXT>
</DOC>
