<DOC>
<DOCNO> 303720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy21.html </URL>
<DATE> 2005/01/05/ </DATE>
<TIME> 18.14 </TIME>
<AUTHOR>  </AUTHOR>
<HEADLINE>
Okuyan "İhracat rakamları içinde biraz hormon olduğunu ifade etmeliyim" 
</HEADLINE>
<TEXT>

     Demokrat Türkiye Partisi DTP Genel Başkanı Yaşar Okuyan, yetkililerin, ihracatın rekor seviyelere çıktığını söylediğini anımsatarak, ''İhracat rakamları içinde biraz hormon olduğunu ifade etmeliyim'' dedi. 
     Okuyan, Türkiye İşveren Sendikaları Konfederasyonu TİSK Genel Başkanlığı'na seçilen Tuğrul Kudatgobilik'i ziyaret etti. 
     Okuyan, TİSK Genel Merkezi'ndeki ziyarette yaptığı konuşmada, Kudatgobilik'e başarılar diledi. 
     Çalışma hayatının önemli sorunlarla karşı karşıya bulunduğunu ifade eden Okuyan, DTP olarak, TİSK'le iyi diyalog içinde olmak istediklerini kaydetti. 
     Türkiye'nin en önemli sorununun istihdam olduğunu vurgulayan Okuyan, ekonomik büyümeye, ihracattaki artmaya rağmen, bunun istihdama yansımamasının önemli bir problem olduğunu söyledi. 
     Yetkililerin ihracatta rekor seviyelere çıktığını söylediğini dile getiren Okuyan, ''İhracat rakamları içinde biraz hormon olduğunu ifade etmeliyim. Öte yandan ithalatta da Cumhuriyet tarihinin rekorları kırılıyor'' diye konuştu. 
     Türkiye'de 13 milyon işsiz bulunduğunu söyleyen Okuyan, işsizliğin aşılması için ülkedeki herkesin çaba harcaması gerektiğini belirtti. 
     Okuyan, Türkiye'nin istihdam politikasının belirlenmesi gerektiğini ifade ederek, parti olarak, bu konu üzerinde çalıştıklarını kaydetti. 
     
     KUDATGOBİLİK'İN SÖZLERİ 
     TİSK Genel Başkanı Kudatgobilik de Okuyan'ın Çalışma ve Sosyal Güvenlik Bakanlığı döneminde işçi işveren ilişkilerinde büyük başarı gösteren, etkili bir siyasetçi olduğunu söyledi. 
     Türk sanayisinin hızla geliştiğini anlatan Kudatgobilik, Gümrük Birliği'ne dahil olduğu 1995'ten sonraki 5 yılda Türk sanayisinin oldukça zorlandığını ifade etti. 
     Bu dönemde sanayici aleyhine yaklaşık 52 milyar dolarlık ticaret eksiği oluştuğunu anlatan Kudatgobilik, ''Ben, bu 52 milyar dolara 'öğrenmenin fiyatı' diyorum. Fakat, bugün bu rakamlar değişti'' diye konuştu. 
     Türkiye'nin yeni istihdam alanları yaratmak zorunda olduğunu söyleyen Kudatgobilik, gelecek dönemde TİSK üyesi olsun olmasın, bütün işverenlerin ''coşturulması'', sanayiye, ticarete yeniden girmesi için ellerinden gelen gayreti göstereceklerini belirtti. 
     
</TEXT>
</DOC>
