<DOC>
<DOCNO> 324074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy36.html </URL>
<DATE> 2005/03/16/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, ''Gelibolu'' belgeselinin özel gösterimini izledi. 
</HEADLINE>
<TEXT>

     Cumhurbaşkanı Ahmet Necdet Sezer, Deniz Kuvvetleri Komutanı Oramiral Özden Örnek'in oğlu Tolga Örnek'in çektiği, ''Gelibolu'' belgeselinin özel gösterimini izledi. 
     Sezer ve eşi Semra Sezer, gösterimin gerçekleştirildiği Armada Tüze Sineması'na gelişinde Oramiral Örnek, eşi, belgeselin yönetmeni oğlu Tolga Örnek ve belgeselin yapımcısı diğer oğlu Burak Örnek tarafından karşılandı. 
     Sezer ailesi, Örnek ailesiyle gazetecilerin isteği üzerine poz verdi. 
     Gösterimden önce verilen kokteylde Sezer, Genelkurmay Başkanı Orgeneral Hilmi Özkök ile bir süre sohbet etti. 
     Cumhurbaşkanı Sezer, yaklaşık 110 dakika süren gösterime verilen arada da Tolga Örnek ile sohbet etti. 
     Sezer, belgeselin bitiminde Tolga Örnek'i kutlayarak, filme ilişkin beğenilerini dile getirdi. 
     Özel gösterimi, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt, Genelkurmay 2. Başkanı Orgeneral İlker Başbuğ, Genelkurmay eski başkanlarından emekli Orgeneral Doğan Güneş, MGK eski Genel Sekreteri emekli Orgeneral Tuncer Kılınç, Cumhurbaşkanlığı Genel Sekreteri Kemal Nehrozoğlu, Dışişleri Bakanlığı Müsteşarı Ali Tuygan, Ankara Ticaret Odası Başkanı Sinan Aygün, eski bakanlarda Hikmet Uluğbay ve öteki davetliler izledi. 
     Belgeselde, her iki taraftan askerlerin yazışmaları çerçevesinde Çanakkale deniz ve kara savaşları anlatılıyor. 
     Tolga Örnek, filmin sonunda yaptığı kısa konuşmada, başta Cumhurbaşkanı Sezer olmak üzere filmin özel gösterimine gelen davetlilere teşekkür etti. 
     
     ''SİPERDEKİ ASKERİN GÖZÜNDEN...'' 

     Filmin bir komutan ve strateji filmi olmadığını ifade eden Örnek, özetle şunları söyledi 
     ''Savaşı, siperdeki askerin gözünden anlattık, duruma siperdeki askerin gözünden baktık. Film, iki tarafı aynı anda anlatıyor. Bizim tarafımızın zaferini anlatabilmek için karşı tarafı iyi bilmemiz gerekiyor. Biz orada mert, güçlü bir düşmanı yendik, o yüzden bizim Çanakkale destanımız çok büyük. 
     Savaş kötü bir şey, insandan çok şey götürüyor, ama en çok da insanın saflığını götürüyor. 
     En iyi filmi yapmaya çalıştık, umarım beğenmişsinizdir.'' Daha sonra gazetecilerin sorularını yanıtlayan Örnek, filmin 2 yıllık yoğun bir çalışmanın ürünü olduğunu, İstanbul ve Ankara galalarının ardından olumlu tepkiler aldığını söyledi. 
     Örnek, Cumhurbaşkanı Sezer'in de filmi beğendiğini ve kendisini tebrik ettiğini ifade etti. 
     Avustralya, Yeni Zelanda ve İngiltere'de de gala yapılacağını belirten Örnek, filmin bu ülkelerde toplam 25 sinemada gösterime gireceğini söyledi. 
     
</TEXT>
</DOC>
