<DOC>
<DOCNO> 320398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo14.html </URL>
<DATE> 2005/03/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Derbide Galatasaray'ın kozu Hakan Şükür 
</HEADLINE>
<TEXT>

     Galatasaray'ın, 5 Mart Cumartesi günü Beşiktaş ile yapacağı derbi maçta gol yollarında en etkili isimlerinin başında yine Hakan Şükür gelecek. 
     Son 3 lig maçında attığı 4 golle bu sezonki gol sayısını 13'e çıkaran ve hafif sakatlığı nedeniyle Diyarbakırspor ile hafta içinde yapılan Türkiye Kupası maçında riske edilmeyerek derbi maça saklanan Hakan Şükür, sarı-kırmızılı formayla daha önce Beşiktaş filelerini toplam 12 kez havalandırdı. Hakan Şükür, bu gollerinden sadece birini derbi maçın yapılacağı Ali Sami Yen Stadı'nda attı. 
     
     GOL ATARSA, HAMİ MANDIRALI'YI GEÇECEK 
     Birinci Lig kariyerinde 388 maçta toplam 219 gol atan Hakan Şükür, derbide de gol kaydetmesi durumunda, ikinciliği paylaştığı Hami Mandıralı'yı geride bırakacak. 
     Sakaryaspor, Bursaspor ve Galatasaray formalarıyla 1988 yılından bu yana mücadele ettiği Birinci Lig'de toplam 388 maça çıkan ve 219 kez fileleri havalandıran Hakan Şükür, gözünü 240 gollü lider Tanju Çolak'ın rekoruna dikti. 
     
</TEXT>
</DOC>
