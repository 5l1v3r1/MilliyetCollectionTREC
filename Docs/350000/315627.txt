<DOC>
<DOCNO> 315627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/spo05.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba düşüyor 
</HEADLINE>
<TEXT>


3813 sayılı yasada yapılan değişiklikle Profesyonel Futbolcular Derneği, Futbol Adamları Derneği, Futbol Antrenörleri Derneği ile TFFHG'nin genel kurullardaki temsil hakkı kalkıyor 

CEMAL ERSEN 


Bakan Şahin'e sunuldu 
FUTBOL Federasyonu tarafından hazırlanan ve Başbakan Yardımcısı ve Devlet Bakanı Mehmet Ali Şahin'in onayına sunulan 3813 sayılı yasada yapılması öngörülen değişiklikler futbolun gündemine bomba gibi düşecek. Yeni sezon öncesi TBMM'ye sunulması beklenen yasadaki en önemli değişiklik Genel Kurul'da oy hakkı bulunan Profesyonel Futbolcular Derneği, Futbol Adamları Derneği, Futbol Antrenörleri Derneği ve TFFHG Derneği'nin temsil hakkının kaldırılması olacak. 

Bağımsız dava yok 
ULUSLARARASI kurullarda görev yapmış kişiler ile bu alanda maç yönetmiş hakemler konusuna da yeni bir düzenleme getirilecek, oy karmaşası önlenecek. Delege olmayanların mahkemeye gitmesi de yeni yasa ile birlikte yasaklanacak. İptal davasında verilen hükümler geriye dönük işlemeyecek, genel kurul tarihinden 30 gün sonra dava açılamayacak. Tüzel kişi temsilcisi delegeler, bağlı oldukları dernek veya kulüplerden bağımsız, kendi adlarına dava açamayacak. 

Yetkiler artıyor 
YASADAKİ en önemli revizyon seçimle işbaşına gelen MHK'nin atamayla görevlendirilmesi olacak. Yasanın 15. maddesine göre Merkez Hakem Kurulu başkanın teklifi ve yönetim kurulunun onayı ile biri başkan olmak üzere beş üyeden oluşacak. Buna paralel olarak federasyonun bütçesiyle ilgili 21. maddede MHK'ye yıllık bütçesinin yüzde 2'sinin verilmesi hükmü yürürlükten kaldırılacak. Başkanın yetkileri arasına MHK'yi teklif etmek eklenecek. 

FIFA'nın dediği oldu 

YASANIN 7. maddesinde yer alan ve bir süre önce FIFA tarafından da değiştirilmesi istenen başkan ve başkanvekilleriyle ilgili hüküm de yeniden düzenleniyor. Başkanın istifası veya ölümü halinde yerine sorumlu bakan tarafından başkanvekillerinden birinin atanmasıyla ilgili ifade, "Üç ay içinde seçim yapılması şartıyla birinci başkanvekili, yoksa ikincisi o da yoksa yönetimin belirleyeceği kişi başkanlığa vekalat eder" olarak değiştirilecek. 

Mali kongre aralıkta 

HER yıl Haziran ayında yapılan Mali Genel Kurul tarihi yeni düzenlemeyle aralık ayına çekilecek. Genel Kurul tarihleri 15 gün önceden ulusal iki gazetede ilan edilecek. Denetleme Kurulu hazırladığı raporu asgari bir ay önce delegelere gönderecek. Federasyon gelirinin yüzde 15'i alt yapı, eğitim ve tesis projeleri karşılığı kaynak olarak kullandırılacak. 5149 sayılı yasada belirtilen cezaları PFDK verecek, gelirler federasyona irad kaydedilecek. 


</TEXT>
</DOC>
