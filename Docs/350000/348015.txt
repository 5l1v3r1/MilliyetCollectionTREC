<DOC>
<DOCNO> 348015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas18.html </URL>
<DATE> 2005/06/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İşte yeni biometrik pasaport 
</HEADLINE>
<TEXT>

     Almanya Federal İçişleri Bakanı Otto Schily, 1 Kasım'dan itibaren vatandaşlara verilecek yeni biometrik pasaportun tanıtımını yaptı. 
     Schily, düzenlediği basın toplantısında, vatandaşların dijital fotoğraflarının kaydedileceği bir bilgisayar çipinin yer aldığı yeni pasaportlarda 2007 Mart ayından itibaren vatandaşların 2 parmak izinin de kaydedileceğini söyledi. 
     Yeni pasaportlarla sahte pasaport hazırlanmasının çok büyük ölçüde zorlaşacağını ve güvenlik kontrollerinin de kolaylaşacağını ifade eden Schily, 10 yıl süreyle geçerli olacak pasaportların fiyatının 59 avro olacağını kaydetti. 
     Alman federal meclisinin biometrik pasaport hazırlanması konusunda 9 Ocak 2002'de karar aldığını hatırlatan Schily, çok sayıda kişinin sahte pasaportlarla yolculuk yaptığının ve bu kişiler arasında teröristlerin de bulunduğunun tespit edildiğini belirtti. 
     Bazı Doğu Avrupa ülkelerindeki Alman büyükelçiliklerinde ortaya çıkan vize usülsüzlükleriyle ilgili bir soru üzerine de Schily, bu konuda Araştırma Komisyonu'nda ifade vermeye hazır olduğunu ve vereceği ifadenin televizyondan canlı olarak yayınlanmasında da sakınca görmediğini söyledi. 
     Schily, erken genel seçimlere gidilebilmesi için Başbakan Gerhard Schröder'in nasıl bir yol izleyeceği sorusuna karşılık olarak da, Schröder'in ''adil ve cesur'' bir karar verdiğini belirterek, kendisine nasıl bir yasal yol izleyebileceği konusunda ayrıntılı şekilde bilgi verdiğini kaydetti, ancak ayrıntıya girmedi. 
     
</TEXT>
</DOC>
