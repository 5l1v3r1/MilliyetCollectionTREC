<DOC>
<DOCNO> 300931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur10.html </URL>
<DATE> 2004/12/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tişörtü değiştirmeyen işyeri sahiplerini bıçakladı 
</HEADLINE>
<TEXT>

     
     İZMİR, DHA 
     

İZMİR'de, 23 yaşındaki Volkan Kaya, bir süre önce aldığı tişörtü değiştirmeyen işyeri sahipleri Ali Şimşek ve yeğeni Gökhan Tazegül'ü bıçakla yaraladı. Esnafın kapkaççı zannedip kovaladığı Kaya, sığındığı İZSU binasındaki özel güvenlik görevlileri tarafından yakalandı. 
     Olay, dün saat 16.00 sıralarında, tarihi Kemeraltı Çarşısı, 8 sokakta meydana geldi. Volkan Kaya, bir süre önce aldığı tişörtü değiştirmek için Ali Baba Asker Pazarı isimli dükkana geldi. İşyeri sahipleri 46 yaşındaki Ali Şimşek ve yeğeni 22 yaşındaki Gökhan Tazegül, tişörtü giydiği gerekçesiyle kendisine olumsuz yanıt verince Kaya'yla aralarında tartışma çıktı. Tartışmanın büyümesi üzerine işyeri sahipleri tarafından tartaklanan Kaya, yakındaki döner büfesinden aldığı ekmek bıçağıyla Ali Şimşek ve yeğeni Gökhan Tazegül'ü bacaklarından bıçakladı. Yakınları tarafından Alsancak Devlet Hastanesi'ne kaldırılan Tazegül ve Şimşek, tedavilerinin ardından taburcu edildi. 
     Bu sırada olaydan sonra kaçmaya çalışan Volkan Kaya, kendisini kapkaççı zannederek kovalayan sokak esnafından kurtulmak için yakındaki İZSU İzmir Su ve kanalizasyon İdaresi binasına sığındı. İşsiz olduduğu öğrenilen Volkan Kaya, binanın güvenlik görevlileri tarafından polise teslim edildi. Olayla ilgili soruşturma sürdürülüyor. 
     
</TEXT>
</DOC>
