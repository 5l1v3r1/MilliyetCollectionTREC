<DOC>
<DOCNO> 326251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko15.html </URL>
<DATE> 2005/03/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Rusya'da geçen yıl 350 bin ithal araç satıldı... 
</HEADLINE>
<TEXT>

     Rusların geçen yıl 350 bin adet rekor sayıda yabancı araba satın aldığı ve geçen yıllardan farklı olarak değeri 12-20 bin dolar arasında değişen daha pahalı arabaları tercih ettiği bildirildi. 
     Rus Gazeta gazetesinde yer alan haberde, geçen yıl resmi bayiler kanalıyla 350 bin yabancı araba satıldığı belirtilerek, bu rakamın 2003'e göre 157 bin, 2000 yılına göre ise 305 bin daha fazla olduğu kaydedildi. 
     Uzmanların bunu yaşam düzeyinin yükselmesinin yanı sıra, tüketici kredilerinin yayılmasına bağladığı belirtilen haberde, ''Genel piyasa koşulları da değişmiş durumda şu anda Rusya'da 40'dan fazla yabancı marka tüketicilere 250'nin üzerinde değişik model sunuyor. Geçen yıl resmi temsilcilik açan markalara Nissan, Mazda, Peuogot, Skoda, Porsche ve Jaguar katıldı'' denildi. 
     Rusya'da satışları artırmanın herkese nasip olmadığı kaydedilen haberde, şu bilgilere yer verildi 
     ''Örneğin, geçen yıl Volvo XC90 modelinden sadece 506 adet satabildi. Başarısız modeller arasında Subaru Legacy, Chevrolet Trail Blazer ve BMW X3 de bulunuyor. Volkswagen'in Golf ve Bora modelleri 700'e zor yaklaşırken, Pointer 713 adet satılabildi. Audi A4, Peuogot 407 Volvo S 80 ve Kia Shuma biraz daha başarılı oldu, ancak onlar da iki bin araçlık satış rakamına ulaşamadı. Hyundi Santa Fe 2 bin 55 adet satarken, Opel Vectra ve VW Passat 2 bin-2 bin 500 arasında kaldı. Mazda 3, Mitsubishi Outlander ve Skoda Octavia satışlarını artırarak 2 bin 500-4 bin kategorisine girmeyi başardı. Opel Astra ve Lexus RX 300 de aynı kategoride yer aldı.'' En çok satanlar listesinde 2003'e göre önemli bir değişiklik olmazken, Vsevoljsk'da montajı yapılan Ford Focus 28 bin satış rakamıyla birinciliği yine bırakmadı. 
     Özbekistan'da üretilen Daewoo Nexia her geçen yıl daha az satılsa da, düşük fiyatı nedeniyle yine de 25 binle ikinci sıradaki yerini korudu. 
     Hyundai Accent 20 bini aşan satışıyla altıncılıktan üçüncülüğe yükseldi. Hyundai Getz ve Daewoo Matiz başarılı bir performans sergilerken hiç de ucuz olmayan Toyota Camry yaklaşık 10 bin kişiye ulaştı. Camry popülerlikte Kia Rio ve Renault Symbol gibi ucuz arabaları geride bıraktı. 
     Geçen yılın değerlendirmesi Rusların Kore ve Japon yapımı markaları tercih ettiğini gösterirken, bu alanda lider, geçen yıl toplam 50 bin 686 araç satan Kore şirketi Hyundai oldu. İkinci sırada toplam 43 bin 649'la Toyota, üçüncü sırada 37 bin 931 rakamıyla Ford, dördüncü sırada 35 bin 398'le Daewoo, beşinci sırada da 30 bin 97 adet araç ile Mitsubishi yer aldı. 
     Rus piyasasında geçen yıl yaşanan hareketlilik, uzmanların iyimser tahminler yapmasına neden olurken, Rolf Pazarlama Müdürü Valeriy Tarakanov, bu yıl sonunda yabancı araç satışının 500 bine ulaşacağını düşündüğünü söyledi. 
     Tarakanov, 2005-2010 döneminde Rus yapımı arabaların payının azalacağını ve yabancı üretim araçlarla fiyat aralığının kapanacağını tahmin ettiğini belirterek, 2008 yılında yabancı araç sayısı ilk kez Rus araçları geride bırakacağını söyledi. 
     
</TEXT>
</DOC>
