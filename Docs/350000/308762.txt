<DOC>
<DOCNO> 308762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/axspo03.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan fokur fokur 
</HEADLINE>
<TEXT>


Taraftarların Petre'ye karşı tutumu karşısında tavır alan oyuncular, artık tribünlere gitmeyecekler 

HABER YORUM ERHAN TELLİ 


GALATASARAY'IN, Bursaspor önündeki tur sevinci adeta kursağında kalırken, tribünlerin Petre'yi protesto etmesinin yankıları sürüyor. 
İzmit'teki karşılaşma sonrası soyunma odalarına ağlayarak giden ve uzun süre gözyaşlarına hakim olamayan Rumen futbolcuyu, takım arkadaşları teselli etti. Ayrıca Sarı - Kırmızılı tüm oyuncuların, "tribün öfkesine" aynı şekilde karşılık vermeyi planladıkları da öğrenildi. Oyuncuların, "İki maç oynamış isimleri, 6 aydır para alamayan bize tercih ediyorlar. Bugün bunu Petre'ye yapanlar, yarın bize de yaparlar. Ligi 4 ya da 5. bitirirsek, kimse 'Niye ' diye sormasın" dedikleri bildirildi. Galatasaraylı futbolcuların bundan sonra oynanacak lig maçlarında karşı protestoda bulunarak, çağrılsalar bile tribünlere gitmeyecekleri ifade edildi. 

Büyük değişim 
Bu arada, olay sonrası huzursuz olan futbolcular, aralarında yaptıkları konuşmalarda, geçtiğimiz sezon "Alemci futbolcu istemiyoruz" diye pankart açan taraftarlardaki "Ümit Karan'ı satanı, biz de satarız" tepkisine dönüşen ani değişime anlam veremediklerini dile getiriyorlar. Sarı - Kırmızılı oyuncular da, tıpkı Hagi gibi bu tribünlerin "çark edişinin" altında başka sebepler arıyorlar. 
Hagi'nin, maç sonunda demeç vermemesinin ardında ise başka gerçekler de yattığı vurgulandı. Rumen teknik adamın yakın çevresine verdiği bilgiye göre kendisini hedef alan taraftar protestosunun ardında, yönetimin içinde verdiği kararları beğenmeyen isimler yatıyor. Ümit Karan ve Saidou konusunda Hagi'nin inadını kıramayan yöneticilerin de hedef alındığı söylentiler sonucu, Galatasaray'ın bir iç savaşa sürüklenmesi bekleniyor. 
Başkan Özhan Canaydın'ın, bu gelişmeler karşısında vereceği tepkiler de merak ediliyor. Hagi'nin, bire bir görüşeceği Canaydın'ın, ligin ikinci yarısı arefesinde alacağı tedbirler de "iç savaşın" boyutlarını önemli ölçüde değiştirecek. 

Yol boyunca dert yandı 

BURSASPOR maçı sonrası basın toplantısı düzenlemeyen Teknik Direktör Hagi'nin dönüş yolculuğu sırasında bir hayli sinirli olduğu öğrenildi. Hagi, kafile ile birlikte aynı otobüste bulunan Futbol Şube Sorumlusu Fatih Gökşen'e kendisine ve Petre'ye yapılanlar nedeniyle sitemde bulunduğu ve İstanbul'a gelene kadar kimseyle konuşmadığı belirtildi. Rumen hoca bugünkü antrenmandan sonra bir basın toplantısı düzenleyecek. 

Hakan'dan fedak rlık 

HAKAN Şükür'ün Bursaspor maçından iki gün önce ateşlenen küçük kızı Buse'yi apar topar International Hospital'a kaldırdığı, tedavi sonrası kampa döndüğü öğrenildi. Teknik Direktör Hagi'den izin bile istemeyen golcü oyuncunun eşiyle sürekli telefonda konuşarak Buse'nin durumu hakkında bilgi aldığı ve karşılaşmaya oldukça moralsiz çıktığı bildirildi. Hakan, maçtan sonra da vakit kaybetmeden evinin yolunu tuttu. 

Pleşan'da süre bitiyor 

Başkan açıkladı 
YABANCI kontenjanını boşaltamadığı için Rumen oyuncu Pleşan'ın transferini bitiremeyen Galatasaray'ın Craiova Kulübü ile yaptığı anlaşma gereği salı gününe kadar süresi bulunduğu öğrenildi. Craiova Başkanı Dinel Staicu, hazırlık maçlarında iyi bir performans ortaya koyan Pleşan konusunda, "Biz Galatasaray'a salı gününe kadar zaman tanımıştık. Daha sonra olacak gelişmeleri bilemem" dedi. 

Yakın iddiası 
TRANSFER çalışmalarını sürdüren yönetimin, sezon başında da gündeme gelen Hakan Yakın ile anlaştığı ancak Teknik Direktör Gheorghe Hagi'nin bu oyuncuya karşı çıktığı öğrenildi. Sakatlığı nedeniyle Stuttgart takımında isteneni veremeyen Hakan için, Rumen hocanın, "28 yaşın üzerinde futbolcu almam. Ben takımı gençleştirmeyi hedefliyorum" dediği belirtildi. Ancak yönetim Rumen hocayı ikna etmeye çalışıyor. 

İzin yaptılar 

TÜRKİYE Kupası'nda çeyrek finale çıkan Sarı-Kırmızılı ekip, ikinci yarının ilk maçı olan Konyaspor karşılaşmasının hazırlıklarına bugün başlayacak. Cim-Bom, Florya Metin Oktay Tesisleri'nde akşam saatlerinde yeniden toplanacak. 


</TEXT>
</DOC>
