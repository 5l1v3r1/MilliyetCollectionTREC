<DOC>
<DOCNO> 318045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonyas13.html </URL>
<DATE> 2005/02/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngiltere'de kaldırımları kirleten sakız şirketlerine temizlik vergisi 
</HEADLINE>
<TEXT>

     Milyonlarca sakızın çiğnenip atıldığı İngiltere sokaklarının temizliği için sakız üreticisi firmalara vergi getirilmesi öngörülüyor. 
     Çeşitli şehirlerin belediye meclisleri, yıllık 150 milyon sterline ulaşan temizlik tutarını karşılamaya destek olunması için, ''kirleten öder'' mantığıyla sakız üreticisi firmalara, sakız paketi başına bir peni yaklaşık 3 YKR vergi getirmeyi düşünüyor. 
     Başkent Londra'nın siyasi ve turistik kalbi Westminster Belediye Meclisi, Galler'in başkenti Cardiff, Kuzey İrlanda'nın başkenti Belfast ve İskoçya'nın başkenti Edinburgh bu inisiyatifi paylaşan Birleşik Krallık şehirleri. 
     Yapılan araştırmalara göre, iki İngilizden birinin düzenli olarak sakız çiğnediğini belirten yetkililer, çiğnendikten sonra yere atılan sakızların doğada tam olarak yok olması için beş yıllık bir sürenin geçmesi gerektiğini kaydediyor. 
     Konuyla ilgili yapılan bir toplantıda, 3 peni yaklaşık 10 YKR fiyatla satılan ve yere atılan bir sakızın temizliğinin, satış fiyatının yaklaşık 3 katına mal olduğu ve bir metrekarelik bir yeri temizlemenin bir saat sürdüğü belirlendi. 
     Yetkililer, Londra'nın Oxford Caddesi'nin 2001 yılında tam olarak temizlendiğini ve birkaç hafta içinde yerlerde 300 binden fazla atılmış sakız saptandığını belirtiyor. 
     Cardiff Belediye Meclisi üyesi Jim James, AFP'ye yaptığı açıklamada, ''kirleten öder'' mantığıyla sakız firmalarına getirilecek vergilerle temizlik finansmanının sağlanabileceğini söyledi. 
     Çözüm önerileri arasında, sakız paketlerinin üzerine, çiğnenen sakızların yere atılmamasını belirten ibareler koymanın ve doğada kolayca çözülebilen sakız üretilmesinin de olduğu bildiriliyor. 
     
</TEXT>
</DOC>
