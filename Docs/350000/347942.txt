<DOC>
<DOCNO> 347942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo51.html </URL>
<DATE> 2005/06/01/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Milli Takım'da sakatlıkları bulunan Okan ve Ayhan antremana katılmadı 
</HEADLINE>
<TEXT>

     A Milli Futbol Takımı, Yunanistan ile 4 Haziran’da yapacağı Dünya Kupası eleme grubu maçının hazırlıklarını sürdürdü. 
     Teknik Direktör Ersun Yanal yönetiminde, Florya Metin Oktay Tesisleri’nde yapılan 1.5 saatlik antrenmanda, futbolcular ısınma ve pas çalışmasının ardından yarı sahada taktik ağırlıklı maç yaptı. 
     Antrenman şut çalışmasıyla sona erdi. 
     Şut çalışmasında, kalecilerle 5 golde iddialaşan futbolcular, kaleye attıkları şutlardan 5 gol çıkaramayınca, ceza olarak şınav çekmek durumunda kaldı. 
     Sakatlıkları bulunan Ayhan ve Okan antrenmanda yer almadı. Menajer Can Çobanoğlu, bu iki futbolcunun tedavilerinin sürdüğünü belirterek, "Ayhan’ı, Yunanistan maçında istersek iğneyle oynatabiliriz. Okan’ın sakatlığı çok ciddi değil ama riske etmemek için belki Yunanistan maçı kadrosuna almayabiliriz" dedi. 
     A Milli Futbol Takımı, bu akşamdan itibaren Yunanistan maçına kadar kapılarını basına kapattı. Milliler, yarın akşam BJK İnönü Stadı’nda yapacakları antrenmanın ardından BJK Nevzat Demir Tesisleri’ne giderek kampı burada sürdürecek. 
     Öte yandan, bu gece Harbiye Açıkhava Tiyatrosu’nda, "Yıldızların Altında" müzikalini izleyecekleri bildirilen millilerin bu programı, hava koşulları nedeniyle iptal edildi. Futbolcuların, bunun yerine otelde topluca komedi filmi izleyeceği bildirildi. 
     
     MİNİK FUTBOLCULAR ANTRENMANDA 
     A Milli Takım’ın antrenmanını, Danone Minikler Futbol Birinciliği’nde final maçları oynayan sporcular da izledi. 
     Minik futbolcular, çalışmayı izleyip A Millilere tezahüratta bulunurken, milliler de taktik çalışmanın ardından tribünlere giderek minik sporcuları selamladı. 
     Bu arada, Bilecik’in Bozüyük ilçesinden LGS’ye girmek için İstanbul’a gelen Yalçınkaya İlköğretim Okulu öğrencileri de tesislere gelerek teknik direktör Ersun Yanal ve oyuncularla fotoğraf çektirdi. 
     Antrenmanı Galatasaraylı Ergün de bir süre izledi ve milli oyunculara başarılar diledi. 
     
     FUTBOLCULARIN GÖRÜŞÜ 
     A Milli Futbol Takımı’nın Fenerbahçeli oyuncusu Serkan Balcı, antrenman öncesi yaptığı açıklamada, takımımın lig şampiyonluğu nedeniyle yaptıkları kutlamaların, milli maç öncesi kendilerini olumsuz etkilemeyeceğini söyledi. 
     Serkan, "Milli maç öncesi Daum’un size 3 gün izin vermesi performansınızı etkiler mi " şeklindeki bir soru üzerine, "Bir yıldır antrenman yapıyoruz. Galatasaray maçından sonra 3 gün idman yapmamamız bizi etkilemez. Bu maça en iyi şekilde konsantre olacağız. 
     Yunanistan maçından yüzümüzün akıyla çıkıp, Türk halkının yüzünü de güldüreceğiz. Taraftarımız bizi desteklesin ve hiç susmasın" dedi. 
     Milli oyuncu Hüseyin de milli takımdaki ortamın çok iyi olduğunu, Yunanistan maçını kazanıp grupta avantaj elde etmek istediklerini söyledi. 
     
</TEXT>
</DOC>
