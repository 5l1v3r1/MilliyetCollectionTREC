<DOC>
<DOCNO> 314498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonspo22.html </URL>
<DATE> 2005/02/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbulspor Kadıköy'den puan çıkaran ilk takım olacağız 
</HEADLINE>
<TEXT>

     Birinci Süper Futbol Ligi'nde hafta sonu Fenerbahçe ile karşılaşacak İstanbulspor, rakibinden Kadıköy'de bu sezon ilk puanı alan takım olmak istiyor. 
     Genel Müdür Ergün Yücel, AA muhabirine yaptığı açıklamada, Fenerbahçe maçı için futbolcuları motive etmeye gerek olmadığını belirterek, ''Bu maç futbolcular için vitrin maçı. Rakibimiz bu sezon kendi sahasında şu ana kadar puan kaybetmedi. Ama her şeyin bir ilki var. Kadıköy'den puan çıkaran ilk takım olacağız. Gönlümüz 3 puan arzu ediyor'' diye konuştu. 
     Soğuk kış günlerinde taraftarlara keyifli bir maç izlettireceklerini dile getiren Yücel, ''Puana çok ihtiyacımız var. Bizi hafife almasınlar, Fenerbahçe'yi kendi sahasında dondurabiliriz'' dedi. 
     Ergün Yücel, yeni transferlerden Kongolu Musassa'nın antrenmanlarda as takımda oynadığını belirterek, şunları söyledi 
     ''Fenerbahçe maçında Türkiye'deki ilk maçına çıkacak olan Musassa'dan sarı-lacivertli takıma bir sürpriz gelebilir. Milli takımdan bugün dönecek olan Bushaj da takıma katılacak. Güven ve Emre'nin sakatlığı devam ediyor. Cezalı olan Cem ise forma giyemeyecek.'' İstanbul'da etkili olan kötü hava koşulları nedeniyle bu hafta çalışma şartlarının iyi olmadığını kaydeden Yücel, iki gün halı sahada çalıştıklarını, dün ve bugün kendi tesislerinde çalışmaya başladıklarını sözlerine ekledi. 
     
</TEXT>
</DOC>
