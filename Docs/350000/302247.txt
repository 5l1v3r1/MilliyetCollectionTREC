<DOC>
<DOCNO> 302247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo20.html </URL>
<DATE> 2004/12/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beşiktaşlı Tümer Futbolcu olmasam avukat olurdum 
</HEADLINE>
<TEXT>

     Beşiktaş'ın tecrübeli futbolcusu Tümer Metin, profesyonel bir futbolcunun daima hazır durumda olması gerektiğini belirtti. Tümer, Beşiktaş Kulübü'nün aylık yayın organı Beşiktaş Dergisi'ne verdiği röportajda, son dönemdeki başarılı performansıyla ilgili, profesyonel bir futbolcunun daima hazır durumda olması gerektiğini kaydederek, ''Ben de öyle yaşıyorum. Tabii zaman zaman kendi içimde neden oynamıyorum diye sinirlendiğim doğru, ama ben bunu kendi bakış açımla çözdüm'' dedi. 
     Çocukluğundan beri futbolla iç içe büyüdüğünü ve futbolun kendisi için vazgeçilmez bir tutku olduğunu ifade eden Tümer, ''Futbol olmasaydı hayatımda, kesinlikle üniversiteye gider, iyi bir avukat olabilirdim'' açıklamasını yaptı. 
     
     ''BENİ SADECE ALLAH YARGILAR'' 
     Tecrübeli futbolcu, kolundaki ''Beni Sadece Allah Yargılar'' dövmesiyle ilgili bugüne kadar basında çok fazla haber yapıldığını belirterek, şöyle dedi 
     ''Kimse benim dövmemi bir yerlere mal etmeye çalışmasın. Takımda oynamıyorum da hocaya nispet olsun diye yazdırmışım gibi yazılar çıktı. Ben hayatımın sonuna kadar taşıyacağım bunu. 3-5 sene sonra belki futbolu bırakacağım, şu an başımızda olan hocamız o zaman olmayacak. Yani ben eğer birilerine mesaj vermek istesem, bunu çok daha farklı şekillerde yapabilirim.'' Beşiktaş taraftarının, takım olarak kendilerinin bir numaralı itici gücü olduğunu dile getiren Tümer, ''Onlar gibisi gerçekten yok. İyi günde, kötü günde taraftarın seninle tezahüratını tam anlamıyla gerçekleştiren bir topluluk Beşiktaş taraftarı. Bizlere şu kötü günlerimizde verdikleri destekten dolayı onlara teşekkür ediyorum. Son yaşanan olayların hiç yaşanmamış olmasını dilerdim'' dedi. 
     
</TEXT>
</DOC>
