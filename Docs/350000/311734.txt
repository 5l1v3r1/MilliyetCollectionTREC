<DOC>
<DOCNO> 311734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo18.html </URL>
<DATE> 2005/02/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Lakers'ın başantrenörü görevini bırakmayı düşünüyor... 
</HEADLINE>
<TEXT>

     ABD Profesyonel Basketbol Ligi NBA takımlarından Los Angeles Lakers'ın başantrenörü Rudy Tomjanovich'in, takımdaki görevinden ayrılmayı düşündüğü bildirildi. 
     Kulüp sözcüsü John Black, yaptığı açıklamada, Rudy Tomjanovich için, ''Tüm olasılıkları değerlendiriyor. İstifa da bunlardan biri. Şu an için aldığı bir karar yok'' dedi. 
     Süregelen sağlık sorunları olduğu için takımının başında Portland Trail Blazers maçına çıkamayan Tomjanovich'in yerine yardımcı antrenör Frank Hamblen görev yapmıştı. 
     Houston Rockets takımıyla 1994 ve 1995 yıllarında 2 kez şampiyonluk yaşayan Rudy Tomjanovich, 2000 Sydney Olimpiyatları'nda da ABD Milli Takımı'nın Rüya Takım-4 başantrenörlüğünü de yapmıştı. 
     56 yaşındaki Tomjanovich, Phil Jackson'dan boşalan Los Angeles Lakers'ın başantrenörlüğüne bu sezon başında getirilmişti. 
     
</TEXT>
</DOC>
