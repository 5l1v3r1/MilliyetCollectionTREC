<DOC>
<DOCNO> 335664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur52.html </URL>
<DATE> 2005/04/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İstanbul'da piknik yerlerinin sayısı artırılıyor 
</HEADLINE>
<TEXT>

     İstanbul Orman Bölge Müdürü Faruk Çebi, kentteki yasal piknik alanlarının sayısını artıracaklarını bildirdi. 
     İstanbul İli Orman Yangınları Önleme ve Söndürme Kurulu, İstanbul Vali Yardımcısı Gazi Kaya'nın başkanlığında Maslak'taki Orman Bölge Müdürlüğü'nde toplandı. 
     Kaya, kurulda, orman yangınlarının çıkmadan önlenmesi veya çıkması durumunda en az zararla atlatılması için gereken tedbirlerin karara bağlanacağını söyledi. 
     Bu kararların 2005 yılı için bağlayıcı olacağını ve Resmi Gazete'de yayınlanacağını ifade eden Kaya, ''Tabii burada önemli olan kararların yayınlanması değil, orman bilincinin vatandaşlarda geliştirilmesidir'' dedi. 
     İstanbul Orman Bölge Müdürü Faruk Çebi de kentte orman yangınlarıyla mücadele konusunda 2004 yılında yapılan çalışmaları slayt eşliğinde anlattı. 
     Çebi, geçen yıl İstanbul'da toplam 68 orman yangınında 132 hektarlık alanın kül olduğunu belirterek, geçen yılki orman yangınlarının yüzde 86'sının zamanında müdahaleyle 1 hektarlık küçük sahalarda söndürüldüğünü bildirdi. 
     Faruk Çebi, geçen yıl kentte yangın söndürme uçağı ve helikopteri kiralaması dahil yangınla mücadele için toplam 2.9 trilyon lira kaynak harcandığını söyledi. 
     Orman yangını konusundaki duyarlılıkları nedeniyle vatandaşlara teşekkür eden Çebi, ''Geçen yıl yangın ihbarlarının tamamı vatandaşlar tarafından 177 no'lu ihbar hattımıza yapıldı. Bu da vatandaşlarımızın yangına karşı ne kadar duyarlı olduklarını gösteriyor'' dedi. 
     Çebi, Personel Yasası nedeniyle eleman alamadıklarını ve bu nedenle personel sıkıntıları bulunduğunu dile getirerek, İl Çevre Vakfı'nın temsilcilerinden geçici eleman sağlanması konusunda yardım istedi. 
     Yangınla mücadelede kararlı olduklarını vurgulayan Çebi, geçen yıl elde edilen başarılarda kamu kurumları arasında sağlanan işbirliğinin de önemi bulunduğunu söyledi. 
     
     İSTANBUL'DA 38 YASAL PİKNİK ALANI VAR 
     Faruk Çebi, İstanbul'daki ormanları daha çok vatandaşın kullanımına açmak ve yangınların önüne geçmek için piknik yerlerinin sayısını artırmak istediklerini belirterek, şunları kaydetti 
     ''Bu manada her orman köyüne, her belediyeye ihtiyaca göre 3-5 hektar piknik yerleri vereceğiz. Burada gaye, tescilli piknik yeri sayısını ihtiyaca göre artırmaktır. Orman yangınlarının büyük bölümü kayıt dışı, tescil dışı kaçak piknik yerlerinde çıkıyor.'' Edinilen bilgiye göre, İstanbul'da kayıtlı 38 yasal piknik alanı bulunuyor. Orman Bölge Müdürlüğü, bu sayının 46'ya çıkartılmasını istiyor. 
     
</TEXT>
</DOC>
