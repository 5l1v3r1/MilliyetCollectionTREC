<DOC>
<DOCNO> 341686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/dunya/axdun01.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan Suriye yolcusu 
</HEADLINE>
<TEXT>


Başbakan'ın eşi, Suriye 'first lady'si Esma Esad'ın davetlisi olarak, 20-22 Mayıs'ta bu ülkeye Erdoğan'sız gidiyor 

ABDULLAH KARAKUŞ Ankara 


Başbakan Recep Tayyip Erdoğan'ın eşi Emine Erdoğan, Suriye Devlet Başkanı Başar Esad'ın eşi Esma Esad'ın özel davetlisi olarak 20 - 22 Mayıs arasında Suriye'ye gitmeyi planlıyor. Son anda bir değişiklik olmazsa Erdoğan'sız ilk yurtdışı gezisine çıkmaya hazırlanan Emine Erdoğan'ın ziyareti, diplomatik gelenekler açısından da özel bir önem taşıyor. Erdoğan'ın ziyareti, ABD'nin üstü örtülü uyarısına karşın gittiği Suriye'de "sözünün eri" pankartlarıyla karşılanan Cumhurbaşkanı Ahmet Necdet Sezer'in gezisinin ardından iki ülke ilişkilerinin pekiştirilmesine de katkı sağlayacak. 

Türkiye'yi anlatacak 
Suriye ile başlayan siyasi ve ekonomik yakınlaşma first ladylerin ilişkisine de yansıdı. En son Aralık 2004'teki ziyarette, 1 hafta önce doğum yapmasına rağmen Emine Erdoğan'ı büyük bir konukseverlikle ağırlayan Esma Esad, tarihi bir jest yaptı. Emine Erdoğan'ı Suriye'ye davet eden Esma Esad, Erdoğan'ın çeşitli toplantılara katılması için organizasyonları da bizzat yürüttü. 
Emine Erdoğan'ın, katılmayı planladığı toplantılarda Türkiye'nin AB mücadelesini örnek göstererek, sosyal politikalar konusunda görüşlerini aktaracağı öğrenildi. Suriye'ye Türkiye'nin AB sürecini örnek göstererek, "işsizlik, sosyal politikalar ve refah" temalı konuşmalar yapmaya hazırlandığı öğrenilen Emine Erdoğan'ın gezi programının "güvenlik açısından" h l değerlendirildiği, bu nedenle kamuoyuna açıklanmadığı öğrenildi. 
Emine Erdoğan'ın olası ziyareti, diplomatik gelenekler açısından da ayrı bir yere sahip olacak. Cumhurbaşkanı ve Başbakan eşlerinin "tek başlarına" yurtdışı gezi gerçekleştirmeleri örneği, Türk dış politikasının yakın tarihinde rastlanmayan bir uygulama olarak görülüyor. 


</TEXT>
</DOC>
