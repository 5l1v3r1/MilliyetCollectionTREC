<DOC>
<DOCNO> 301791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/yazar/bila.html </URL>
<DATE> 2004/12/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Deprem ve tsunami 
</HEADLINE>
<TEXT>


Dünya 2004 yılını büyük bir faciayla geride bırakıyor. Sumatra Adası'nın merkez olduğu büyük deprem ve yol açtığı tsunami, Güney Asya'da on binlerce insanı yuttu. Ölü sayısı tahmini şimdilik 25 bin ancak sadece Hindistan'ın iki adasında 30 bin kişinin kayıp olduğu bildiriliyor. Korkulan o ki, bu büyük faciada yaşamını yitiren insan sayısı çok daha fazla çıkacak... 
Sumatra depremi ve tsunami, doğanın gücü karşısında insanın ne kadar zayıf kaldığını bir kez daha gösterdi. İnsanlığın doğa afetlerine karşı ne kadar korumasız, hazırlıksız olduğunu kanıtladı. 
Bu facianın yol açtığı felaketin manevi boyutlarını en iyi anlayacakların başında Türk insanı geliyor. Yakın zamanda depreme on binlerle ifade edilen yurttaşını kurban vermiş bir ülke ve ulus olarak, Güney Asya ülkelerinde yaşanan acıyı anlayabiliyoruz. 
İnsanlığın, doğa ve çevre bilincine, doğal afetlere karşı önlem geliştirmeye, bu amaçla kaynaklarını, bilgi birikimini, teknolojisini birleştirmeye yeterince çaba göstermediği, zaman ayırmadığı ortada. 
İnsan yaşamının hem süresini hem kalitesini artırmak ortak hedef olmalıyken, dünyamız doğal afetlerden önce birbirini yemekle meşgul. Milenyum diye alkışlarla girdiğimiz 2000 yılından sonra da hızla tahrip ettiğimiz yerkürede savaşlar sürüyor. İnsanlar birbirlerini öldürmeyi sürdürüyorlar. 
Kimse bir an durup düşünmüyor... 
Savaşların, işgallerin, düşmanlıkların üzerinde kafa yormuyor. 21. yüzyılda bile en fazla kaynağı silaha ayırıyor, bilimi en fazla insanı nasıl öldürürüm, diye kullanıyor. Silahıyla, öldürme gücüyle övünüyor ve sorunlarını da yine silahlı çözmeye çalışıyor. 
Doğanın Güney Asya'yı yutması gibi daha önce yaşadığı birçok benzeri doğal afet bu mekanizmayı değiştirmeye yetmiyor. 
"Bu da insan doğası" deyip geçmek mümkün değil... 
İnsanı diğer canlılardan ayıran temel özellik düşünme yeteneği olduğuna göre, bu yetenek daha fazla insanın öldürülmesi için değil, yaşatılması için kullanılmalı. 
Ancak insanlığın kolektif aklını bu yönde öne çıkaracak bir mekanizma yok. Savaşlara engel olsun diye kurulan uluslararası kuruluşların, gücü olanın karşısındaki acizliği ortada... 
Hiçbir doğal afet insanın aklını başına getirmeye yetmiyor. 
21. yüzyılda da değişen bir şey yok, maalesef... 
Oysa insanlık hem insanı hem doğayı zararsız hale getirmek için uğraşmalı. Hem fazla kaynağı, emeği bu amaç için harcamalı... 



</TEXT>
</DOC>
