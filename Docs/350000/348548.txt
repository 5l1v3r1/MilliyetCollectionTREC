<DOC>
<DOCNO> 348548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko14.html </URL>
<DATE> 2005/06/03/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
ASO Başkanı Erken seçimi bugün telaffuz etmek bile doğru değil 
</HEADLINE>
<TEXT>

     Halide Özkul AA 

Ankara Sanayi Odası ASO Başkanı Zafer Çağlayan, kabinedeki değişikliği değerlendirirken ''sayın başbakanın takımda bazı elemanların değiştirilmesi konusundaki kararı, kendisinin takdiri olmakla beraber, demek ki bir yenilenme ihtiyacı olmuştur'' dedi. 
     ASO'nun Kızılcahamam Patalya Otel'de bugün başlayan ''Sektör Analizleri Toplantısı''nın açılışını yapan Çağlayan, daha sonra gazetecilerin kabinedeki değişiklikle ilgili sorularını yanıtladı. 
     Söz konusu değişikliğin, Başbakanın kendi takdiri olduğunu ifade eden Çağlayan, istifa eden bakanların üçünün de çok değerli hizmetler verdiğini belirterek şunları kaydetti 
     ''Ama Sayın Başbakanın takımda bazı elemanların değiştirilmesi konusundaki kararı, kendisinin takdiri olmakla beraber, demek ki bir yenilenme ihtiyacı içinde olmuştur. Gelenlerin bir, ikisini tanıyorum. Onların da başarılı hizmet vereceği kanaati içindeyim. 
     Hep aynı şeyi söylüyorum. Hangi hükümet olursa olsun, hangi partiye mensup olursa olsun, ben her zaman için hükümetlerin başarılı olmasını temenni etmiş bir insanım. Çünkü hükümetlerin başarısı, ülkenin başarısıdır. Bu noktada hükümetin bu revizyonla beraber tekrar başarılı olmasını temenni ediyorum.'' 
     
     ERKEN SEÇİM SÖYLENTİLERİ 
     Bir gazetecinin, ''kabinedeki değişikliğin erken seçim belirtisi olduğu yolunda yorumlara yol açtığını'' söylemesi üzerine Çağlayan, ''sanmıyorum'' derken, Başbakan Recep Tayyip Erdoğan'ın her fırsatta bu hükümetin görevini, 2007'ye kadar devam ettireceğini söylediğini hatırlattı. 
     Diğer yandan Türkiye'nin geçmiş yıllarda ve dönemlerde özlemini çektiği, güçlü bir hükümet yapısı ile karşı karşıya olduğunu anlatan Çağlayan, Mecliste büyük bir çoğunluğa sahip bir hükümet olduğunu söyledi. 
     Çağlayan, ''bu kadar geniş bir çoğunluğa sahip bir hükümet, niye erken seçime gitsin Bence erken seçim meselesini bugün, telaffuz etmek bile doğru değil'' dedi. 
     Erken seçimin Türkiye açısından getireceği dezavantajlar olduğuna dikkati çeken Çağlayan, kendisinin tahmininin, Başbakan Erdoğan'ın da ifade ettiği gibi, bu hükümetin 2007 yılına kadar devam edeceği yönünde olduğunu kaydetti. 
     
</TEXT>
</DOC>
