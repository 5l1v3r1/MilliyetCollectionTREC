<DOC>
<DOCNO> 303908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/spo05.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'dan itiraz 
</HEADLINE>
<TEXT>


CEMAL ERSEN 


KONYASPOR, Türkiye Kupası'nda Beşiktaş ile oynayacağı maçta hasılattan pay alabilmek için federasyona başvurdu. Siyah-Beyazlı kulübe verilen seyircisiz oynama cezası nedeniyle "mağdur duruma" düştüğünü öne süren ve talimatta öngörülen payı talep eden Konyaspor'un başvurusu, hukuk kurulu tarafından incelemeye alındı. Hukuk Kurulu'nun bildireceği görüş doğrultusunda federasyonun yanıt vereceği bildirildi. 
KONYASPOR'UN başvurusunda, federasyonun yüzde 10'luk payını tahsil etmesini örnek gösterdiği kaydedildi. Yeşil - Beyazlılar, disiplin talimatının 15. maddesinde yer alan "Seyircisiz oynanan maçta kulüp stat kapasitesi üzerinden ve bir önceki müsabaka için belirlenmiş bilet ücretleri esas alınmak sureti ile hesaplanacak federasyon payını öder" maddesinin kendileri içinde uygulanmasını talep etti. 


</TEXT>
</DOC>
