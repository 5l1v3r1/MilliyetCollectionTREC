<DOC>
<DOCNO> 304193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/ekonomi/eko05.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK hastanelerinin devri yasalaştı 
</HEADLINE>
<TEXT>


ANKARA Milliyet 

SSK hastanelerinin Sağlık Bakanlığı'na devrini öngören yasa tasarısı, TBMM Genel Kurulu'nda kabul edildi. Akdağ, 2004'de 33 milyon SSK'lıya sağlık hizmeti verdiklerini, bunun karşılığında da yaklaşık 1 katrilyon lira tahakkuk ettiğini, bu paranın 750 trilyon lirasının tahsil edildiğini bildirdi. Akdağ, SSK'lı hastalara kişi başına 30 milyon liralık fatura çıkardıklarını kaydetti. Akdağ, sağlık hizmetlerinin yerelleştirilmesinin özelleştirme anlamına gelmediğini ifade ederek, "Hiçbir yakınımın sağlık yatırımı yok. Bakanlığım süresince de olmayacaktır" dedi. 

Ödemeye 10 yıl 
Hastanelerin devrinde öngörülen bedel ödemesi için ise 10 yıllık süre getirildi. Akdağ devir işlemlerinin Anayasa'ya aykırı olmadığını savunarak sağlık harcamalarının kontrolsüz artışının da önüne geçileceğini söyledi. Anayasa Mahkemesi'nin, "SSK'nın malları devlet malı niteliğindedir" kararını okuyan Akdağ, "Konuyu sağa sola çekmek boşuna. Bunda anlaşılmaz bir şey var mı " diye sordu. CHP'li Orhan Eraslan, bu kurumun mallarının kanunla satılmasının, herhangi bir kişinin malının satılmasından farklı olmadığını iddia etti. Eraslan, Akdağ'ın, Anayasa Mahkemesi'nin kararını okuduğunu hatırlatarak, "Sayın Bakan değil üç, 33 kez de okusa anlamayacak. SSK, özel hukuka tabidir. Hukuka aykırı olarak SSK mallarına el koyuyorsunuz" diye konuştu. 


</TEXT>
</DOC>
