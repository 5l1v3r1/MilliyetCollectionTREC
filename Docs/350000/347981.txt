<DOC>
<DOCNO> 347981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur39.html </URL>
<DATE> 2005/06/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Polatlı'da su baskını .. 200 ev sular altında kaldı 
</HEADLINE>
<TEXT>

     Ankara’nın Polatlı İlçesi’nde etkili olan yağmur nedeniyle, yaklaşık 200 evi su bastı, bazı evler de yıkıldı. 
     AA muhabirinin aldığı bilgiye göre, Polatlı’da dün akşam başlayan ve yaklaşık 1 saat süren şiddetli yağmurun ardından ilçenin Gülveren ve Mehmet Akif mahallelerinde su baskınları meydana geldi. 
     Mazgalların taşması sonucu bu mahallelerde yaklaşık 200 evi su bastı, 2 gecekondu ise yıkıldı. 
     Su baskınının ardından Polatlı Belediyesi ve Kaymakamlık tarafından kriz merkezi oluşturuldu. Yetkililer, vatandaşları evlerinden tahliye ederken, konutlardaki suyun boşaltılması için de vidanjör ve iş makineleriyle başlatılan çalışmalar halen devam ediyor. 
     Polatlı Belediye Başkanı Yakup Çelik, AA muhabirine yaptığı açıklamada, su baskınının ilçenin son yıllarda yaşadığı en büyük felaket olduğunu belirtti. Vidanjörlerle evlerdeki suyu tahliye etmeye çalıştıklarını belirten Çelik, ayrıca evleri sular altında kalan vatandaşlara belediye aşevinden sıcak yemek dağıtımı yapıldığını kaydetti. 
     Çelik, Karayolları misafirhanesi ile ilçedeki öğrenci yurtlarının evleri sular altında kalan vatandaşlar için tahsis edildiğini ifade ederek, ancak şu ana kadar vatandaşlardan buralarda kalmaları yönünde bir talep gelmediğini bildirdi. 
     Su baskınına uğrayan evlerde hasar tespit çalışması başlatıldığını anlatan Çelik, hasarın maddi boyutunun büyük olduğunu, ancak can kaybı yaşanmamasının tek sevindirici durum olduğunu ifade etti. 
     Bu arada, ilçedeki Çıraklık Eğitim Uygulama Merkezi su baskınına uğradı. Merkezde yaklaşık 3 metre yüksekliğinde su birikintisi oluşurken, yetkililer, içerdeki malzemenin sular altında kaldığını söylediler. 
     Evleri sular altında kalan vatandaşlar da baskın sonucunda tüm eşyalarının kullanılamaz hale geldiğini bildirdiler. 
     
     DEMETEVLER'DE DE SU BASKINI 

     Başkent’te yaklaşık 1 saat süreyle etkili olan yağış nedeniyle Demetevler ve Karşıyaka’da yaklaşık 59 ev ve işyerini su bastı, bodrum katta oturan 3 kişi itfaiye ekipleri tarafından kurtarıldı. 
     Alınan bilgiye göre, yağış nedeniyle meydana gelen su baskınları, Karşıyaka ile Demetevler 1.,2. ve 3. caddeler ve civarında etkili oldu. 
     Söz konusu yerlerde bulunan 59 ev ve işyeri su altında kaldı. 
     Baskın meydana gelen yerlerde itfaiye ekipleri su tahliyesine başladılar. 
     Bu arada, Demetevler 3. Cadde’de bir binanın bodrum katında yaşanan su baskınında, evde mahsur kalan 3 kişi itfaiye ekipleri tarafından kurtarıldı. 
     Can kaybının olmadığı su baskınlarında maddi hasar meydana geldiği bildirildi. 
     
</TEXT>
</DOC>
