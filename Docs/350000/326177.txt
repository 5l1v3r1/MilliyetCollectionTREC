<DOC>
<DOCNO> 326177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun06.html </URL>
<DATE> 2005/03/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
KKTC Orman ve Tarım Bakanı istifa etti, Talat kabul etmedi 
</HEADLINE>
<TEXT>

     KKTC Tarım ve Orman Bakanı Raşit Pertev, görevinden istifa etti. 
     Pertev, 17 Nisan'dan sonra oluşacak hükümette kendisinin yer almayacağının açıklandığına işaret ederek, ''Bunun geçiş döneminde yapacağı icraatları olumsuz yönde etkilediğini'' belirtti. 
     Cumhuriyetçi Türk Partisi CTP -Demokrat Parti DP koalisyon hükümetinde DP'nin uhdesinde bulunan Tarım ve Orman Bakanlığı'na meclis dışından atanan Pertev, istifasını bir mektupla Başbakan Mehmet Ali Talat ile Başbakan Yardımcısı ve Dışişleri Bakanı Serdar Denktaş'a da bildirdi. Raşit Pertev, Sarat Otel'de düzenlediği basın toplantısında, Başbakan Talat'tan, 17 Nisan'ı beklemeden yerine yeni bir ismi atamasını istedi. 
     Pertev, 20 Şubat seçimlerinin ardından kurulan ve 13 Ocak 2004'te kurulan CTP-DP hükümetinin devamı olan CTP-DP hükümetinin 17 Nisan'daki cumhurbaşkanlığı seçimine kadar görev yapacağını ve bunun için ''geçiş hükümeti'' dendiğini anımsattı. Pertev, hükümetin 16 Mart'ta güvenoyu almasının ardından, muhalefetin ''3 yıl daimi ikametgahı olmaması'' nedeniyle şahsına yönelik eleştirilerine yanıt olarak, Nisan sonrası oluşacak hükümette kendisinin olmayacağının Serdar Denktaş tarafından açıklandığını belirtti. 
     Görevden alınacağının açıklanmasıyla otoritesinin elinden alındığını ifade eden Raşit Pertev, ''Başbakan'dan ricam, 17 Nisan'ı beklemeden yerime yeni ismi atamasıdır'' dedi. 
     ''Bakanlığında önemli icraatların beklediğini, icraatın ciddi iş olduğunu, otoritesi elinden alınan biriyle bu icraatın yapılamayacağını'' belirten Pertev, ''Halkın sorunlarının da 17 Nisan sonrasına bırakılamayacağını'' söyledi. 
     Birinci Talat hükümetinde kendisine bakanlık teklif edildiğinde, görevinden 20 dakika içinde istifa ettiğini ve aile düzenini bozarak hizmet için ülkesine geldiğini anlatan Pertev, seçebildiğini, ancak üç yıl ikamet şartı nedeniyle seçilme hakkının elinden alındığını, yargıda hakkını arayacağını belirtti. 
     Ülkede önemli bir beyin göçü yaşandığını ve ülke dışına çıkan gençlerin yeniden ülkeye dönmesi için hiçbir şey yapılmadığını ifade eden Raşit Pertev, ülkeye dönenlerin de seçilme hakkına gölge düşürüldüğünü, kendisinin bu konuda bir sembol olduğunu söyledi. 
     Raşit Pertev, Başbakan Talat ile Başbakan Yardımcısı ve Dışişleri Bakanı Serdar Denktaş'a gönderdiği mektubunda şu ifadelere yer verdi 
     ''KKTC Tarım ve Orman Bakanlığı, tarım, hayvancılık, balıkçılık ve enerji gibi konuları içeren geniş bir faaliyet ve sorumluluk alanını kapsamaktadır ve bu alanda acilen çözümlenmesi gereken reel sorunlar bulunmaktadır. 
     Görevinin sonra ereceği alenen bilinen bir bakanın, siyasi erk gerektiren konularda çözüm üretebilmesi de doğal olarak zordur. Bundan dolayı, sizlerden istirhamım, yeni atanacak olan arkadaşın vakit kaybetmeden ve 17 Nisan tarihini beklemeden şimdiden yerime atanmasıdır.'' 
     
     BAŞBAKAN TALAT, İSTİFAYI KABUL ETMEDİ 

     KKTC Başbakanı Mehmet Ali Talat, Tarım ve Orman Bakanı Raşit Pertev'in istifasını kabul etmediğini, Pertev'in de görevde kalmayı kabul ettiğini açıkladı. 
     Başbakan Talat, Türk Ajansı-Kıbrıs'a TAK yaptığı açıklamada, Pertev'in bu sabah kendisine sunduğu istifayı kabul etmediğini belirterek, ''Hükümetin zaten cumhurbaşkanlığı seçimine kadar görev yapacağını, yani biçilmiş bir ömrü olduğunu'' kaydetti. 
     ''Pertev'in halen devam eden icraatını ve başlattığı görevleri sürdürmesinde yarar bulunduğunu'' ifade eden Talat, bu nedenle bakanın istifasının kabul edilmediğini ve görevine devam etmesinin istendiğini bildirdi. 
     Talat, Pertev'in görevi başında olduğunu kaydetti. 
     Cumhurbaşkanlığı seçimlerinden sonra hükümetin istifa edeceğini ve 17 Nisan'dan sonra yeni bir hükümet kurulacağını ifade eden Talat, ''O hükümette partiler kendi bakanlarını kendileri tayin edecek'' dedi. 
     KKTC Tarım ve Orman Bakanı Raşit Pertev, ''17 Nisan'dan sonra oluşacak hükümette kendisinin yer almayacağının açıklandığını, bunun geçiş döneminde yapacağı icraatları olumsuz yönde etkilediğini'' belirterek, görevinden istifa etmişti. 
     
</TEXT>
</DOC>
