<DOC>
<DOCNO> 328535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko42.html </URL>
<DATE> 2005/03/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Deniz Taksi'ler 2006'da hizmete girmeye hazır... 
</HEADLINE>
<TEXT>

     Teknoloji Holding şirketlerinden T-Design tarafından şehir içi ulaşıma alternatif olarak geliştirilen Deniz Taksi, İstanbul Büyükşehir Belediyesi'nin sistemi kabul etmesi durumunda 2006'da hizmet vermeye başlayacak. 
     Teknoloji Holding Üst Yöneticisi CEO Suat Baysan, Deniz Taksi'nin tanıtıldığı toplantıda, teknoloji odaklı yatırım yapan uluslararası bir güç olmak istediklerini ifade ederek, 11 şirket ve 2 iştiraki bulunan Teknoloji Holding'in 2005 yılında 100 milyon avro ciro hedeflediğini belirtti. 
     160 kişilik AR-GE ekipleri bulunduğunu ve AR-GE bütçelerini bu yıl 5 milyon avroya çıkardıklarını anlatan Baysan, ''Hedeflerimiz büyük. Altından kalkabileceğimize inanıyoruz. 2007'de gelirlerimizin üçte birini yurtdışı pazarlardan sağlamayı, 2010 yılında pazar değeri 1 milyar dolar olan bir topluluk olmayı hedefliyoruz'' diye konuştu. 
     Baysan, şirketleri T-Design tarafından yeni nesil deniz aracı olarak geliştirilen Deniz Taksi ile bir hayali gerçekleştiklerini kaydetti. 
     Teknoloji Holding Yönetim Kurulu Başkan Yardımcısı Alphan Manas da, Türkiye'nin teknoloji üreten ve ihraç eden konumuna destek olmak istediklerini vurgulayarak, şirketin 32 olan patent başvuru sayısını üç ay içinde 50'ye çıkaracaklarını, buzdolabından fermuara kadar özgün tasarımları olduğunu belirtti. 
     Manas, Deniz Taksi fikrinin ortaya çıkış öyküsünü anlatırken, ''4 yıl önce hafta sonları beyin fırtınası toplantısı yapıyorduk. Deniz Taksi tasarımı ortaya çıktı. Hafta sonu hobimiz projeye dönüştüğü için bu şirket oluşumu haline getirildi ve T-Design kuruldu. İlk başlangıç projesi Deniz Taksi oldu'' dedi. 
     Deniz Taksi'nin akaryakıt tedarik ortağı OPET'in Genel Müdür Yardımcısı Aydın Güneş ise Deniz Taksi'nin İstanbul'un trafik sorununun çözümü için önemini vurguladı. 
     
     ''DENİZ TAŞIMACILIĞI İÇİN ÇITAYI YÜKSELTECEK'' 

     T-Design Genel Müdürü Kerem Güvenç de konuşmasında, yeni yaşam biçimleri oluşturmak için trendleri önceden belirlemek istediklerini ifade ederek, Deniz Taksi'nin hayatı kolaylaştırıcı, zaman kazandırıcı ve konforlu alternatif bir ulaşım aracı olduğunu söyledi. 
     Güvenç, ''Deniz Taksi 3 yıllık bir çalışmanın ürünü. Deniz taşımacılığı için çıtayı yükseltecek. Son teknoloji kullanılıyor. İstanbul'u model olarak belirledik'' dedi. 
     Deniz Taksi'nin duraklarının özürlü ve yaşlı insanların da binebileceği şekilde özel olarak dizayn edildiğini, daha az yakıt harcadığını ve çevreyi daha az kirlettiğini, çok sessiz çalıştığını, güvenliği had safhada tuttuklarını anlatan Güvenç, kara taksilerine göre çok daha ucuza yolculuk yapılabileceğini söyledi. 
     Deniz Taksi'de bulunan GPS cihazı ile konum bilgilerinin anında merkeze ulaştırabildiğini ifade eden Kerem Güvenç, araçla ilgili, deniz ambulansı, polis aracı, VIP aracı, arama-kurtarma aracı ve deniz dolmuşu olarak özel ihtiyaçlara göre tasarladıkları projeleri olduğunu bildirdi. 
     Soruları yanıtlayan Güvenç, İstanbul modeli çerçevesinde, kıyıda bulunan merkez ilçelerde toplam 60 durak olacak şekilde çalışma yaptıklarını, günde 15 bin kişinin tanışabileceği bir sistem düşündüklerini belirtti. 
     Güvenç, ''Biz bu projeyi İstanbul için yapmadık, dünya için yaptık. Şu anda dünyadaki temaslarımızda birçok bölgeden siparişlerimiz var. Bunu değerlendiriyoruz. Bu sistemi kullanmak için değerlendirecek olan İstanbul Büyükşehir Belediyesi. Belediye, ikna olursa kullanacak'' dedi. 
     
     ''YURTDIŞINA SATIŞA BAŞLADIK'' 

     Rusya, Hırvatistan, İtalya, Almanya ve İngiltere'den kendilerini talep geldiğini bildiren Güvenç, ''ABD'de Washington Belediyesi hatta Türkiye'de Eskişehir'den talep geldi. Şu anda yurt dışına yönelik üretim ve satışlarımız başladı. Bireysel araç satışımız var. Sistem olarak da görüşmelerimiz devam ediyor'' dedi. 
     Tuzla'daki tersanelerinde üretim yaptıklarını, ayda 10 tane üretecek yapıya sahip olduklarını anlatan Güvenç, şunları söyledi 
     ''İstanbul'da talep gelirse önümüzdeki yıl Deniz Taksi hizmete girer. Bu sene pilot uygulama yapmayı düşünüyoruz. Eğer İstanbul Büyükşehir Belediyesi sistemi kabul ederse, durakların yerini ve taksi adetlerini belirleyeceğiz. Bunların çalışmalarını yapıp, seneye de 30, 40 araçla başlayıp ilerleyen zamanda talebe göre devam etmeyi düşünüyoruz.'' Güvenç, Deniz Taksi'nin işletmesine ilişkin soru üzerine, şöyle dedi 
     ''Belediye ile son görüşmeler başlamadı. Başlamadığı için de karar aşamasındayız. Talip biri varsa vermeye hazırız, yoksa yaparız da. Sistemin daha iyi işlemesi, doğru hizmet vermek için başında, içinde bulunmak isteriz. Sonra da başka birine devredebiliriz. Belediye kabul ederse, 2006'da Deniz Taksi İstanbullu'lara hizmet vermeye başlar.'' Deniz Taksi için bugüne kadar 600 bin avro harcama yaptıklarını bildiren Güvenç, talebe göre İstanbul'da satış adetinin 300'e kadar çıkabileceğini söyledi. 
     
     DENİZ TAKSİ 

     Uzunluğu 10.86 metre, eni 4.28 metre, ağırlığı 6.500 kilogram, maksimum hızı 30 deniz mili, menzili 300 mil olan Deniz Taksi, 10 yolcu ve 1 operatör taşıma kapasitesinde. 
     Operatör kabini yolcu kabininden bir bölmeyle ayrılan takside, iletişim elektronik olarak yapılıyor. 
     Ödemeleri duraklardaki kiosklardan, cep telefonlarından veya yolcu kabini içindeki ödeme noktasından nakit, kredi ve banka kartıyla yapılan Deniz Taksi'de, çağrılar sabit telefon, GSM, internet ve duruklarda bulunan kiosklar aracılığıyla gerçekleştirilebiliyor. 
     Rahmi Koç Müzesi'nde ilk örneği sergilenen Deniz Taksi, 3 Nisan akşamına kadar burada görülebilecek. 
     
</TEXT>
</DOC>
