<DOC>
<DOCNO> 344823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonsiy03.html </URL>
<DATE> 2005/05/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
THY'nin kazada ölenler için ödediği tazminat kafaları karıştırdı... 
</HEADLINE>
<TEXT>

     Türk Hava Yolları A.O., 8 Ocak 2003’te Diyarbakır’da inişe geçtiği sırada düşen RJ-100 tipi Konya isimli uçağında yaşamını yitiren 10’u yabancı toplam 70 kişinin yakınlarına 12 milyon 198 bin 772 YTL ödeme yaptı. 
     Ancak yapılan ödemelere bakıldığında Türk vatandaşlarına kişi başı 33 bin 229 YTL verilirken, yabancılara bunun yaklaşık 9 katı olan 291 bin 675 YTL ödenmesi dikkat çekti. 
     Ulaştırma Bakanı Binali Yıldırım, CHP Diyarbakır Milletvekili Mesut Değer’in konuyla ilgili önergesine verdiği yanıtta, TK-634 sefer sayısı ile tarifeli İstanbul-Diyarbakır seferi sırasında Diyarbakır Askeri Havaalanına inişi sırasında düşen THY’ye ait TC-THG tescil işaretli Konya Uçağı ile ilgili kaza tahkikat raporunu da gönderdi. Kazada yaşamını yitiren 70 yolcudan Türkiye Cumhuriyeti vatandaşı olan 60’ının eş, çocuk, anne, baba ve kardeşlerden oluşan 523 yakınının tümüne THY tarafından sulh teklifi götürüldüğünü bildiren Bakan Yıldırım, bunlardan 322’sinin 24 Mart 2005 tarihi itibariyle teklifi kabul ederek sulhname imzaladığını ve 11 milyon 32 bin 72 YTL ödendiğini açıkladı. 
     Yıldırım ayrıca kazada yaşamını yitiren 10 yabancı yolcudan 4’ünün yakınlarına 431 bin 455.87 İngiliz Sterlini ve 61 bin 84 dolar maddi-manevi tazminatın ödendiğini belirtti. 
     Bu durumda 332 Türk vatandaşına kişi başı ortalama 33 bin 229 YTL ödenirken, 4 yabancı uyruklunun yakınına ise yine kişi başına ortalama 291 bin 675 YTL ödenmiş oldu. Kaza nedeniyle THY’nin şimdilik sulhname ile ödediği miktar da toplamda 12 milyon 198 bin 772 YTL’yi bulmuş oldu. Böylece yakınını yitirmiş bir yabancıya, Türk vatandaşına ödenen meblağın yaklaşık 9 katı ödendi. 
     
     METEOROLOJİK BİLGİ EKSİKLİĞİ İNİŞİ ZORLADI 

     Kaza tahkik raporuna göre ise Diyarbakır Askeri Havaalanında piste görüş alanı birkaç metreye kadar düşmesine rağmen, kaza anındaki gerçek meteorolojik duruma ait güncel bilgi uçuş ekibine inişin hiçbir aşamasında iletilmedi. Rapora göre, Hava Kuvvetleri Komutanlığı’ndan malulen emekli olan Kaptan Pilot Alaaddin Yunak da 2800 feet irtifada MDA’ya Minimum Alçalma İrtifası gelinmesine ve yaklaşma ışıkları ve pistin görülmemesine rağmen inişte ısrarcı davrandı. THY’nin tüm uçuş ekiplerine, iniş öncesi uyulması gereken limit ve kurullara uyulmasının öneminin bir kez daha anımsatılarak gerekli önlemlerin alınması önerilen raporda, "THY’nin kaptan olma ile ekip oluşturma ve planlama standartlarını yeniden gözden geçirerek, bu konuya önlem alması tavsiye edilmektedir" denildi. Özellikle askeri pilot kaynağından gelen THY pilotlarının, Uluslararası Sivil Havacılık Teşkilatı ICAO 
     tarafından onaylanmadığı için, sadece askeri havaalanlarında askeri trafik için kullanılan RAPCON seyrüsefer hizmetini kullanmamaları için gerekli eğitimin verilmesi istenen raporda, tüm havaalanlarının hava trafik kontrolörlerine radar ekranında görsel olarak emniyet irtifasının altına inen hava aracı konusunda uyarılarda bulunabilen Minimum Emniyet İrtifası Uyarısı MSAW sistemi ile donatılması önerildi. Askeri Hava Alanlarında görevli hava trafik kontrolörlerinin sivil hava trafiğiyle ilgili ICAO mevzuatında belirtilen teknik ve sağlık standartlarına uygun olarak lisanslandırılması gerektiğine işaret edilen raporda, havaalanlarındaki meteorolojik hizmetin pistler, pist yaklaşma ve kalkış bölgelerine yakın yerlerde periyodik rasatlarla bilgilerini güncellemesinin önemi vurgulandı. 

     
</TEXT>
</DOC>
