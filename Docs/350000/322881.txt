<DOC>
<DOCNO> 322881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko46.html </URL>
<DATE> 2005/03/11/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Tüzmen Siyasi çözüm olmadan, Ermenistan'la sınır ticareti mümkün değil 
</HEADLINE>
<TEXT>

     Devlet Bakanı Kürşad Tüzmen, siyasi çözüm olmadıkça, Ermenistan ile Türkiye arasındaki Doğu Kapı'dan ticaret yapmanın mümkün olmayacağını söyledi. 
     Kars'taki gezisini sürdüren Bakan Tüzmen, Belediye Başkanı Naif Alibeyoğlu'nu makamında ziyaret etti. 
     Gazetecilerin sorularını yanıtlayan Tüzmen, Ermenistan sınırındaki Doğu Kapı'nın açılıp açılmayacağı ile ilgili bir soru üzerine, Türkiye ile Ermenistan arasındaki ilişkilere değindi. 
     Kendilerinin, tüm komşu ülkelerle olan sınır ticaretini geliştirmek istediklerini vurgulayan Tüzmen, Doğu Kapı'nın açılması konusunda ise Ermenistan'ın da yapıcı olması gerektiğini ifade etti. 
     Azerbaycan'da, Karabağ'ın işgal altında olduğunu anımsatan Tüzmen, ''Bu işgal bir kere ortadan kalkmalı. Azerbaycanlı kardeşlerimizin haklı konulardaki sorunlarına uluslararası platformlarda çözüm getirilmeli'' dedi. 
     Ermenilerin sözde soykırım iddialarını da gündemde tutmaya çalıştıklarına dikkati çeken Tüzmen, şunları söyledi 
     ''Haklı neyse, doğru neyse, bunun ortaya konulması lazım. Türkiye bugüne kadar bu konularda çözüm önerilerini daima getirmiştir. Biz, Bu konuyu tarihçilere, bilim adamlarına bırakmak lazım. Tarihçiler otursun tartışsınlar. Neticeye her zaman açığız demişiz. Ama hiç bir zaman bir yaklaşım görmediğimiz için maalesef Doğu Kapı'nın açılması da gündemde olmamıştır'' Tüzmen, aslında Ermenistan'ın göç veren bir ülke olduğunu ifade ederken, ''bu durumun Ermenistan'a da bir faydası yok. Ermeni diyasporasının aklını kullanması lazım. Doğrunun arkasında olması lazım'' dedi. 
     
</TEXT>
</DOC>
