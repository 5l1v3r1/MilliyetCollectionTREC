<DOC>
<DOCNO> 307899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur38.html </URL>
<DATE> 2005/01/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İlk defa bir ilahiyat profesörünün hazırladığı hutbe camilerde okunacak 
</HEADLINE>
<TEXT>

     Diyanet İşleri Başkanlığı, ilk defa bir ilahiyat profesörünün hazırladığı hutbe ile ''Bayramların bir tatil ve eğlence nedeni olmadığını'' anlatacak. 
     A.A muhabirinin aldığı bilgiye göre, Marmara Üniversitesi İlahiyat Fakültesi Öğretim Üyesi Prof. Dr. Mehmet Erdoğan tarafından hazırlanan ''Bayramlarımız ve Kurban'' konulu hutbe, 21 Ocak Cuma günü Bayramın ikinci günü camilerde okunacak. 
     Kurban Bayramı'nın bir özelliğinin de hac ibadetinin aynı günlerde gerçekleşmesi olduğu ifade edilen hutbede, ''Dünyanın her yerinden dilleri, renkleri, coğrafyaları, ırkları farklı, ama aynı inancı paylaşan milyonlarca Müslüman'ın hacca gelerek oluşturdukları tablonun, bayramın değerini ortaya koyan muhteşem bir manzara olduğu'' vurgulanacak. 
     Kurban'ın, Allah'a yaklaşmak olduğu belirtilen hutbede, şöyle denilecek 
     ''Kurban, Allah'a kul olmanın şuuruna ermektir. Kurban, Hak yolunda fedakarlığın ifadesidir. Kestiğimiz kurbanla, hak yolunda malımızı, hatta Hz. İbrahim ve oğlu İsmail gibi canımızı bile feda edebileceğimizi ifade etmiş oluyoruz. Her ibadette olduğu gibi kurban ibadetinde de ihlaslı olmak ve yalnız Allah'ın rızasını gözetmek temel prensiptir.'' 
     
     GÜNLÜK TELAŞLAR 
     Yıl boyunca insanların kendilerini işlerine kaptırdığı vurgulanan hutbede, günlük telaş içerisinde akraba ve yakın çevrenin hatta insanın kendini bile ihmal ettiği anlatılacak. Hutbede, şöyle denilecek 
     ''Allah bayramlar vasıtasıyla bizim kendimize ve çevremize zaman ayırmamızı sağlıyor. Bayramlarda insanlar, ziyaretleşme yerine adeta insanlardan kaçarak tatil ve eğlence merkezlerine gidiyor. Bu tutum, bayramlarda gözetilen ilahi amaçla bağdaşmaz, çünkü bayramlar bizi birbirimize kenetlemek, birlik ve beraberliğimizi kuvvetlendirmek için vardır. Bayram, bütün güzellikleriyle gönlün derinliklerinde yaşanan, yoksullarla, kimsesizlerle ve yüreği yaralı insanlarla güzelliklerin paylaşıldığı günler olmalı.'' Hutbede, ayrıca bayramların dini şuur ve duyguların gelişmesine, dargınlık, kırgınlık ve küskünlüklerin giderilmesine, akan kan ve gözyaşlarının dinmesine, akraba, komşu ve büyüklerin, hastaların ziyaret edilmesine, fakir, yetim ve kimsesizlerin gözetilmesine, çocukların sevindirilmesine sebep olması gerektiğine işaret edilecek. 
     
</TEXT>
</DOC>
