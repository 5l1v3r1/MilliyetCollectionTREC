<DOC>
<DOCNO> 302562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun15.html </URL>
<DATE> 2005/12/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Blair çifti, Noel ve yılbaşı tatilini 'riskli' bir ülkede geçirecek 
</HEADLINE>
<TEXT>

     İngiltere'de yayımlanan pazar gazetelerinden Mail on Sunday, Başbakan Tony Blair ve eşinin istihbarat birimlerinin uyarı ve karşı çıkışlarına rağmen, Noel ve yılbaşı tatillerini geçirmek için güvenlikleri açısından son derece riskli, terör olaylarının yaşandığı bir ülkeyi seçtiklerini öne sürdü. 
     Ülkenin adının gazetenin yazı işleri ekibi tarafından bilindiği kaydedilen haberde, ''Ülkenin adını vererek, Başbakan ve ailesinin güvenliklerini tehlikeye atmak istemiyoruz'' denildi. 
     Haberde, istahbarat şeflerinin Blair'lerin ''ucuz ve sıcak olduğu için'' seçtikleri tahmin edilen ülkeye karşı çıkarak, bir başka seçim yapmaları yönünde telkinde bulundukları, ancak Blair çiftinin tercihlerinde ısrarlı davrandıkları belirtildi. 
     Bunun üzerine güvenlik birimleri şeflerinin, aileden, gittikleri kıyı kentindeki bar, restoran ve alışveriş merkezlerinden uzak durmalarını istediği kaydedilen haberde, ''Başbakan, ailesi ve arkadaşlarının yanı sıra onlarla bu ülkeye seyahat etmek durumunda olanlar da tehlikeye atılmış oluyor'' ifadeleri kullanıldı. 
     Mail on Sunday gazetesi, Blair'lerin ucuz olduğu için tatillerini söz konusu ülkede geçirmeye karar verdiklerini, ancak alınması zorunlu önlemler yüzünden bu tatilin devlete pahalıya patlayacağını, bu paranın da vergi mükelleflerinin cebinden çıkacağını savundu. 
     Gazete, İngiltere Dışişleri Bakanlığı'nın Blair çiftinin seçtiği ülkeyle ilgili olarak vatandaşlarına yaptığı seyahat uyarısında ''terör tehdidinden'' açıkça söz edildiğini yazdı. 
     
</TEXT>
</DOC>
