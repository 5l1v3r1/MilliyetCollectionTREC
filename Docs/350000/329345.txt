<DOC>
<DOCNO> 329345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy17.html </URL>
<DATE> 2005/04/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan Norveç'e gidecek 
</HEADLINE>
<TEXT>

     Başbakan Recep Tayyip Erdoğan, 11-12 Nisan tarihlerinde Norveç'e resmi bir ziyaret gerçekleştirecek. 
     11 Nisan Pazartesi günü Norveç'in başkenti Oslo'ya gidecek olan Başbakan Erdoğan, ilk olarak Norveç Başbakanı Hel Magne Bunevik ile görüşecek. 
     Türkiye-Norveç heyetleri arasındaki siyasi müzakerelerin ardından ortak basın toplantısı düzenlenecek. 
     Başbakan Erdoğan onuruna sarayda akşam yemeği de verilecek. 
     Erdoğan, Norveç ziyaretinin ikinci gününde Nobel Enstitüsü'nde bir konuşma yapacak. Daha sonra Oslo'yu gezecek olan Erdoğan, akşam saatlerinde Türkiye'ye hareket edecek. 
     Öte yandan Başbakan Erdoğan'ın Norveç yetkilileriyle olan görüşmelerinde Irak, Güney Kafkaslar, Avrupa Güvenlik Protokolü, Kıbrıs, hidroelektrik enerji konusunda işbirliği, Türkiye'deki Norveç yatırımları ve tersane-gemi yapımı konularının ele alınacağı öğrenildi. 
     Bu arada diplomatik kaynaklardan alınan bilgilere göre yapılan referandumlarla Avrupa Birliği üyeliğini iki kez reddeden Norveç'in AB'nin genişlemesine destek verdiği, bu doğrultuda Avrupa'da barış ve huzurun hakim olması için Türkiye'nin üyeliğine destek vereceği de bildirildi. 
     Norveç'in ayrıca, Barents Avro-Arktik Bölgesi'nde kurulan ve bu bölgedeki halklar arasındaki işbirliğini geliştirmeye amaçlayan projeye benzer bir projeyi Kars, Iğdır ve Ardahan illerinde hayata geçirmek istediği de öğrenildi. Proje, bu illerin başta Gürcistan ve Azerbaycan olmak üzere Güney Kafkasya halklarıyla dayanışmasını, öğrenci değişimi ve balıkçılık gibi konularda işbirliğini içeriyor. 
     Öte yandan AB'nin terör örgütleri listesinde bulunan terör örgütü PKK-KADEK'e Norveç'in de aynı bakış açısıyla yaklaştığı ve terör örgütleri listesini onayladığı da ifade edildi. Norveçli yetkililerin Başbakan Erdoğan'dan İsrail-Filistin barışına katkıda bulunulmasını isteyebilecekleri de edinilen bilgiler arasında. 
     Vikingler ülkesi olarak bilinen Norveç'e 2000 yılında dönemin Başbakanı Bülent Ecevit de resmi bir ziyaret gerçekleştirmişti. 
     
</TEXT>
</DOC>
