<DOC>
<DOCNO> 317047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/ekonomi/aeko.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Deppler'den Türkiye'ye 'Teşvikte adil ol' uyarısı 
</HEADLINE>
<TEXT>


Uluslararası Para Fonu IMF Avrupa Direktörü Michael Deppler, hükümet ile Fon arasında tartışma konusu olan teşvik yasa tasarısı ile ilgili olarak, 'Teşvikin belli bir gruba gitmesi değil, fırsat eşitliği çok önemli' dedi 

Yasemin Çongar 

Yatırımda öncelikli il sayısını artıran teşvik yasa tasarısının Ankara ile Uluslararası Para Fonu IMF arasında yarattığı sıkıntı sürerken, Fon'un Avrupa Bölümü Direktörü Michael Deppler, Türkiye ekonomisinin serbest ve adil bir rekabet alanına henüz dönüşmediğini bildirdi. Deppler, "Türkiye'de düz bir oyun sahası oluşturma fikri, daha henüz ilk çocukluk dönemini yaşıyor. Hatta daha bu fikrin 'doğru fikir' olduğunda bile görüşbirliği tam yok" dedi. 

Önemli mesajlar 
Deppler, ABD'deki Türk kökenli bilim adamları ile akademisyenleri bir araya getiren ve kısa adı TASSA olan derneğin Washington'daki yıllık toplantısında önemli mesajlar verdi. 
Teşvik yasa tasarısının yeni stand - by düzenlemesine engel olup olmayacağına ilişkin bir soruyu "Müzakerelerimiz sürüyor" diyerek yanıtsız bırakan Deppler, Türkiye'nin "makroekonomik performansı ve kurumsal reform" konulu konuşmasında teşviklere dolaylı olarak değindi. 

'Çok teşvik var' 
İngilizce'de "koşulların taraflar için eşit ve adil göründüğü ortam" anlamına gelen "düz oyun sahası" level playing field deyimini kullanan Deppler, böyle bir oyun sahası kurma fikrinin Türkiye'de henüz tam benimsenmediğinden yakınmasının nedenini, "H l birçok alanda teşvikler söz konusu. Tabii, sadece yerli üreticiler değil, yabancı üreticiler de teşvik peşinde" diyerek açıkladı. 
Deppler, Türkiye'ye yeterli dış yatırım FDI gelmemesinde de, yasal sistemin "herkese eşit davranmamasının yattığına" dikkat çekti ve "Düz bir oyun sahası kurup herkese eşit fırsat vermek ve en iyi olanın kazanması için koşulları yaratmak, Türkiye'nin başarısı için esas oluşturuyor" dedi. 

'On yıl yüzde 7' 
Türkiye'deki programın anti - enflasyon ve büyüme açısından başarılı olduğunu anlatırken son üç yılda ortalama yüzde 7 reel büyüme sağlanmasını öven Deppler, "Türkiye'nin önümüzdeki on yıl içinde de yüzde 7'lik bir büyüme ortalamasını yakalaması olanak dışı değil" diye konuştu. 
Deppler ayrıca, Türkiye'de mevcut bazı kurumsal sorunların aşılması ve serbest rekabete yönelik koşulların iyileşmesi için AB'nin "rehberlik" edeceği umudunu da dile getirdi. 

AKP'liler kapsamın genişletilmesi için beş yeni teklif verdi IMF'nin, kapsamının genişletilmesinden rahatsızlık duyduğunu açıkladığı teşvik yasa tasarı için hükümetin getirdiği tasarı altkomisyonda görüşülürken AKP'lilerden beş ayrı yasa teklifi daha geldi. AKP Balıkesir Milletvekili Edip Uğur ile 12 arkadaşının verdiği yasa teklifinde, sadece kişi başına gayri safi yurt içi hasılası bin 500 doların altında olan illerin değil, bunun üzerindeki illerin organize sanayi bölgelerinde yapılacak yatırımların da desteklenmesi öngörüldü. Ayrıca buralara yapılacak yatırımlarda enerji giderlerinin yüzde 4 ile 10'u arasında değişen miktarının Hazine'ce karşılanması istendi. 

Deprem için teşvik verin 
Sakarya'nın, tamamı AKP'li olan altı milletvekilinin imzasını taşıyan başka bir teklifte ise deprem zararlarının sarılması için Sakarya'nın da kapsama alınması istendi. Kahramanmaraş'ın AKP milletvekillerinden Mehmet Yılmazcan ve iki arkadaşı da seçim bölgelerinin yararlanabilmesi için kademeli teşvik uygulanması istedi. 
AKP Konya Milletvekili Hasan Anğı teşviğe, bin 500 - bin 650 ile bin 650 - bin 800 dolar arası kademelendirme önerdi. AKP Kastamonu Milletvekili Musa Sıvacıoğlu ve iki arkadaşı da benzeri biçimde bin 500 - bin 900 dolar arasındaki illerin de teşvik kapsamına alınmasını isterken, yatırım ve istihdam teşvikinin bu illerde 5 puan daha az olması öngörüldü. 



</TEXT>
</DOC>
