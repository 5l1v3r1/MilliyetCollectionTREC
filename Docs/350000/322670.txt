<DOC>
<DOCNO> 322670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas13.html </URL>
<DATE> 2005/03/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Bay Matrix" denizlerin hakimi "Sinbad" oluyor... 
</HEADLINE>
<TEXT>

     ''Matrix'' serisinin ünlü aktörü Keanu Reeves, yeni filminde denizlerin hakimi Sinbad'ı canlandıracak. 
     Internetteki ''cinema confidental'' sitesinin haberine göre, Reeves bu kez uzun deri paltosu ve siyah gözlüklerini çıkarıp Sinbad'ın kostümlerine bürünecek. 
     Sony Columbia Pictures ile görüşmeleri sonucunda mukaveleye imza atmaya hazırlanan oyuncu, filmde ''Hızlı ve Öfkeli'' adlı yapımın yönetmeni de olan Rob Cohen ile birlikte çalışacak. 
     Dünyanın en ünlü masal kahramanlarından Sinbad'ın yıllardır çekilmesi düşünülen macerası Çin'de geçecek. Bu kez Çin'e yelken açacak Sinbad, kraliçe ile isyan eden generalinin mücadelesinin ortasına düşecek. Alaaddin'in sihirli lambasının peşindeki Sinbad, her macerasında olduğu gibi bu kez de savaşı çözecek anahtar güç olacak. 
     Filmin senaryosunu Charlie Mithcell kaleme alacak. 
     
     SİNBAD'I FİKRET HAKAN DA CANLANDIRMIŞTI 
     Beyazperde dünyasına 1947 yılında adım atan Sinbad, Richard Wallace'ın rejisiyle seyirci karşısına çıktı. 
     Bu filmde Sinbad'ı Douglas Fairbanks Jr. canlandırdı. Bu filmi 1958 yapımı ''The 7th Voyage of Sinbad'' takip etti ve bu kez Sinbad'a Kerwin Mathews can verdi. 
     Sinemaya giderek ısınan Sinbad'ı 1974'te John Philip Law, 1998'de ünlü aktör Richard Greico de canlandırdı. 
     İtalya'dan Hindistan'a, Rusya'dan Japonya'ya kadar pekçok ülkede sinemacıların ilgisini çeken Sinbad, 1971 yılında da Yeşilçam yapımı ''Şehzade Sinbad Kafdağı'nda'' adlı filme ilham kaynağı oldu. Filmde denizlerin hakimi Sinbad'ı Türk Sineması'nın efsane oyuncularından Fikret Hakan canlandırdı. 
     
</TEXT>
</DOC>
