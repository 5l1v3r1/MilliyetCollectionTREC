<DOC>
<DOCNO> 312267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/cemal.html </URL>
<DATE> 2005/02/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hot zotla olmuyor 
</HEADLINE>
<TEXT>


Filistin'deydim birkaç ay önce. Ramallah'ta genç bir Filistinli milletvekiliyle sohbet ederken Irak ve Kürtler gündeme geldi. Kürtler deyince açtı ağzını yumdu gözünü. Irak Kürtlerini sert dille eleştirirken, onları Amerika'nın işbirlikçisi olarak suçladı. 
Şaşırtıcı değildi. 
Araplar arasında, özellikle 'Sünni dünya'da Kürtlere iyi gözle bakılmıyor. Amerika'yla özel ilişkileri nedeniyle Kürtler Arapların nezdinde kötü kişi... 
Iraklı Kürtler de Arap dünyasında kendilerine karşı beslenen düşmanca duyguların tabii farkındalar. 
Başta Celal Talabani olmak üzere Kürt liderler bu yüzden Türkiye'nin önemini çok iyi biliyorlar. Amerika'nın da telkinleri ile Türkiye'yle 'iyi geçinme'nin Kürtlerin çıkarına olduğunu 1990'lardan beri görüyorlar. Ama bazı bildikleri de var ki, fırsat buldukça okumaktan geri kalmıyorlar. 
Kürtler açısından durum böyle. 
Türkiye penceresinden nasıl 
Türkiye'nin de Irak Kürtleriyle iyi geçinmesi lazım. Bunun nedenlerini örneğin şu üç noktada toplamak mümkün 
1 Irak Kürtleriyle çatışan bir Türkiye kendi Kürtleriyle de başına dert açmış olur. Güneydoğu yeniden istikrarsızlaşır. 
2 Bununla birlikte hem ABD hem AB ile ilişkiler bozulur. 
3 Türkiye'nin ekonomik durumu olumsuz etkilenir. Aş ve iş sorunlarını temelinden çözmek için gerekli olan dış kaynak akışı ve doğrudan yabancı sermaye yatırımları hızlanmaz. 
Biz de bunları biliyoruz. 
Ama hayat da devam ediyor. 
Bir başka deyişle 
Iraklı Kürtler bir yandan Kerkük'e tümüyle el koymanın peşindeler. Öte yandan bağımsız bir Kürt devletinin temellerini oluşturuyorlar. 
Bunlar da sır değil. 
Kürtler, Kuzey Irak'ta kendilerini 1990'lı yıllardan beri yönetiyorlar. Belediyeleri var. Askerleri, polisleri var. Meclisleri, hükümetleri, mahkemeleri, partileri var. Radyoları, televizyonları, gazeteleri var. Okulları, üniversiteleri var. İşadamları, tüccarları var. 
Bir devlet için gerekli ne varsa, neredeyse tümü Kuzey Irak Kürtlerinde var sayılır. Türkiye'nin, kendi Kürtlerinin de yıllardır ilgiyle ve olabildiğince yakından izledikleri bu oluşumu bu saatten sonra tersine çevirmesi mümkün mü 
Hayır, değil. 
O zaman ne yapalım 
Bırakalım, resmen devletleşsinler mi Bağımsız Kürt devleti kurulsun mu Kuzey Irak'ta Bunun başta Kürtler olmak üzere bütün bölgede nasıl yeni belalara yol açacağını, bölgeyi nasıl istikrarsızlaştıracağını dünkü yazımda belirtmiştim. 
Bugün de altını çiziyorum. 
Yine Kerkük konusunda da Kürtleri dengeleyen farklı ve özel bir modelin bu yıl Irak'ta işlemeye başlayan anayasal süreç içinde oluşturulması gerekir. 
Uzun lafın kısası 
Türkiye ve Irak Kürtleri, bir çatışma yörüngesine girmekten özenle kaçınmalıdırlar. Aralarında gelişmesi gereken diyalog ve işbirliğidir, çatışma değil. 
Her iki tarafın da birçok bakımdan çıkarınadır bu. Yeni bir Irak kurulsa da çıkarınadır, kurulmasa da... 
Avrupa Birliği yolunda yürüyen bir Türkiye'nin enerjisini kalkınmaya ayırması için hem kendi içinde hem çevresinde barışa ihtiyacı vardır. Bu açıdan Irak'ın bir şiddet ve terör üssü olmaktan kurtulması ve istikrara açılması büyük önem taşıyor. 
PKK konusuna gelince... 
Amerika'nın ve Iraklı Kürt liderlerin bu konuda yapmaları gerekenler elbette var. Türkiye'nin güvenlik kaygılarını göz önünde tutmaları lazım. 
Ama bunun gibi Türkiye'nin de PKK'yı dağdan indirmek ve cezaevlerini boşaltmak için atması gereken bazı adımlar var. Bunlar da ülkemizde iç barış açısından önem taşıyor. 
Bir başka deyişle 
Bazı konular var ki karmaşık ve çetrefil. Bağıra çağıra çözüm bulunamayacak sorunları tüm boyutlarıyla ve özenle ele almaktan, sabırla, akılla çözmeye çalışmaktan başka çare yok. 
Çünkü hot zotla olmuyor. 



</TEXT>
</DOC>
