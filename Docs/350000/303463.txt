<DOC>
<DOCNO> 303463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur19.html </URL>
<DATE> 2005/01/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Motorlu Taşıt Egzoz Emisyon Ölçüm İşlemi Bedeli 14 YTL 
</HEADLINE>
<TEXT>

     Çevre ve Orman Bakanı Osman Pepe, valiliklere birer genelge göndererek, 2005 yılı egzoz emisyon ölçüm ve denetim işleminin aksatılmadan yürütülmesini istedi. Motorlu Taşıt Egzoz Emisyon Ölçüm İşlemi Bedeli, bu yıl için KDV dahil 14 YTL olarak belirlendi. 
     Pepe, genelgesinde, son yıllarda sayıları yaklaşık 10 milyonu bulan taşıtların büyük kent merkezlerinde ciddi hava kirliliğine neden olduğuna dikkati çekti. Motorlu taşıtlardan kaynaklanan egzoz emisyonlarının azaltılmasında egzoz emisyon ölçümleri ve denetimlerinin büyük önem taşıdığını vurgulayan Pepe, tüm illerde 2005 yılında egzoz emisyon ölçümleri ve taşıtlarda egzoz emisyon ölçüm pulu bulunup bulunmadığına ilişkin denetimlere özen gösterilmesini istedi. 
     Pepe, bakanlığına verilen yetki ve görevler çerçevesinde trafikte seyreden motorlu taşıtların hava kirliliğine olabilecek olumsuz etkilerinin belirlenmesi ve hava kalitesinin korunmasına yönelik gerekli önlemlerin alınması amacıyla yürütülmekte olan hizmetlerin bu çerçevede yeniden düzenlenmesi ihtiyacı duyulduğunu ifade ederek, egzoz emisyon ölçüm ve denetimlerine bu genelge doğrultusunda devam edileceğini bildirildi. 
     Motorlu taşıtlardan kaynaklanan egzoz emisyonlarının hava kalitesini olumsuz yönde etkilememesi için Türk Mevzuatının AB Mevzuatına uyum çalışmalarını dikkate alınarak yeni bir ''Motorlu Kara Taşıtlarından Kaynaklanan Egzoz Emisyonlarının Azaltılmasına İlişkin Yönetmelik'' çalışmasına başlanıldığını anımsatan Pepe, genelgede, bu Yönetmelik ile egzoz emisyon ölçümlerinin TS 12047 ''Yetkili Servisler-Motorlu Araçlar İçin- Kurallar'' standardını sağlayan istasyonlarda ve Araç Muayene İstasyonlarında ölçülmesinin hedeflendiğini belirtti. Pepe, mevcut mobil ve sabit istasyonları ile ilgili geçiş süreleri ve diğer hususların çıkarılacak Yönetmelikte belirleneceğini vurguladı. 
     Genelgede, özelleştirilen ''Araç Muayene İstasyonları''nın egzoz emisyon ölçümü yapabilmeleri için, yetkilendirme Bakanlıkta kalmak koşuluyla Özelleştirme İdaresi Başkanlığı ile bir Ön Protokol imzalandığı da anımsatıldı. Buna göre, illerde Çevre ve Orman Bakanlığı'ndan yetki belgesi almış egzoz emisyon ölçüm istasyonlarının mobil veya sabit yetkileri geçerli olacak. Egzoz emisyon ölçüm yetkisinin araç muayene istasyonlarına devri söz konusu değil. Araç muayene istasyonlarının da egzoz emisyon ölçümü yapmak istemeleri durumunda her bir istasyon için İl Çevre ve Orman Müdürlüklerine başvurmaları gerekiyor. 
     Bu kapsamda 2005 yılında egzoz emisyon ölçümü yapmak üzere ilk defa başvuru yapacak istasyonların TS 12047 standardını sağlaması veya Araç Muayene İstasyonu olması gerekiyor. Bu istasyonlara belirlenen esaslar çerçevesinde Egzoz Emisyon Ölçüm Yetki Belgesi verilecek. 
     1 Ocak 2005 tarihinden önce Egzoz Emisyon Ölçüm Yetki Belgesi bulunan mevcut istasyonlarda mobil veya sabit ise TS 12047 standardı aranmaksızın 31 Aralık 2005 tarihine kadar geçerli olmak üzere genelgede belirtilen protokol yeniden yapılacak. 
     1 Ocak 2005 tarihinden önce mobil veya sabit istasyonlara verilen Egzoz Emisyon Yetki Belgeleri 31 Aralık 2005 tarihine kadar geçerli olacak. Ayrıca, 31.12.2004 tarihine kadar Valiliklerce uygun görülen ve protokol imzalanan istasyonlara da 2003 9 sayılı Genelge çerçevesinde işlem yapılacak. 
     
     YENİ YETKİ BELGESİ ALMAK İSTEYENLER 
     Yeni Egzoz Emisyon Ölçüm Yetki Belgesi almak isteyenler TSE tarafından verilen ''Yetkili Servis Belgesi'' ve ana firma tarafından verilen ''Yetki Belgesi'' ile İl Çevre ve Orman Müdürlüğüne müracaat edecek. Yeni veya mevcut istasyonlarla 31 Aralık 2005 tarihine kadar yapılacak uygulamalardan bazıları şöyle 
     ''-Egzoz Emisyon Ölçüm Yetki Belgesi, İl Çevre ve Orman Müdürlüklerince verilecektir. 2005 yılında egzoz emisyon ölçüm işlemi yapacak her istasyonun Egzoz Emisyon Ölçüm Yetki Belgesi bulundurması zorunlu. 
     -Egzoz Emisyon Ölçüm Pulları İl Çevre ve Orman Müdürlüklerinden temin edilecek. Egzoz Emisyon Ölçümlerinde sadece Bakanlık tarafından bastırılan pullar kullanılacak. 2004 yılında bastırılan pullar bu yıl da kullanılabilecek. Bakanlığın bastırmış olduğu egzoz emisyon ölçüm pulları dışında pul bastıran ve kullananlar hakkında yasal işlem yapılacak. 
     -Motorlu Taşıt Egzoz Emisyon Ölçüm İşlemi Bedeli, bu yıl için KDV dahil 14 YTL olarak belirlendi. 
     -Bu yıl için Egzoz Emisyon Ölçüm Yetki Belgesi bedeli KDV dahil 1.100 YTL olarak belirlendi. 
     -Egzoz emisyonu ölçümü sonucunda, standartlara uygun çıkan araçlara Bakanlık tarafından bastırılan ''Motorlu Taşıt Egzoz Emisyon Ruhsatı'' belgesi ve ''Egzoz Emisyon Ölçüm Pulu'' verilecek. Motorlu Taşıt Egzoz Emisyon Ruhsatı, ölçümü yapılan her taşıta ücretsiz olarak verilecek ve belgenin ilgili bölümleri ölçümü yapan kuruluş tarafından onaylanacak. -Egzoz emisyon ölçüm cihazlarından alınan yazılı ölçüm sonuçları, ölçüm istasyonları tarafından taşıt sahibine verilecek, taşıt sahibi de bu belgeyi Motorlu Taşıt Egzoz Emisyon Ruhsatı içinde bulundurarak, denetimlerde Emniyet Genel Müdürlüğü'ne bağlı trafik zabıtalarına ve veya İl Çevre ve Orman Müdürlüğü yetkililerine gösterecek. 
     -Egzoz emisyon ölçüm cihazlarından alınan yazılı ölçüm sonuçlarını taşıt sahibine vermeyen, Genelgede belirtilen koşulları sağlamayan egzoz emisyon ölçüm istasyonlarının yetki belgeleri, İl Çevre ve Orman Müdürlüğü tarafından iptal edilecek. 
     -Milli Eğitim Bakanlığına bağlı eğitim kurumları Egzoz Emisyon Ölçüm Yetki Belgesi karşılığı olarak Bakanlığın Döner Sermaye Merkez İşletmesine yatırılması istenen 1.100-YTL'dan muaf. 
     -1 Ocak 2005 tarihinden itibaren Türk Silahlı Kuvvetlerinin envanterinde bulunan araçlarda egzoz emisyon ölçümü yapılacak ve işlem bedeli alınacak.'' 
     
     EGZOZ EMİSYON ÖLÇÜMLERİ DENETİMİ 
     Karayolları Trafik Kanunu'nun görev ve yetki verdiği Trafik Zabıtalarınca yapılacak denetimlerde, görüşü engelleyecek ve çevredekileri rahatsız edecek derecede duman ve gürültü çıkaran araçları kullananlara para cezası verilecek. Egzoz Emisyon Ölçüm Pulu bulundurmayan sürücülere cezai müeyyide uygulanacak. 
     İl Çevre ve Orman Müdürlüğü personeli ise Trafik Zabıtalarınca ortak denetime çıkarak mobil ölçüm cihazları ile aracın çevreyi kirlettiğini tespit edecekler. Denetimlerde aracın il trafik numarasına bakılmayacak. 
     Egzoz emisyon ölçüm sonuçlarının sınır değerleri aşması durumunda, taşıt sahiplerine araçlarının bakım ve onarımı ve egzoz emisyon ölçümlerini yaptırmaları için 1 aylık süre tanınacak. Bu süre sonunda bakım ve ölçümünü yaptırmayan ve bunu belgeleyemeyen taşıt sahiplerine idari para cezası uygulanacak ve trafikten men edilmesi için İl Emniyet Müdürlüğü'ne bildirilecek. 
     
</TEXT>
</DOC>
