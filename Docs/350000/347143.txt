<DOC>
<DOCNO> 347143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko12.html </URL>
<DATE> 2005/05/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İstanbul hız tutkunlarını bekliyor... 
</HEADLINE>
<TEXT>

     Hülya Çorakçı AA 

İstanbul Ticaret Odası İTO Başkanı Murat Yalçıntaş, Formula 1 yarışları için İstanbul’a 40 bin yabancı misafir beklediklerini belirterek, bu kişilerin belli bir ekonomik seviyenin üstünde bulundukları için Türkiye ekonomisine katkılarının da oldukça fazla olacağını söyledi. 
     Yalçıntaş, Avrupa Şampiyonlar Ligi final maçında İstanbul’un yaklaşık 50 bin İtalyan ve İngiliz taraftarını ağırladığını hatırlattı. 
     Bu organizasyonun ekonomik anlamda birden çok boyutu olduğunu ifade eden Yalçıntaş, gelen taraftarların yaptığı harcamaların ve İstanbul ekonomisine sağladıkları karlılığın yanı sıra şehirden memnun ayrılanların da ülkelerinde İstanbul’un reklamını yapacaklarını anlattı. 
     İstanbul’un bugün artık spor, kongre ve fuar alanında önemli uluslararası organizasyonlara ev sahipliği yapmaya başladığını belirten Yalçıntaş, bu nedenle kentte önemli bir altyapı ihtiyacının doğduğunu ifade etti. 
     Bu altyapının geliştirilebilmesi için de kente yeni yatırımların gündeme geldiğini dile getiren Yalçıntaş, böylelikle yeni iş alanları, yeni istihdam ve yeni sektörlerin oluştuğunu ve bu gibi büyük organizasyonların birden fazla alanda hem İstanbul’a hem de Türkiye’ye ekonomik katkı sağladığını bildirdi. 
     
     "SADECE 4 GÜNLÜĞÜNE GELMİYORLAR" 
     Ağustos ayında dünyanın en büyük spor organizasyonlarından Formula 1 yarışlarının İstanbul’da yapılacak olmasının da İstanbul için çok 
     büyük avantaj yaratacağını ifade eden Yalçıntaş, şunları kaydetti 
     "Formula 1 için İstanbul’a 40 bin yabancı misafir gelmesini bekliyoruz. Bu kişiler belli bir ekonomik seviyenin üstünde oldukları için birim başına Türkiye ekonomisine yapacakları katkı oldukça fazla olacaktır. 
     Bu insanların birçoğu sadece 4 günlüğüne bu yarışı izlemek için gelmiyorlar. İstanbul’a daha geniş bir programla geliyorlar. Yarışın ardından vakitlerini belki de yurdun diğer köşelerinde geçirecekler." Formula 1 yarışlarına bütün ülkelerin önem verdiğini ifade eden Yalçıntaş, bu bağlamda bir çok kuruluşun yarıştan önce ve yarış esnasında bu spor olayına ve beraberinde yapılan etkinliklere yer verdiğini anlattı. 
     2.2 milyar kişinin televizyonlarının başında Türkiye’yi 
     dinleyeceğini, izleyeceğini ve göreceğini dile getiren Yalçıntaş, "En muhafazakar tahminle bunlardan binde 2’sinin önümüzde üç yıl içinde Türkiye’ye geleceğini düşünürsek, bu, Türkiye için 4 milyon daha fazla turist demektir. Yarışların sırf tanıtım bağlamında bu kadar geniş bir katkısı var." Formula 1’in altyapısı sayesinde otomotiv sektörünün de gelişeceğini ifade eden Yalçıntaş, otomotiv firmalarının lansmanlarını, test sürüşlerini, muhtelif uluslararası organizasyonlarını yapabilecekleri, prestijli bir yere sahip olacaklarını kaydetti. Yalçıntaş, bu durumun hem sektörün uluslararası imajını hem de Türkiye’deki istihdama katkısını artıracağını düşündüğünü söyledi. 
     
     FORMULA 1 PİSTİNDE SON DURUM 
     Yarışın yapılacağı pistin tamamlanabilmesi için çalışmaların planlandığı şekilde devam ettiğini ifade eden Yalçıntaş, herhangi bir aksaklık olmadığını, pistin altyapısının, bütün kaba inşaatının tamamlandığını bildirdi. 
     Daha sonra aşınma katmanı ve bir takım ince işlerin yapılacağını belirten Yalçıntaş, "Şu an da bir sıkıntımız yok. Belediye ile ulaşım master planı hazırlıyoruz. Toplu ulaşım araçlarını en verimli nasıl kullanabileceğimizi düşünüyoruz" dedi. 
     
     VALİLİK VE BÜYÜKŞEHİR’İN KATKISI 
     Formula 1’e ortaklık konusunda İstanbul Valiliği ve Büyükşehir Belediyesi ile çalışmaların devam ettiğini de anlatan Yalçıntaş, Valiliğin İstanbul seviyesindeki çalışmalarını bitirdiğini, İl Genel Meclisi’nden 10.5 trilyon liralık ortaklık konusunda onay alındığını söyledi. 
     İstanbul Valiliği’nin şimdi Ankara’dan onay beklediğini ifade eden Yalçıntaş, İstanbul Büyükşehir Belediyesi’nin de 15 trilyon liralık katkıya sıcak baktığını ve kendi iç prosedürlerini tamamlamaya çalıştığını sözlerine ekledi. 
     
</TEXT>
</DOC>
