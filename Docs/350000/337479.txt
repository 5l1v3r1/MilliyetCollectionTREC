<DOC>
<DOCNO> 337479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur06.html </URL>
<DATE> 2005/04/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İskenderun'da filtre fabrikasında yangın 
</HEADLINE>
<TEXT>

     Hatay’ın İskenderun İlçesi’nde, bir filtre fabrikasının deposunda yangın çıktı. Kısa sürede büyüyen yangını söndürme çalışmalarının sürdürüldüğü bildirildi. 
     Alınan bilgiye göre, İsmet İnönü Mahallesi’nde, İskenderun-Belen karayolu yakınında Yusuf Yılmaz’a ait On Filtre Fabrikası’nın deposunda, saat 07.00 sıralarında henüz belirlenemeyen bir nedenle yangın çıktı. 
     Kısa sürede büyüyen ve fabrikanın diğer bölümlerine sıçrayan yangına, İskenderun İtfaiye ekiplerinin yanı sıra Antakya, Belen ve Kırıkhan ilçelerinden gelen takviye ekipler de müdahale etti. 
     Yaklaşık 200 işçinin çalıştığı belirtilen fabrikada çıkan yangının, kimyasal madde, karton ve filtre hammaddelerinin yanıcı özelliği nedeniyle kısa sürede büyüdüğü ve söndürülmesinde güçlük yaşandığı bildirildi. 
     
</TEXT>
</DOC>
