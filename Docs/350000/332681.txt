<DOC>
<DOCNO> 332681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur26.html </URL>
<DATE> 2005/04/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Oyuncu Sunat'ın katil zanlısı tahliye edildi... 
</HEADLINE>
<TEXT>

     Tiyatro sanatçısı İsmail Hakkı Sunat'ı öldürdüğü iddiasıyla 5 yıl 10 ay ağır hapis cezası verilen İhsan Fuat Özgen'in avukatları, kararı temyiz edecekleri gerekçesiyle sanığın tutukluluk haline itiraz ettiler. Bir üst mahkeme olan Burhaniye Ağır Ceza Mahkemesi'nin itirazı haklı bulması üzerine sanık Özgen, kaldığı Çanakkale Kapalı Cezaevi'nden dün gece tahliye edildi. 
     Çanakkale Ağır Ceza Mahkemesi'nde 5 Nisan'da yapılan duruşmada, Özgen'e 5 yıl 10 ay ağır hapis cezası verilmiş, duruşmanın ardından Özgen'in avukatı Adnan Güler, bir üst mahkeme olan Burhaniye Ağır Ceza Mahkemesi'ne başvurarak müvekkilinin tutukluluk haline itiraz etmişti. 
     Alınan bilgiye göre, Burhaniye Ağır Ceza Mahkemesi, itirazı haklı bularak Özgen'in tahliyesine karar verdi. Karar üzerine, sanık Özgen'in dün gece tahliye edildiği bildirildi Avukat Güler, AA muhabirine yaptığı açıklamada, müvekkiline son duruşmada meşru müdafaa sınırının aşıldığı gerekçesiyle ceza verildiğini, ancak olayın meşru müdafaa olduğu yolundaki iddialarında direndiklerini ve kararı temyiz edeceklerini söyledi. 
     Müvekkilinin tutuklu kaldığı 9 aylık sürenin, alacağı cezayı karşılayacağı gerekçesiyle, bir üst mahkeme olan Burhaniye Ağır Ceza Mahkemesi'ne tutukluluğunun kaldırılması yolundaki itirazlarının haklı bulunduğunu kaydeden Güler, ''Dosyanın Yargıtay'a gidip gelmesi ve incelenmesi sırasında geçecek süre müvekkilimin mağdur olmasına yol açabilirdi. Bunun önüne geçmek istedik. Nihai kararı Yargıtay verecek'' dedi. 
     Sanık İhsan Fuat Özgen hakkında, geçen Temmuz ayında, Gelibolu'ya bağlı Bolayır Beldesi'ndeki Mega Kent Tatil Sitesi'ndeki yazlığında, yan komşusu İstanbul Devlet Tiyatrosu sanatçısı İsmail Hakkı Sunat'ı silahla öldürdüğü iddiasıyla dava açılmıştı. Geçtiğimiz hafta içinde yapılan karar duruşmasında, Özgen'e 5 yıl 10 ay ağır hapis cezası verilmişti. 

     
</TEXT>
</DOC>
