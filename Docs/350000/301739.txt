<DOC>
<DOCNO> 301739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/ekonomi/eko05.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Jenerik ilaca 2005'e kadar lisans 
</HEADLINE>
<TEXT>



Sağlık Bakanlığı tarafından hazırlanarak Başbakanlığa gönderilen yönetmelik taslağında, jenerik ilaç üreticilerinin başvurularının hukuki olarak sonuçlandırılması öngörülüyor. 
İlaçta veri korumasına 2005 başından itibaren geçilmesi, jenerik ilaç üreticilerinin yılbaşına kadar yaptığı başvuruların da sonuca bağlanması planlanıyor. 
Veri korumanın, 6 yılda sosyal güvenlik kurumlarına 1 milyar dolar yük getireceği savunulurken, orijinal ilaç üreticileri, jenerikçilerin yıllık kaybının 135 - 150 milyon dolar arasında olacağını, ancak devletin sağlayacağı tasarrufun yılda 14 - 21 milyon dolar arasında kalacağını ileri sürüyor. 

Eczacılar indirime karşı 
Bu arada, İstanbul Eczacılar Odası Başkanı Zafer Kaplan, hükümetin ilaç üreticileri ve eczacılarla iki yıldır sürdürdüğü görüşmeler sonunda, kamunun ilaç alımlarına yüzde 7.5 - 14.5 arasında indirim sağlayan protokolün hukuken geçersiz olduğunu ve kabul etmediklerini açıkladı. 
Hükümet, söz konusu protokolle sosyal güvenlik harcamalarında yılda 1 katrilyon tasarruf öngörüyor. En geç 10 Şubat'ta yürürlüğe girecek olan protokol, 14 Aralık'ta Çalışma ve Maliye Bakanları ile Türk Eczacılar Birliği Başkanı Mehmet Domaç tarafından imzalanmıştı. 


</TEXT>
</DOC>
