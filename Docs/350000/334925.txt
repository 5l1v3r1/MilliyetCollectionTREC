<DOC>
<DOCNO> 334925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur36.html </URL>
<DATE> 2005/04/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Çadırda kuzu çeviren dilenciler zabıtaları şaşırttı .. 
</HEADLINE>
<TEXT>

     Şanlıurfa'nın Siverek İlçesi'nde bir çadıra operasyon düzenleyen zabıta ekipleri, kuzu çevirme yapan ve ruhsatlı av tüfeği bulunan 5 kişilik dilenci ailesiyle karşılaştı. 
     AA muhabirinin aldığı bilgiye göre, Siverek Belediyesi Zabıta Müdürlüğü ekipleri, Cumartesi gününden beri sürdürdükleri operasyonlar kapsamında ilçe merkezinde dilendiği belirlenen 5 kişiyi yakalayarak zabıta karakoluna götürdü. 
     İhbar üzerine Haliliye Mahallesi'ndeki bir çadıra da baskın yapan ekipler, kuzu çevirme yapan 5 kişilik dilenci ailesiyle karşılaştı. Çadırdan çıkmamakta direnen dilenciler, polisin müdahalesiyle bulundukları yerden çıkarıldı. Çadırda yapılan aramada, ruhsatlı bir av tüfeği bulundu. 
     Dilenciler, polis merkezinde ifadelerinin alınmasının ardından serbest bırakıldı. 
     
</TEXT>
</DOC>
