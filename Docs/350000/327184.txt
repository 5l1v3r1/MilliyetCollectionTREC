<DOC>
<DOCNO> 327184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/ekonomi/eko03.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez hisseleri İsviçre'de 
</HEADLINE>
<TEXT>


TOLGA ŞARDAN Ankara 

İmar Bankası'na yönelik soruşturmalar kapsamında yurtdışı bağlantılı yapılan çalışmalarda, Uzanlar'ın Çukurova Elektrik A.Ş. ÇEAŞ ve Kepez Elektrik'e ait 500 milyon dolar tutarındaki hisseleri, İsviçre'de ortaya çıktı. Adalet Bakanlığı'nın Uzanlar'ın yurtdışındaki malvarlığını tespit etmek amacıyla İsviçre'nin yanı sıra İngiltere ve Hollanda'yla da adli yardımlaşma talebinde bulunduğu öğrenildi. İsviçre makamları, Uzanlar'ın bu ülkedeki değişik banka hesaplarında 200 milyon dolarlık nakit paranın yanı sıra yaklaşık 500 milyon dolarlık şirket hisselerinin bulunduğunu bildirdi. 
Bu hisselerin, holdingin önemli şirketleri arasında yer alan ÇEAŞ ve Kepez Elektrik A.Ş'ye ait olduğu saptandı. Uzanlar'ın bu ülkede bir evinin olduğu da belirlendi. Bu gelişmenin ardından bankadan yapılan yurtdışı para nakillerinin izini süren savcılık, paraların İngiltere ve Hollanda'daki şirketler üzerinden "izinin bulunmaması" amacıyla dolaştırılarak son nokta olarak İsviçre'ye gönderildiğini belirledi. İsviçre'de Uzanlar'la ilgili kara para takibinin başlatıldığı da öğrenildi. 


</TEXT>
</DOC>
