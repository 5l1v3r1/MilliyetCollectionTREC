<DOC>
<DOCNO> 312471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur14.html </URL>
<DATE> 2005/02/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Öğrenciler pazartesi günü dersbaşı yapacak 
</HEADLINE>
<TEXT>

     Öğrencilerin, Kurban Bayramı ile birleştirildiği için 3 hafta süren yarıyıl tatili sona eriyor. 
     2004-2005 eğitim-öğretim yılının ikinci yarısı 7 Şubat Pazartesi günü başlayacak. 
     Çalışma takvimine göre 19 Ocak Çarşamba günü saat 13.00'de başlaması gereken yarıyıl tatilinin, ''Kurban Bayramı tatili ve kış koşulları'' göz önünde bulundurularak 14 Ocak'a çekilmesi üzerine öğrenciler 3 hafta dinlenme fırsatı buldu. 
     İlköğretim ve ortaöğretim okullarında okuyan yaklaşık 13 milyon öğrenci ve 576 bin öğretmen, iki gün sonra dersbaşı yapmaya hazırlanıyor. 
     Eğitim-öğretim yılının yaklaşık 4 ay sürecek ikinci yarısı 10 Haziran 2005 Cuma günü sona erecek. 
     İlköğretim ve lise son sınıf öğrencileri, her yıl olduğu gibi bu yıl da ikinci dönemi sınavlara hazırlanarak geçirecek. 
     Fen, Anadolu ve Sosyal Bilimler liseleri ile süper liselere girmek isteyen öğrencilere yönelik yapılan Liselere Giriş Sınavı LGS , 12 Haziran Pazar günü gerçekleştirilecek. 
     LGS'ye 10 Ocak Pazartesi günü başlayan başvurular devam ediyor. İnternet üzerinden alınan başvuruların süresi 11 Şubat 2005 Cuma günü sona erecek. 
     Üniversiteye hazırlanan lise son sınıf öğrencileri de 19 Haziran 2005 tarihinde yapılacak Öğrenci Seçme Sınavı'na ÖSS girecek. Üniversitelerin yabancı dil ile ilgili bölümlerinde okumak isteyen adaylar ayrıca 26 Haziran 2005'de gerçekleştirilecek Yabancı Dil Sınavı'na katılacak. 
     İlköğretim ve liselerin ara sınıflarında okuyan öğrencilere yönelik Devlet Parasız Yatılılık ve Bursluluk Sınavı da 7 Mayıs 2005 Cumartesi günü yapılacak. 
     
     YENİ ÖĞRETMENLER GÖREVE BAŞLAYACAK 

     Öte yandan, 2004-2005 eğitim-öğretim yılının ikinci yarısında eğitim ordusuna yeni öğretmenler katılacak. 
     Milli Eğitim Bakanlığı, 37 branşta toplam 10 bin öğretmen alacak. Öğretmenlik için 26 Ocak'ta başlayan başvuru süresi 9 Şubat'ta sona erecek. Bakanlık, başvuruları değerlendirdikten sonra atamaları şubat ayı içinde gerçekleştirecek ve öğretmenler göreve başlayacak. 
     
</TEXT>
</DOC>
