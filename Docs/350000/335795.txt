<DOC>
<DOCNO> 335795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/yazar/akyol.html </URL>
<DATE> 2005/04/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İrtica ve asker 
</HEADLINE>
<TEXT>


GENELKURMAY Başkanı Sayın Org. Hilmi Özkök'ün entelektüel değerlere de önem verdiğini bildiğim için, "irtica" konusundaki görüşlerini irdelemek ve konuya başka bir açıdan da bakmanın mümkün olup olmadığını tartışmak istiyorum. 
Evvela, "irtica" sözü aşırı genellemeler yapılan çok muğlak bir kavramdır. Sayın Özkök de "irtica"nın "geniş bir yelpaze" halinde olduğunu söylüyor. Sosyal bilimciler buna "çeşitlilik" derler. 
Böylesine çeşitlenmiş "geniş yelpaze"nin 'merkez , hiyerarşik, sıkı disiplinli' bir örgütlenme gibi görülmesine imk n yoktur. O halde, merkez bir örgütmüş gibi, "irticanın taktik değiştirdiğini" söylemek, içeriksiz, soyut bir genellemedir. 
Halbuki bilim konuya "genelleme" ile değil önce "analitik" gözle bakmayı gerektirir Hepsine "irtica" damgası vurulan bu insanlar arasında son derece farklı içtihatlar, ciddi ihtilaflar vardır, büyük çoğunluğu orta sınıflaşma yani sosyal modernleşme sürecinde yer almıştır, vatanseverliklerinden de şüphe edilemez. 

SOSYAL bilimler göstermiştir ki 

Din inançlar ve akımlardaki çeşitlenme, yani "yelpazenin genişlemesi", 'irtica'nın değil, modernleşmenin ve hatta sekülerleşme sürecinin işaretidir 
Aynı şekilde, "din-devlet ilişkisi, birey-devlet ilişkisi" gibi konularda da değişmeler, çeşitlenmeler yaşıyoruz işte laikliğimiz bile 1930'lara göre daha liberaldir ve süreç devam edecektir. 
Toplumsal ve siyasi ilişkilerdeki bu değişmeyi "yeni tanımlar ve yorumlar getirmek suretiyle, laiklik kavramının içerisini boşaltma gayretleri" olarak görmek, sosyolojik bir yaklaşım değildir. 

Modernleşme 'resmen' "kenar"da kalmış değerlerin ve kitlelerin eğitim, şehirleşme, orta sınıflaşma yoluyla "merkez"e gelmesi, "merkez"in bu şekilde çoğulculaşması ama aynı zamanda "kenar"dan gelenlerin de değişim geçirerek "merkez"e entegre olması, böylece merkez-kenar çatışmasının barışmaya dönüşmesi sonucunu doğurur. Uluslaşmanın en önemli süreçlerinden biridir bu. 
Bunu irticanın "toplum ve devletle barışık görüntüye girmesi" taktiği gibi görmek yanlış bir teşhistir. 

DİN inançların toplumsal işlevinin olmaması, sadece "kişinin vicdanında" kalması sosyal bilimlere aykırı bir temennidir. 
Dahası, Türkiye'nin milli bütünlüğü için laikliğin de İslamiyetin de kendi mecralarında rollerini iyi analiz etmek gerekir. 
Güneydoğu'yu Türkiye'ye bağlayan tek siyasi bağın bugün AKP olması çok önemli bir sosyolojik veri değil midir 
Muhafazak r değerleri yok edin, nasıl bir seçim haritası ortaya çıkar 
İtalyan siyaset bilimci LaPalombara, çeşitli alt kültürleri birleştiren büyük kitle partilerinin tahrip edilmesi halinde bu alt kültürlerin politize olarak milli sistemi parçalayabileceğini yazmıştır. Bizde askeri darbeler bu hatayı yaptı 
Artık kitleleri birbirine bağlayan değerler ve siyasi şemsiyeler konusunda daha dikkatli olmalıyız. 

BUGÜN baktığımızda, Apo, Kürt vatandaşlarımızın İslami hassasiyetlere sahip olmasını Kürtçülüğün en büyük engeli olarak görüyor Cengiz Kapmaz, Özgür Gündem, 9 Temmuz 2004 . 
Bütün Kürtçü yayınlarda ifade ediliyor bu. 
Geniş kitleleri aşağılayarak gaddarca uygulanan türban yasağının toplumsal dokumuzdaki etkilerini bilimsel metotlarla hiç inceledik mi TESEV'in böyle bir araştırması var, 'devlet' görmüyor 
Madem Atatürk'ün "Hayatta en hakiki mürşit ilimdir" vecizesine inanıyoruz, artık toplumsal konulara sosyal bilimler açısından bakmak gerekiyor. 
Çoğulculaşma ile uluslaşma arasında sağlam ve gerçekçi bir denge kurmak mecburiyetinde olan Türkiye'de, Sayın Org. Özkök gibi açık fikirli bir komutanın kendi kurumlarında yeni yaklaşımlara önem vereceğine inanıyorum. 



</TEXT>
</DOC>
