<DOC>
<DOCNO> 329177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yasam/ayas.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sütçüler'de 'Kar' var 
</HEADLINE>
<TEXT>


Kaymakam Mustafa Altınpınar'ın 'Orhan Pamuk romanlarını toplatın' emriyle gündeme yerleşen Sütçüler ilçesinin Belediye Başkanı 'itiraf' etti Ben de Kar romanını okudum 

Aydın Hasan 

Sütçüler, Toroslar'da, kıvrılan zorlu bir yol ile kanyonun içinden geçilerek ulaşılan tipik bir dağ kasabası. 3 bin 700 nüfuslu yörük kasabasının yüzde 60'ı, 50 yaşın üzerinde ve emekli. Adını Osmanlı döneminde, sütçülükteki ününden almış. Bu huzurlu kasabanın sürekli endişesi heyelan ve sel. Ancak onlar, son 3 gün, 'rüyalarında görseler bile inanamayacakları' bir olayla gündeme geldi. 

AKP'li başkan okumuş 
Kaymakam Mustafa Altınpınar'ın, yazar Orhan Pamuk'un kitaplarının imhası talimatını verdiği 15 Şubat'tan sonra bile Sütçüler'de organize bir tepki gelişmemiş. Hatta AKP'li Belediye Başkanı Hüseyin Müftüoğlu, 'Kar' romanını daha önce okumuş. Bazı öğrencilerin evlerinde de, Pamuk'un kitapları var. 
İlçe meydanında görüştüğümüz insanların çoğunluğu, "Pamuk'un Ermeni soykırımıyla ilgili sözlerine kızdık, ama Sütçüler halkı kitap yakmaz" diyor. Belediye ve esnaf odalarının yapacağı 12 Nisan'daki bayrak mitingi de, "Pamuk'a tepkiye dönüşmesin, provoke edilmesin" endişesiyle dün iptal edilmiş. 
İlçede kitap satılan tek yer Aslan Kırtasiye. Kitap dolu tek rafta klasikler var. Bunlar arasında Tolstoy, Gorki, Emile Zola'nın romanları ve Anatole France'nin 'Tanrılar Susamışlardı' eseri de var. Kırtasiyenin sahibi Hüseyin Aslan, "Öğrenciler alıyor diye kitapları getirmiştim. Onların da çoğu elimde kaldı. Kitaba talep yok, burada halk okumuyor ki" diyor. 

'Halk onu seviyor' 
Sütçüler, siyasi açıdan yıllarca DYP'nin kalesi olmuş. Son yerel seçimde belediye başkanlığı AKP'ye geçmiş. Başkan Müftüoğlu şunları söylüyor "Kaymakam Altınpınar 1 yıl önce geldi. Halk, özellikle köylüler çok seviyor. Kişisel gayretiyle fakir köylere fonlardan kaynak aktardı. Muhtarlar gitmesini istemiyor. Ben Pamuk'un Kar romanını okudum. Kaymakamın, iyi niyetine rağmen gençliğinin heyecanıyla bunu yapması hata oldu. Pamuk'un soykırım sözlerine tepki duymak ayrı, kitaplarına tepki göstermek ayrı. Biz kitaba saygılıyız. Sütçüler halkı kitap yakmaz. Ben sadece Pamuk'a o sözleri yakıştıramadım. Bu olayları gereksiz yere büyüterek, AB sürecinde kendimize zarar veriyoruz. Sütçüler kendi derdinde. Burada bir Pamuk infiali yok. Rüyamızda görsek inanmazdık. Gündeme böyle gelmekten rahatsızız." 

'Pamuk diye bir derdimiz yok' 

İlçe meydanında çok sayıda vatandaşla konuştuğumuz sırada, Süleyman Demirel Üniversitesi öğrencisi Atasev Akbudak, kalabalıktan çekinmeden, "Evimde Kar romanı var. Kimsenin de bir şey diyeceğini sanmıyorum. Kitap ayrı, o sözlere tepki ayrı şeyler" diyor. 
Çay bahçesini işleten Özkan Kök de rahatsızlığını şu sözlerle ortaya koyuyor "Kaymakamdan çok memnunuz. Orhan Pamuk diye bir derdimiz yok. Okuyan okusun. İlçenin huzuru kaçtı. İşimiz gücümüz var. Kitap yakmayız, kimsenin de evinde kitap aramayız." 
Esnaf Odaları Başkanı Muharrem Özsüt ise, 'şahin' kanattan şöyle diyor "Burada organize bir tepkimiz hiç olmadı. Pamuk kitap yazsın, yazarlığını yapsın. Bize, dedelerimize 'Ermenileri kesti' diye iftira atması dokundu." 


</TEXT>
</DOC>
