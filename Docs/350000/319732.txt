<DOC>
<DOCNO> 319732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur25.html </URL>
<DATE> 2005/03/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nahcivan'dan Türkiye'ye vize uygulaması... 
</HEADLINE>
<TEXT>

     Azerbaycan'a bağlı Nahcivan Özerk Cumhuriyeti, ülkelerine giriş yapmak isteyen Türk vatandaşlarına vize uygulamaya başladı. 
     Iğdır'ın Aralık İlçesi'ndeki Dilucu Sınır Kapısı Gümrük Müdürlüğü'nden alınan bilgiye göre, Nahcivan Hükümeti'nin aldığı kararla, daha önce Türk vatandaşlarına uygulanan vizesiz giriş ve çıkışlara bugünden itibaren son verildi. 
     Türk vatandaşlarının Nahcivan'a giriş yapabilmesi için Azerbaycan'ın Kars Başkonsolosluğu'ndan vize almaları gerektiğini belirten yetkililer, bu uygulamadan haberdar olmayan Türk vatandaşlarının sıkıntı yaşadığını söylediler. 
     Sınır kapısından şu ana kadar sadece 5 yolcu otobüsü firmasının vize alarak Nahcivan'a giriş yaptığı, birçok vatandaşın da vize sorunu nedeniyle sınır kapısından geri gönderildiği kaydedildi. 
     
     ITSO BAŞKANINDAN, VİZE UYGULAMASINA TEPKİ 
     Iğdır Ticaret ve Sanayi Odası ITSO Başkanı Kamil Arslan, Nahcivan'ın Türk vatandaşlarına vize uygulama kararı almasının, ticari ve akrabalık ilişkilerinin zedelenmesine neden olacağına inandığını söyledi. 
     Arslan, yıllardır Nahcivanlılara her türlü maddi ve manevi destek verdiklerini belirterek, şunları kaydetti 
     ''Söz konusu uygulamayla birlikte, Iğdırlı bir vatandaş Nahcivan'a gitmek istediğinde, ilimize 360 kilometre uzaklıkta bulunan Kars'taki Azerbaycan Başkonsolosluğu'na gidip vize almak zorunda kalacak. Vize uygulaması hem ticareti, hem de akrabalık ilişkilerini zedeleyecektir. Kararın, yetkililer tarafından bir daha gözden geçirilmesi gerektiğini düşünüyorum.'' 
     
</TEXT>
</DOC>
