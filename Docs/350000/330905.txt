<DOC>
<DOCNO> 330905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/dunya/dun02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
59 yıllık siyaset macerası 
</HEADLINE>
<TEXT>


DIŞ HABERLER SERVİSİ 


Irak'ın ilk Kürt devlet başkanı ve bir Arap ülkesindeki Arap olmayan ilk başkan olma gibi 2 unvan kazanan Kürdistan Yurtseverler Birliği KYB lideri 72 yaşındaki Celal Talabani, Kürtler tarafından "Mam Celal" Celal Emmi olarak anılıyor. Talabani, çevresi tarafından kolay saf değiştirebilen, son derece kurnaz, hem dostlarını hem de düşmanlarını rahatlıkla etkileyebilen biri olarak tanımlanıyor. 
Talabani, 13 yaşında başladığı siyaset macerasında gizli öğrenci derneği yöneticiliğinden dergi editörlüğüne kadar çeşitli aktivitelerde bulundu. 1933'te Kelkan'da doğan Kürt lider, 1950'de Mesud Barzani'nin babası Molla Mustafa Barzani'nin Kürdistan Demokratik Partisi'ne KDP katıldı. Bağdat Üniversitesi'nde hukuk okuyan Talabani, Kürdistan Öğrenci Birliği genel sekreteri olduğu için tutuklanmaktan kaçarak kurtuldu. 1960'ların ilk yıllarında Kürt ayaklanmaları içinde yer aldı. 

Kentli - köylü farkı 
1975'te Baba Barzani yönetimindeki KDP ile görüş ayrılığına düşünce KDP'den ayrılıp KYB'yi kurdu. Kendisini modern ve şehirli olarak tarif eden Talabani, feodal ve köylü dediği Baba Barzani'nin "aşiret örgütü" KDP'sinden farklı olarak KYB'yi başlangıçta sosyalist ideoloji temeline oturttu. İki Kürt grubu arasındaki çekişme süratle kanlı çatışmalara dönüştü. 
Son derece kurnaz birisi olarak tarif edilen ve kolaylıkla taraf değiştirebilen, ayrıca hem dostlarını, hem de düşmanlarını etkileyebilen bir lider olarak tanınan Talabani, KDP'ye karşı zaman zaman Bağdat yönetimiyle de işbirliği yaptı. KYB'yi kuran Talabani İran - Irak Savaşı sırasında Bağdat'a karşı bir kez daha silaha sarıldı. Ancak 1988'de Saddam Hüseyin Halepçe katliamı ile cevap verince Talabani, İran'a kaçtı. 
1991'deki Körfez Savaşı, Talabani'nin siyasi yaşamında yeni bir sayfa açtı. 1992'deki seçimlerden sonra oluşan otonom yönetimde KDP ve KYB iktidarı paylaştı. ABD'nin 2003'teki Irak'ı işgal etmesinden sonra ise KYB ve KDP, ortak hareket etmeye başladı. Hem Mesud Barzani, hem de Celal Talabani, Irak Yönetim Konseyi'nde yer aldı. 


</TEXT>
</DOC>
