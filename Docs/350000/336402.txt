<DOC>
<DOCNO> 336402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun18.html </URL>
<DATE> 2005/04/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Talat Türkiye birleşmeyi destekliyor, Erdoğan çok açık ifade etti 
</HEADLINE>
<TEXT>

     KKTC'nin yeni Cumhurbaşkanı Mehmet Ali Talat, Türkiye'nin Kıbrıs'ın yeniden birleşmesini desteklediğini söyledi. 
     Talat, Alman Der Spiegel dergisine verdiği demeçte, ''Bugünkü Türkiye Kıbrıs'ın yeniden birleşmesini destekliyor, Başbakan Recep Tayyip Erdoğan bunu çok açıkça ifade etti'' dedi. 
     Kendisiyle birlikte Kıbrıs'ta ne gibi değişiklikler olabileceği yönündeki bir soru üzerine Talat, ''KKTC'nin politikası. Bugüne kadar hükümet yeniden birleşmeden yanaydı, Cumhurbaşkanı Rauf Denktaş ise buna karşı çıkıyordu. Şimdi hem hükümet, hem de Cumhurbaşkanı bir çözüm için çaba harcayacak. Bu çok büyük bir fark'' diye konuştu. 
     Talat, Türkiye'nin KKTC üzerindeki etkisine ilişkin bir soruyu, ''Türkiye KKTC'yi tanıyan tek ülke. Bu nedenle de en önemli müttefikimiz. Dış politika konularında birlikte karar alıyoruz. Bir konuda Türkiye'nin istediği bir şeyi bizim istemememiz gibi ya da tersi bir durum söz konusu olmuyor. Ancak bu, Türkiye emir veriyor, biz de uyuyoruz gibi anlaşılmasın'' şeklinde cevapladı. 
     ''Türkiye'nin neden askerlerini adadan çekmediği'' sorusunu ise Talat şöyle yanıtladı 
     ''Adada bir çözüme ulaşılmadan çekilemezler. Aksi takdirde Rumlar gelir, 'Bu benim evim, burası benim toprağım' der. Yeniden çatışmalar meydana gelir ve AB'nin bunu önleyecek ordusu yok. Önce malvarlığı konularında da anlaşmaya varmamız lazım. Bu gerçekleşinceye kadar Türk askeri olmadan kendimizi güvende hissetmiyoruz.'' Talat, Rum kesiminin iktidarı Türklerle paylaşmak istemediğini, kendilerinin Rumlarla aynı siyasi haklara sahip olmak istediklerini kaydetti. 
     Lefkoşa'da sınırların açılmasıyla karşılıklı güven yaratılmasına katkı sağlanabileceği şeklinde bir yorum yapılması üzerine de Talat, ''Benim güven yaratmaya ihtiyacım yok, çünkü Bay Rum lideri Tasos Papadopulos zaten güvensizlik yarattı. Annan Planı'nı, Türklerin yaklaşık üçte birinin diğer bölgelere göç etmek zorunda kalacağını bilmemize rağmen, geçen yıl kabul ettik. Fedakarlık yapmaya hazırdık. Şu sıralar özel bir jest yapmak için neden görmüyorum. Rum kesimi harekete geçmeli'' dedi. 
     
</TEXT>
</DOC>
