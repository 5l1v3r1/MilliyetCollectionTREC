<DOC>
<DOCNO> 300507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun41.html </URL>
<DATE> 2004/12/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Son anket İtalya'da çoğunluk Türkiye'yi AB'ye istiyor 
</HEADLINE>
<TEXT>

     Lütfullah Göktaş bildiriyor 

İtalya'da IPSO adlı bir anket kuruluşu tarafından Corriere della Sera gazetesi için yapılan bir kamuoyu yoklaması, İtalyanların çoğunluk itibarıyla Türkiye'nin Avrupa Birliği'ne alınmasına taraftar olduğunu ortaya koydu. 
     AB'nin kapıları Türkiye'ye de açmasına evet diyenlerin ''yüzde 50'nin biraz üzerinde'' olduğunu yazan gazetenin haberinde, Türkiye'nin üyeliğine karşı görüş bildirenler arasında, ''işini kaybetmekten ve dinsel farklılıktan duyulan korkunun'' önemli rol oynadığına işaret edildi. 
     Haberde, ''Korku, daha ziyade sağ partilere oy verip küçük yerleşim birimlerinde yaşayanlarda gözleniyor. Türkiye'ye düşmanlık ise Ulusal İttifak Partisi ile Kuzey Birliği Partisi'ne oy veren seçmenler ile yaşlılar arasında yaygın. Ama çoğunluk, Türkiye'nin AB'ye alınmasına taraftar'' ifadesi kullanıldı. 
     Renato Mannheimer imzasıyla yayımlanan yorumda da şöyle denildi 
     ''İtalyanlar arasında üç kişiden biri, Türkiye'nin AB'ye girişine açık bir şekilde karşı olduğunu söylüyor. Taraftar olanların sayısı ise yüzde 50'nin biraz üzerinde. Düşmanca tavır, özellikle sosyo-ekonomik alanda duyulan kaygılardan kaynaklanıyor. Nitekim İtalyanların yaklaşık yüzde 40'ı, Türkiye'de el emeğinin daha ucuz olmasının, İtalya'da istihdam oranının azalması gibi bir zarara yol açmasından çekiniyor. Ama ankete göre duyulan korkuda, milli, kültürel ve dinsel değerler de rol oynuyor.'' Yazıda, Türkiye'nin üyeliğinden duyulan korkuda, ''kulaktan dolma bilgilerden kaynaklanan önyargılar'' ile ''bu ülke hakkında medya aracılığıyla edinilen sanal imaj''ın da önemli rol oynadığına işaret edildi. 
     
</TEXT>
</DOC>
