<DOC>
<DOCNO> 314626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yasam/axyas01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutfaktaki sağlık ekibi 
</HEADLINE>
<TEXT>


Newsweek'in haberine göre, kanser başta olmak üzere pek çok hastalıktan korunmanın yolu yağlı balık, kabuklu yemiş ve baklagillerden geçiyor... 

DIŞ HABERLER SERVİSİ 

Newsweek dergisi, internet baskısında, hem hastalıklardan koruyan hem de kendimizi iyi hissetmemizi sağlayan gıdaların listesini yayımladı. Derginin beslenme uzmanlarıyla görüşerek hazırladığı listede yer alan sağlık kaynağı 8 besin ve faydaları şöyle 

YAĞLI BALIKLAR Somon gibi yağlı balıklarda bulunan omega - 3 yağ asidi, kalp krizi, Alzheimer, astım ve romatizmanın yanı sıra göğüs, prostat, kolon ve akciğer kanseri riskini düşürüyor. 
KABUKLU YEMİŞLER Badem ve ceviz, kötü kolesterol olarak bilinen LDL seviyesini düşürüyor. Haftada 150 gramdan fazla fındık yiyen kadınlarda, kalp hastalıklarına yakalanma riski yüzde 35 azalıyor. Haftada en az iki kez fındık yiyen erkeklerin de, kalp krizinden ölme riski yüzde 47 oranında düşüyor. 
TAM TAHILLAR Düzenli olarak tam tahıl tüketmek kolesterolü düşürüyor. Günde üç öğün tam tahıldan üretilmiş ekmek veya erişte yiyenlerin kalp hastalıklarına yakalanma riski yüzde 25 - 36 oranında, felç riski yüzde 37, 2. tip diyabet riski yüzde 21 - 27, sindirim sistemi kanserleri riski de yüzde 21 - 43 oranında azalıyor. 
TURPGİLLER Lahana, brokoli, Brüksel lahanası, karnabahar ve lahananın kansere karşı koruyucu özelliği bilimsel araştırmalarla kanıtlandı. Lahananın ayrıca kolesterol seviyesini düşürmeye yardımcı ve ülser tedavisinde de etkili olduğu biliniyor. 
BAKLAGİLLER Kuru fasulye, bezelye ve mercimek kolesterolü düşürüyor ve şeker hastalarının kanındaki glikoz seviyesini düzenliyor. Yarım bardak pişmiş baklagil, yarım porsiyon ete eşit miktarda protein sağlıyor. 
YABANMERSİNİ ABD Tarım Bakanlığı verilerine göre, yabanmersini, kansere karşı koruyucu özelliği olan antioksidanlar açısından en zengin ikinci besin. Yabanmersini ayrıca, strese karşı koruyucu işlev görüyor ve Alzheimer gibi hastalıkların etkilerini hafifletiyor. 
ÇAY Hem yeşil hem de siyah çay antibiyotik ve antioksidan özellikleri olan "catechin" maddesi içeriyor. Çay, kanser ve kalp hastalıklarına yakalanma riskini de azaltıyor. Yeşil çay, Alzheimer'ı önlemenin yanı sıra kilo vermeye yardımcı oluyor ve fiziksel gücü artırıyor. 

</TEXT>
</DOC>
