<DOC>
<DOCNO> 340118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun26.html </URL>
<DATE> 2005/05/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Blair, Kraliçe'den hükümeti kurma görevini aldı... 
</HEADLINE>
<TEXT>

     İngiltere Başbakanı Tony Blair, Kraliçe II. Elizabeth’in hükümeti kurma görevini kendisine verdiğini açıkladı. 
     Başbakan Blair, Kraliçe II. Elizabeth ile yaptığı yaklaşık yarım saat süren görüşmenin ardından Downing Sokağı 10 Numara’daki Başbakanlık konutuna döndü. 
     Burada eşi ve çocuklarını da arkasına alarak gazetecilere açıklama yapan Blair, kendisine hükümeti kurma görevcinin üçüncü kez verilmiş olmasından büyük bir onur ve mutluluk duyduğunu söyledi. 
     Bunun bir ayrıcalık olduğunu ve 8 yıl önce genç ve deneyimsiz politikacıya oranla bugün çok daha bilinçli bir şekilde halkın karşısına çıktığını söyledi. 
     Halkın beklentilerini bildiğini ve bunları yerine getirmeye hazır olduğunu anlatan Blair, "Bunu yapacak bilgi, deneyim ve birikimimiz var" dedi. 
     Halkın kendilerinden okul ve hastaneleri düzeltmelerini, okullarda ve kent merkezlerindeki toplumsal suçların önlenmelerini, kusurlu buldukları iltica sistemini yeniden düzenlemelerini beklediğini iyi bildiklerini belirten Blair, bu konularda yasal düzenlemelerin bir an önce yapılacağını söyledi. Irak konusunda da toplumda farklı görüşlerin bulunduğunu kabul eden Blair, "Ancak, İngiliz halkının bu tartışmaları geride bırakıp ileriye bakacağına inanıyorum. Bu, Irak halkı için de geçerli olacaktır" diye konuştu. 
     Blair, gelecek dönemde Afrika’da yoksulluk, iklim değişikliği ve Ortadoğu barışı gibi önemli gündem maddeleri üzerinde çalışacaklarını da bildirdi. 
     
</TEXT>
</DOC>
