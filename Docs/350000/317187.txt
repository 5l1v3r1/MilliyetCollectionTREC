<DOC>
<DOCNO> 317187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun48.html </URL>
<DATE> 2005/02/21/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Filistin'de hükümet krizi .. 
</HEADLINE>
<TEXT>

     Filistin parlamentosu Filistin Yasama Konseyi , Başbakan Ahmed Kurey Ebu Ala başkanlığında kurulacak yeni hükümetteki isimlerle ilgili tartışmalar nedeniyle güven oylamasını yarına erteledi. 
     Parlamento içindeki tartışmalar nedeniyle görüşmeler yarım kaldı. Kabinedeki isimler nedeniyle eleştirilerle karşı karşıya kalan Başbakan Ahmed Kurey'in hükümeti kurmak istemediğini söylediği ve istifa niyetinde olduğu öne sürülüyor. 
     El Fetih içinde dün akşam başlayan ve sabahın erken saatlerine kadar devam eden görüşmelerin ardından, yeni Filistin kabinesindeki isimler bugün saat 11.00'de Parlamentoya sunuldu. Ancak, parlamentoda da, kabinede yer alan isimler nedeniyle tartışmalar devam etti. 
     24 üyeden oluşması beklenen kabinede, 8 ismin değiştiği belirtilirken, en önemli değişikliklerden biri Dışişleri Bakanlığı'nda yapılmış ve Nebil Şaat'ın yerine, Yaser Arafat'ın yeğeni, Nasır El-Kidwa'nın getirildiği belirtilmişti. 
     İçişleri Bakanlığı'na ise Arafat dönemi bakanlarından Hakim Bilawi yerine, Abbas ve Kurey'in ortaklaşa kararlaştırdığı Nasır Yusuf'un atandığı ifade edilmişti. 
     Sosyal İşler Bakanlığı'na getirildiği söylenen Dalal Salama, 1995'te bir dönem aynı bakanlığa atanmış, ancak hakkında yolsuzluk suçlamaları nedeniyle görevinden ayrılmıştı. 
     Parlamentonun da, atanması öngörülen isimlerin bazılarına karşı çıktığı ve geçen dönem adları yolsuzluğa karışan isimleri eleştirdiği belirtildi. 
     Ramallah'taki yetkililer, Parlamento'nun bir karar alamaması durumunda, Filistin Ulusal Yönetimi Başkanı Mahmud Abbas'ın, Başbakan Kurey'den yeni bir liste isteyebileceğini belirtiyorlar. 
     Filistin'de Parlamento seçimlerinin Temmuz ayında yinelenecek olması nedeniyle yeni kurulacak hükümetin de ancak 5 ay süreyle görevde kalacağı kaydediliyor. 
     85 üyeli Filistin Parlamentosu'nda yeni hükümetin güvenoyu alabilmesi için en az 43 üyenin evet oyu vermesi gerekiyor. 
     
</TEXT>
</DOC>
