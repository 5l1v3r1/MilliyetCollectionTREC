<DOC>
<DOCNO> 325008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yazar/guclu.html </URL>
<DATE> 2005/03/19/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Polisler ve teknik öğretmenler 
</HEADLINE>
<TEXT>


Son günlerde polislerin ve teknik öğretmenlerin mesaj bombardımanına uğradık. Her gün birbirinin benzeri yüzlerce e-mail geliyor. Belli ki her iki kesimde de kendi içinde çözülemeyen sıkıntılar söz konusu. 
Herhangi bir konuda, farklı noktalardan düzenli mesajlar geliyorsa, mutlaka orada bir rahatsızlık vardır. Detaylarını elbette araştıracağız, ilgililerden ayrıntılı bilgi alacağız. Ama önce onlara bir kulak verelim 
Söz bugün polislerde. Yarın da teknik öğretmenlerde olacak. Kapkaçın, hırsızlığın, şiddetin Türkiye'nin bir numaralı sorunlarından biri haline geldiği şu günlerde, polislerimizin, özellikle de amirlerin morallerinin bozuk olması hiç hoş değil. Umarız sorunları bir an önce çözülür. 
İşte polislerin, devletin en üst makamlarına gönderdikleri mektuplardan bazı satırbaşları 
"Adaletin üstünlüğüne inanmış, bu inancıyla emniyet teşkilatının çehresini değiştiren pırıl pırıl, yarısına yakını yabancı dil bilen, yüksek lisans yapmış, doktor unvanlarıyla donatılmış aydın akademi mezunlarına zulüm olarak uygulamaya çalışılan bu hukuksuzluğun önüne geçmeniz için gerekli kanuni düzenlemelerin bir an önce başlatılmasını, ilk olarak yüce Türk milleti adına, sonra bütün mağdurlar adına ve en sonunda da kendi adıma istiyorum." 
Peki neler istiyorlar Bazı yasal düzenlemelerden rahatsızlar. Bu yüzden yeni yasalar istiyorlar. İşte bu konuda öne çıkan noktalar "Polis Akademisi'nden mezun olmayıp polis memuru iken açılan kurslar sonucu amir sınıfına geçen polis memurları, polis amiri olmadan önce yaptıkları askerlik hizmeti süresinin bazıları 28 gün, bazıları 8 ay, bazıları 16 ay, bazıları 18 ay, bazıları da 20 ay, vb. rütbe terfisinde değerlendirilmesi yönünde yargı makamlarına dava açarak kararlar çıkartmışlardır. Böylelikle emrinde çalıştığı akademi mezunu polis amirlerinin önlerine geçerek onlara amir olmanın hatta kendi emsalleri yani aynı anda mezun oldukları bayan ve az askerlik yapan arkadaşlarının üstü olmanın yolu açılmıştır. 
Anayasa Mahkemesi'nin iptal kararı, askerlik görevini meslekte yapmaktan başka seçeneği olmayan Polis Akademisi mezunu amirlerin çok acı bir mağduriyetine neden olmuştur. Ben şahsen bu mağduriyeti içime sindiremedim ve aldığım meslek terbiyesi içerisinde ve tahkikat korkusu ile bana yapılan zulmü aşağıda aktarmaya çalıştım. Çünkü bağlı bulunduğum bakanlık ve genel müdürlük bu konuya bir çözüm bulamadı... 
Mevzuata ve yasalara aykırı birçok madde sıralanabilir. Yalnız bunların bile kanunun vahametini ve mağduriyetin büyüklüğünü anlatmaya yeteceği kanaatindeyiz. 
Kanun iyi incelendiğinde anlaşılacak. Polis memuru iken, yurtdışı misyon koruma imtihanını polis memuru kontenjanından kazanmış, polis memuru olarak bu görevi yapmış olan ve sonradan amir olan bu insanlar, bu kanunun yeni şekline göre polis memuru olarak 3 yıl görev yaptığı misyon koruma görevini de amirlik rütbesinden saydıracaktır. Aynı şekilde polis memuru iken almış olduğu uzun süreli izin ve raporlar da rütbeden sayılabilecektir. 
İşin en komik tarafı ise bir kişi hem memur olmadan önceki askerliğini 1.5 yıl, hem memur olduktan sonra polis memuru olarak görev yaptığı misyon koruma görevini 3 yıl saydırmaya kalkarsa, aynı insana bir anda 4.5 yıl rütbe vermek gerekecek. Bu işin adaleti, hakkı, hukuku nerede " 
Özetin özeti Bunlar teknik konular. Detaylarını, uzmanları bilir. Ama görünen o ki ortada bir rahatsızlık var. Eğer polislerden bir şeyler bekliyorsak, önce onların morallerini düzeltmek gerekir. Ayrıca alaylı, mektepli gerginliği, daha fazla tırmandırılmamalıdır .. 



</TEXT>
</DOC>
