<DOC>
<DOCNO> 329454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur46.html </URL>
<DATE> 2005/04/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hayvanat bahçesinden çalınan filamingolar "sır" oldu 
</HEADLINE>
<TEXT>

     Antalya Büyükşehir Belediyesi Hayvanat Bahçesi'nden yaklaşık iki ay önce çalınan filamingo, turna ve ördekler tüm aramalara rağmen bulunamadı. 
     Hayvanat Bahçesi Müdürü Süleyman Karaca, AA muhabirine yaptığı açıklamada, 8 Şubat gecesi Hayvanat Bahçesi'nin tel örgülerini kesen ve henüz kimlikleri belirlenemeyen kişilerin, 6 filamingo, 2 turna ve 4 ördeği çaldıklarını belirtti. 
     Karaca, polise bilgi verdiklerini, kendilerinin de geniş bir alanda arama yaptıklarını, ancak o günden beri kuşların izine rastlayamadıklarını bildirdi. 
     Kuşların değerinin 7 bin YTL 7 milyar lira civarında olduğuna işaret eden Karaca, şunları söyledi 
     ''Bu hayvanların ticareti, alınıp, satılması yasaktır. Bu kuşlar eti yenilecek türden kuşlar da değillerdir. Hırsızların kuşları özel hayvanat bahçelerine, büyük çiftliklere veya turistik tesislere satabileceklerini düşünüyoruz. Kuşları bilinçsiz insanların çaldığını sanıyorum. Ama hırsızlık, önceden planlanmış, önceden gözlem yapılmış gibi görünüyor.'' 
     
</TEXT>
</DOC>
