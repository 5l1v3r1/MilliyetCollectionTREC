<DOC>
<DOCNO> 321936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur13.html </URL>
<DATE> 2005/03/08/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Yayın kesilmesine hortumlu çözüm 
</HEADLINE>
<TEXT>

     Muhammet KAÇAR DHA 

      RİZE'nin Derepazarı İlçesi'nde belediyeye ait vericilerin kar yağışından etkilenip yayınların aksaması üzerine ilginç bir çözüm yolu bulundu. Çanak antenlere hortumla su bağlanarak kar tutması önlendi, böylelikle çanakların üzerinde kar birikmesinin önlendi ve yayınların aksamasının önüne geçildi. 
     İlçede, kar yağışı sırasında televizyon yayınlarının kesilmesine yönelik şikayetler artınca, sorunun yansıtıcıların çanak antenlerine kar birikmesinden kaynaklandığı belirlendi. Fıçıcılar Mahallesi'nde yer alan istasyonun sorumlusu 36 yaşındaki Resul Kurdoğlu tarafından bulunan yöntem Belediye Başkanı AKP'li Şaban Kalça'nında onayını alınca uygulamaya konuldu. 
     İlginç yöntemle, istasyonda yer alan 4 çanak antenin üzerine hortum bağlandı. Kar yağdığında musluk açılıyor ve su çanak antenlerin içinden akarak biriken karı eriterek akıtıyor. Böylece yağan kar çanak antenlerde birikmiyor. Kanal D, Show TV, ATV , Kanal 7 , Star ve iki yerel televizyonun yayınını ilçeye veren istasyon böylece kış ayında da kesintisiz yayın yapıyor. İstasyon görevlisi Resul Kurdoğlu, kar yağdığı zaman sürekli yayınların kesilmesinden şikayetlerin arttığını belirterek, "İstasyon yüksek bir tepeye kurulu. Kar yağınca buraya araba çıkmıyor. Yaya çıkmak çok zor. Bende böyle bir proje geliştirdim. Bu proje sayesinde yayınlar artık kışında kesilmiyor'' dedi. 
     Derepazarı Belediye Başkanı Şaban Kalça ise, "Televizyon vericileri ilçe merkezinden 500 metre yüksekte bulunuyor. Kar yağdığı zaman yayınlar kesiliyor. Böyle olunca da yansıtma yapmayan vericiler nedeniyle yayınları izlenemiyordu. Her çanağa ayrı ayrı hortum bağladık. Kar yağınca su veriyoruz. Böylece yağan kar antenlere tutmuyor, yayınlarda kesilmiyor'' diye konuştu. 
     
</TEXT>
</DOC>
