<DOC>
<DOCNO> 328732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/ekonomi/eko02.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF sonunda geliyor 
</HEADLINE>
<TEXT>


IMF heyeti stand-by görüşmeleri için Türkiye'ye geliyor. Heyetin temasları 4 Nisan'da. Yapısal reformlarda ise ilerleme sağlandı. 

EKONOMİ SERVİSİ 

Uluslararası Para Fonu IMF heyeti, 10 milyar dolarlık kaynak sağlayacak yeni stand - by görüşmeleri için haftaya Türkiye'ye gelecek. Resmen davet edilen heyetin, temaslarına 4 Nisan'da başlayabileceği belirtiliyor. 
IMF Türkiye Temsilcisi Hugh Bredenkamp tarafından yapılan açıklamada da yürütülen yeni stand - by anlaşmaları için çalışmaları tamamlamak üzere bir IMF heyetinin 4 Nisan'da Türkiye'ye geleceği bildirildi. Açıklamada IMF Türkiye Masası Şefi Rıza Moghadam başkanlığındaki heyette, Moghadam'ın halefi olarak belirlenen Lorenzo Giorgianni'nin de bulunacağı bildirildi. 
Çalışmalarına 4 Nisan'da başlayacak heyetin bir hafta kadar Türkiye'de kalacağı kaydedildi. Görüşmelerde, stand - by düzenlemesi için gereken taslak Niyet Mektubu'nun güncellenme çalışmaları yapılacak. 

Ön şartlar yapılıyor 
IMF'nin ön şartlarından olan üç yapısal reformlarda gün gün ilerleme kaydediliyor. Devlet Bakanı Ali Babacan daha önce yaptığı bir açıklamada nisanın ilk haftasında IMF heyetinin bir haftalığına Türkiye'ye geleceğini açıklamıştı. Babacan ön şartlardan biri olan sosyal güvenlik tasarılarının, bu hafta Meclis'e sevk edileceğini söyledi. 
Maliye Bakanı Kemal Unakıtan ise, Gelir İdaresi Yasa Tasarısı'yla ilgili olarak, "Alt Komisyon'daki görüşmelerinin bugün biteceğini sanıyorum, önümüzdeki hafta da Genel Kurul'a getirebilirsek, takvime uygun bir iş yapmış olacağız" dedi. Bir diğer yapısal reform olan Bankacılık Yasa Tasarısı'nın da Meclis'e gönderilmesi bekleniyor. 


</TEXT>
</DOC>
