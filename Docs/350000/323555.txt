<DOC>
<DOCNO> 323555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/spo02.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AYIPLADIK 
</HEADLINE>
<TEXT>


Tribünlerden küfür yiyen Gençlerbirliği futbolcuları tacize uğradı. Koridorda iki takım oyuncuları birbirine saldırdı. İlhan Cavcav, taraftarın elinden zor kurtarıldı 

YUSUF KOBAL 


Arbede yaşandı 
KARŞILAŞMANIN bitiş düdüğüyle birlikte maç içindeki yüksek tansiyon saha dışına da yansıdı. Fenerbahçeli taraftarlar, Gençlerbirliği takımı içeri girerken, oyuncuların geçtiği tünelin brandalarını yırtarak, Kırmızı - Siyahlı futbolculara saldırdı. Ardından koridorlarda iki takım oyuncularının sözlü sataşmaları bir anda kavgaya dönüştü. Teknik adamlar ve stat görevlileri yaşanan arbedeyi güçlükle yatıştırabildi. 

Daum özür diledi 
GENÇLERBİRLİĞİ Basın Danışmanı Yetkiner Mayda, Fenerbahçeli oyuncuların kendilerine "Şampiyon mu olacaksınız " diye tepki verdiklerini iddia etti. Olaylar sırasında Asbaşkan İlhan Ekşioğlu'nun da, foto muhabiri ve kameramanlara öfkelenip ağır laflar söylediği ileri sürüldü. Bunun üzerine bir gazeteci, Ekşioğlu'nu Teknik Direktör Daum'a şikayet etti. Alman hoca da basın toplantısında medyadan özür diledi. 

Özdemir kurtardı 
MAÇIN son dakikalarında Gençlerbirliği Başkanı İlhan Cavcav'a da sert tepkiler oldu. Cavcav'ın üzerine yürümek isteyen bazı taraftarlar güçlükle engellendi. İkinci Başkan Nihat Özdemir ve yönetici Ali Yıldırım, Cavcav'ı karşılaşma sonrası adeta yakın korumaya aldı. Tribünden çıkmak isteyen Gençlerbirliği Başkanı'na bir süre beklemesini söyleyen Sarı - Lacivertli yöneticiler daha sonra Cavcav'ı ellerinden tutarak dışarı çıkardılar. 


</TEXT>
</DOC>
