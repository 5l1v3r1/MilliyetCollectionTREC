<DOC>
<DOCNO> 336472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur02.html </URL>
<DATE> 2005/04/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Botaş Boru hattından sızan petrol 35 bin varil 
</HEADLINE>
<TEXT>

     Ali Bayaslan AA 

BOTAŞ Petrol İşleri Bölge Müdürü Gürhan Ünal, petrol boru hattından Atatürk Barajı göletine sızan ham petrolün temizlenmesiyle ilgili çalışmaların, göl tertemiz olana kadar sürdürüleceğini kaydetti. 
     Temizleme çalışmalarının yapıldığı bölgede AA muhabirinin sorularını yanıtlayan Gürhan Ünal, çalışmaların hızla devam ettiğini bildirdi. Çalışmaların 350 kişilik ekiple sürdürüldüğünü belirten Ünal, kıyıdan toplanan atıkların torbalanıp imha bölgesine götürüldüğünü aktardı. 
     Ünal, bunun dışında boru hattıyla gölet arasındaki, petrolün gölete ulaşmasına neden olan kanalda temizlik ve hafriyat çalışmaları yapıldığını söyledi. 
     Gölün yüzeyindeki petrolün yaklaşık 30 deniz aracıyla toplandığını ve çalışmaların 24 saat aralıksız yapıldığını ifade eden Gürhan Ünal, ''Çalışmalarımız, artarak ve sonuna kadar, nihayetinde göl tertemiz olana kadar devam edecektir'' dedi. 
     
     ''GÖLE KAÇAN MİKTAR 6-8 BİN VARİL...'' 
     Sızan petrolün miktarına ilişkin spekülatif rakamlar telaffuz edildiğinin ifade eden Ünal, şunları kaydetti 
     ''Boru hattından akan toplam petrol 35 bin varil olarak hesaplandı. 35 bin varilin tamamı göle gitmedi, yarıya yakın bir kısmını bariyerler vasıtasıyla topladık. Tabii belli bir miktarı buharlaştı, belli bir miktarı da toprak tarafından emildi. Topraktan emilen petrolü tekrar kazanıp, geri topluyoruz. Göle kaçan miktarı 6-8 bin varil olarak tahmin etmekteyiz. Bunun da büyük bir kısmı kıyılara geldi. Kıyılara geleni gördüğünüz gibi topluyoruz. Ayrıca gölün üzerindeki, daha kıyıya ulaşmamış petrolü de yağ toplama aygıtlarımızla, bariyerler vasıtasıyla, ekipmanlarla hapsetmek suretiyle temizliyoruz. 
     Şundan tüm kamuoyu emin olabilmeli. Biz bu çalışmalara en ufak bir kirlilik kalmayana kadar devam edeceğiz. Bu konuda aldığımız direktifler bu doğrultudadır. Endişe edilecek bir durum görünmüyor şu anda. Ama netice itibarıyla gölün kirlenmesi tabii ki bizim açımızdan ve tüm kamuoyu açısından çok ciddi bir olay. Böyle bir olayın tekrar etmemesi dileğiyle çalışmalarımız devam ediyor.'' 
     
     MALİYET 
     Kayıp ve temizleme olmak üzere tüm operasyonun toplam maliyetinin sorulması üzerine de Gürhan Ünal, bu aşamada zararı konuşmadıklarını, işlerinin öncelikle gölde kirliliğin önlenmesi ve temizlenmesine odaklanmak olduğunu söyledi. 
     Ünal, şunları kaydetti 
     ''Tabii ki BOTAŞ olarak ciddi bir kaybımız söz konusu, tabii ki petrol üreticileri için ciddi kayıpları söz konusu. 35 bin varil ciddi bir rakam... Sonuç itibarıyla kayıplar her zaman söz konusu olacaktır ama çevrede bir bir kayıp olmaması, insan sağlığında bir kayıp olması bizim için önemli. Çünkü biz BOTAŞ olarak ISO standartlarına, çevre, iş ve işçi standartlarına tabi olan ve bunları uygulayan bir kurumuz. Çevreye ciddi olarak hassasız ve elimizden gelen çabayı gösteriyoruz.'' 
     
     KÖYLÜLER DRENAJ KAZARKEN DELMİŞ 
     BOTAŞ Petrol İşleri Bölge Müdürü Gürhan Ünal, boru hattının nasıl zarar gördüğü konusunda bir soruya ise zararın çiftçilerin drenaj çalışması sırasında meydana geldiğini aktardı. 
     Ünal, şunları söyledi 
     ''Orada köylülerimiz, çiftçilerimiz, orada ziraat yapan insanlar drenaj amacıyla kanal kazmışlar ve maalesef bu kanal kazılırken bizim boru hattına dikkat etmemişler. Bizim orada, hemen kanalın yakınında, 15-20 metre uzaklıkta işaret direğimiz de vardı. Biz her yıl bu bölgeleri dolaşmak suretiyle tüm ilgilileri, yetkilileri yazılı ve sözlü olmak üzere ikaz ederiz. Boru hattı üzerindeki çalışmalarda boru hattına dikkat edilmesi konusunda çok ciddi ikazlarımız ve takiplerimiz vardı ama toplam 511 kilometrelik tüm bu alanı 24 saat kontrol etmek ve bütün bu olanı biteni görmek mümkün değil. Burada yerel yöneticilerle, boru hattının geçtiği yerlerdeki insanlarımızla ciddi işbirliği içinde olmak zorundayız. Onlar da bu boru hattını korumak, hattın civarında yapacakları çalışmalarda boru hattının varlığını düşünmek zorundalar.'' 
     
     TAZMİNAT 
     Olaydan zarar gören vatandaşların tazminat talepleri konusundaki bir soruya da Gürhan Ünal, BOTAŞ olarak herhangi bir kişiye ya da kuruluşa zarar verilmişse, bunun miktarını tespit etmek suretiyle mutlaka ödemek mecburiyetinde olduklarını söyledi. 
     Ünal, ''Biz bir kamu kuruluşuyuz, kamu adına hareket ediyoruz. Dolayısıyla bu konuda herhangi bir şekilde bizim bir mükellefiyetimiz varsa bunu yapmaktan imtina etmek gibi bir düşüncemiz, davranışımız bugüne kadar olmadı'' dedi. 
     BOTAŞ Petrol İşleri Bölge Müdürü Gürhan Ünal, boru hattına zarar verenler hakkında ne gibi bir ceza verileceğini ya da nasıl bir sürecin başlatılacağı sorusuna ise ''Onlar sonuç itibariyle güvenlik birimlerimizin yapacağı çalışmalar sonucunda çıkacak kararlara bağlı olarak gelişecektir'' yanıtını verdi. 
     
</TEXT>
</DOC>
