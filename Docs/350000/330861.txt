<DOC>
<DOCNO> 330861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur46.html </URL>
<DATE> 2005/04/06/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Marmaray'ın boğaz tüneli inşaatı başladı... 
</HEADLINE>
<TEXT>

     Türkiye'nin en önemli projelerinden biri olan Marmaray Tüp Geçit İnşaatı'nın İstanbul'un iki yakasını deniz altında birbirine bağlayacak ve Gebze-Haydarpaşa, Sirkeci-Halkalı banliyö hatlarının iyileştirilmesine yönelik batırma tünel inşaatına ait zemin iyileştirme çalışmalarının bugün başladığı bildirildi. 
     Ulaştırma Bakanlığı'ndan yapılan yazılı açıklamaya göre, Ulaştırma Bakanı Binali Yıldırım, Marmaray Projesi'nin Boğaz Tüp Geçiş Kısmı'nın çalışmalarında tünel açarken aynı zamanda beton kaplama yapabilen dev tünel makinesi TBM ve Yeni Avusturya Modeli denilen NATM teknolojisinin kullanılacağını belirtti. Yıldırım, ''Muazzam bir teknoloji. Köstebek makinesinin nasıl işlediğini gördükten sonra bu teknolojide ne kadar doğru karar verdiğimizi bir kez daha gördük'' dedi. 
     Açıklamada, çalışmalara ilişkin şu bilgi verildi 
     Zemin iyileştirme işleri kapsamında olan ve 7 ay sürmesi planlanan bu çalışmada, 461 metre uzunluğunda ve 19 metre genişliğindeki bir alanın, batırma tünel tabanından itibaren 15 metre ile 25 metre arasında değişen derinlikteki kısmı özel çimento karışımı ile güçlendirilecek. Bu çalışma için özel hazırlanmış tekne ile deniz yüzeyinden deniz tabanına 25 metre derinliğe varan birçok sondaj yapılacak. Açılan bu sondaj deliklerine sondaj delgisi geri çekilirken pompalanacak özel çimento harcı ile zemin gereken oranda sıkılaştırılacak ve bu işlem kontrol edilecek. 
     Bu çalışma sırasında kullanılacak ekipmanlar özel olarak bu iş için tasarlanmış olduğundan deniz suyuna direkt çimento sızıntısı olmayacak. Deniz tabanında herhangi bir kazı yapılmayacağından deniz suyu içerisinde çevreye zarar verecek herhangi bir kirlilik oluşmayacak. 
     Bu arada, kullanılacak çimento harcının doğaya zarar verebilecek herhangi bir kimyasal madde içermediği kaydedildi. 
     
</TEXT>
</DOC>
