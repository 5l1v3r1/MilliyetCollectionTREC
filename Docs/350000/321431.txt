<DOC>
<DOCNO> 321431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun16.html </URL>
<DATE> 2005/03/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Avustralya basını Gelibolu'daki askerlerimizin mezarları kazılıyor 
</HEADLINE>
<TEXT>

     SYDNEY, DHA 

      AVUSTRALYA basını, Gelibolu'daki Anzak Koyu civarında yürütülen yol genişletme çalışmaları sırasında Avustralya askerlerine ait kemiklerin de hafriyatla birlikte sahile dökülmüş olabileceğini iddia etti. 
     Gelibolu'da yaşayan Bill Sellars adlı Avustralyalı tarihçinin iddialarına dayandırılan haberlere göre, koy yakınındaki dar yollar turist otobüsleri için 20 metreye kadar genişletilirken, Avustralya askerlerine ait mezarlar da farkında olmadan kazıldı. Avustralya basını, Anzak çıkarmasının 90'ıncı yıldönümü için 25 Nisan'da yapılacak törenler öncesi yürütülen yol çalışmalarında meçhul Türk şehitlerine ait kemiklerin de bu şekilde ortaya çıkmış olabileceği öne sürdü. 
     Avustralyalı Tümgeneral Bill Crews, yaptığı açıklamada, Birinci Dünya Savaşı sırasında bölgede birçok Avustralya askerinin öldüğünü ve savaş koşulları nedeniyle, öldükleri yerde, isimsiz mezarlara rastgele gömüldüğünü söyledi. Tümgeneral Crews, bölgede kaç Avustralya askerinin gömülü olabileceğini bilmediklerini belirtti. 
     Avustralya Gazi İşleri Bakanı De-Anne Kelly ise yol çalışmaları sırasında Avustralya askerlerine ait kemiklerin ortaya çıktığına dair kendilerine herhangi bir bilgi ulaşmadığını söyledi. 
     
</TEXT>
</DOC>
