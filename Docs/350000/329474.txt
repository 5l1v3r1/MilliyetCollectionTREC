<DOC>
<DOCNO> 329474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas07.html </URL>
<DATE> 2005/04/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Pamuk Biz Frankfurt'ta yerleri paspaslayanlarız 
</HEADLINE>
<TEXT>

     GÜRSEL KÖKSAL Frankfurt 

Almanya'nın önemli edebiyat dergilerinden "Literaturen", Orhan Pamuk'u kapak yaptığı sayısında, yazarın Almanya'daki başarısının diğer Batı ülkelerinin gerisinde olduğunu kaydetti. Pamuk, Almanların Türklere bakışını, "Biz Türkler, Almanya'da Frankfurt Garı'nda yerleri paspaslayan kişileriz. Böyle insanlardan da kimse kitap almaz" diye yorumladı. 
     Almancası yeni yayınlanan "Kar"ın tanıtımının yer aldığı "İşaretler ve Mucize" başlıklı yaklaşık 10 sayfalık yazıda Pamuk, "dünya yazarı" olarak gösterildi. Pamuk, yazıda "yeldeğirmenleriyle savaş" olarak nitelenen Türkiye'deki yazarlık geçmişini anlatırken, başlangıçta yaşlı kuşak Türk yazarların kendisini "burjuva" olarak gördüğünü belirtti. Pamuk, şunları kaydetti 
     "Ünlendikçe resim biraz değişti. Devlet Kürtler'e savaş açtı. Demokrasi ve vatandaşlık hakları ihlal edildi. Ve ben de artan uluslarası tanınmışlığımı kullanarak, yabancı gazete ve dergilerde politik değerlendirmeler yayınladım. Politik yorumu, edebiyattan ayırdım. Eğer bazıları John Steinbeck olmak istiyorsa, ben Proust olmak istedim." Derginin "Sonra da Emile Zola olmaya mı karar verdiniz " sorusunu Pamuk, "Artık bir politik roman yazacağım diyerek, Kar'ı yazdım" sözleriyle yanıtladı. 
     
</TEXT>
</DOC>
