<DOC>
<DOCNO> 349973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko16.html </URL>
<DATE> 2005/06/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türkiye'de kişi başına makarna tüketimi 5.4 kg, İtalya'da 28 kg 
</HEADLINE>
<TEXT>

     Dünya makarna üretiminde söz sahibi ülkeler arasında bulunan Türkiye'nin, ekmek ve pilav yeme alışkanlığının fazlalığı, makarnada çeşitliliğin yeni başlaması ve sos kültürünün Türk mutfağında pek yaygın olmaması gibi nedenlerle tüketimde istenilen düzeyde bulunmadığı bildirildi. 
     Türkiye Makarna Sanayicileri Derneği Yönetim Kurulu Başkanı M. Serdar Sarıgül, günlük karbonhidrat ihtiyacını ekmekten karşılayan Türk halkının, makarnayı gerek bulgur ve gerekse pirinç pilavında olduğu gibi ana yemek olarak kabul etmediğini söyledi. 
     ABD Tarım Bakanlığı'nca, 1991 yılında yayımlanan raporda yer alan ''Sağlıklı beslenme piramidi''nin, günlük beslenmede çok az alınması gereken besinlerle, her gün birkaç kez alınması gereken besinleri gösterdiğini ifade eden Sarıgül, rapora göre makarnanın, sağlıklı beslenmenin en temel unsurlarından biri olduğunu kaydetti. 
     Sarıgül, son yıllarda hızlı nüfus artışı, makarnanın ekonomik olması, pazarlama ve ulaşım olanaklarının artması ile hızlı kentleşme sonucunda, çalışan kadınların hazır gıdaları tercih etmelerinin, makarna tüketimini artırmasının beklendiğini anlattı. 
     Dünyada kişi başına makarna tüketiminde 28 kilogram ile İtalya'nın ilk sırada yer aldığını, onu 13 kilogram ile Venezuela ve 11.7 kilogram ile Tunus'un izlediğini belirten Sarıgül, şöyle devam etti 
     ''Komşumuz Yunanistan'da kişi başı yıllık tüketim 8.7 kilogram. Kaliteli, besin değeri yüksek ve sağlıklı bir gıda olmasına rağmen makarna, ülkemizde yeterince tüketilmiyor. 1990'lı yıllarda 4.3 kilogram olan yıllık kişi başı tüketim, günümüzde TMSD'nin yıllardır uyguladığı tüketiciyi bilinçlendirme ve bilgilendirme kampanyalarıyla 5.4 kilograma yükselmiştir. Hedef, bu rakamı 8 kilograma çıkarmaktır.'' Makarna tüketiminin arzu edilen seviyeye gelememesinde, Türk mutfağında sos kültürünün pek yaygın olmayışının etkili olduğunu anlatan Sarıgül, ayrıca makarna pişirme yöntemleri konusunda halkın yeterli bilgisinin olmayışı, makarna çeşitliliğinin yeni başlaması gibi etkenlerin, Türkiye'deki makarna tüketimini olumsuz etkilediğini kaydetti. 
     
</TEXT>
</DOC>
