<DOC>
<DOCNO> 317287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo17.html </URL>
<DATE> 2005/02/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Arıca Samsunspor maçında gücümüzü 90 dakikaya iyi yayarak yendik 
</HEADLINE>
<TEXT>

     Çaykur Rizespor Teknik Direktörü Erdoğan Arıca, Samsunspor karşısında güçlerini 90 dakikaya iyi yayarak sahadan galibiyet ile ayrıldıklarını söyledi. 
     Arıca, futbolcuların güvenlerini yeniden kazanmaları açısından Samsunspor maçında üç puana çok ihtiyaçları olduğunu belirterek, ''Geçen hafta içinde yaptığımız antrenmanlarda takım olarak daha güçlü bir fiziğe sahip olmak için kondisyon ağırlıklı çalıştık. Çünkü Samsunspor maçının ikinci yarısında ayakta kalan takımın maçı kazanacağını biliyorduk'' dedi. 
     Samsunspor karşısında güçlerini 90 dakikaya iyi yayarak sahadan galibiyet ile ayrıldıklarını ifade eden Arıca, şunları söyledi 
     ''Maçın ilk yarısında Samsunspor daha diri bir oyun ortaya koydu. İkinci yarıda ise kontrolü ele geçirerek oyunu istediğimiz şekilde yönlendirdik ve maçı kazanmayı başardık. Maçın ikinci yarısının hemen başında gol bulmamız da işimizi kolaylaştırdı. Samsunspor'un beraberlik için üzerimize geldiği dakikalarda net gol pozisyonları bulduk. Bunları değerlendirebilseydik daha farklı bir sonuç olabilirdi. Ama kazandığımız için mutluyuz. Artık önümüzdeki İstanbulspor maçına bakıyoruz. İstanbulspor maçında da sahadan üç puanla ayrılarak çıkışımızı sürdürmek istiyoruz.'' 
     
</TEXT>
</DOC>
