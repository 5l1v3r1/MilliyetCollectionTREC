<DOC>
<DOCNO> 316824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/ekonomi/eko04.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez, Cobra'nın peşine düştü 
</HEADLINE>
<TEXT>


Bu yıl ihracatını ikiye katlayarak 50 milyon doların üzerine çıkarmayı planlayan Otokar, Cobra adlı zırhlı aracı için özellikle Körfez ülkelerinden yoğun talep almaya başladı 

MURAT ÖĞÜTÇEN Abu Dabi 

Toplu taşımacılık, yük taşımacılığı ve askeri araçlar üreten Otokar'ın Genel Müdürü Kudret Önen, askeri araçların 2004'te toplam satışları içindeki payının yüzde 14 olduğunu, bu yıl bu oranı yüzde 27'ye çıkarmayı planladıklarını söyledi. 
Birleşik Arap Emirlikleri'nin başkenti Abu Dabi'de bu yıl yedincisi düzenlenen savunma sanayi fuarı IDEX 2005'e katıldıklarını belirten Önen, Körfez ülkelerine askeri araç satmak üzere bağlantılar kurduklarını açıkladı. Otokar'ın 2004'te 24 milyon dolarlık ihracat ve 198.8 milyon dolarlık da toplam ciro elde ettiğini kaydeden Önen, "Bu yıl ihracatımızı 50 milyon doların üzerine çıkarmayı hedefliyoruz" dedi. Körfez ülkelerinin özellikle Otokar'ın Cobra adlı zırhlı aracına sipariş verdiklerini vurgulayan Önen, "Cobra'yı 1997'de imal ettik. Ancak yüksek adetli siparişler almamız 2004 - 2005'i buldu" dedi. Eylül ayından bu yana askeri alanda aldıkları siparişlerin 64.7 milyon dolara ulaştığını açıklayan Önen, Irak'ta güçlü olduklarını, beklentilerinin yüksek olduğunu ifade etti. 

İki yeni zırhlı araç 
Adapazarı'nda kurdukları araştırma geliştirme tesisinin baharda faaliyete geçeceğini belirten Önen, 6.5 milyon dolara mal olan tesiste piyasaya yeni sunulacak araçların denemelerinin yapılacağını anlattı. Önen'in verdiği bilgilere göre, Otokar, iki yeni zırhlı araç ile savunma sanayinde büyümeyi hedefliyor. Yurtdışındaki önde gelen bir savunma sanayi firması ile ortaklaşa yürütülen proje kapsamında geliştirilen iki araç için Önen şunları söyledi 
"İhracat için geliştirilen 'iç güvenlik aracı', toplumsal olaylarda kullanılabilecek. Silah taşımayan bu araç, su ve gaz püskürtebilecek, bariyer yıkabilecek. Bu aracın iki ay içinde Ortadoğu ve Körfez ülkelerine sunulması planlanıyor. 'Personel taşıyıcı araç' ise yurtdışı için fason imalatı yapılan bir modelin koruma ve taşıma kapasitesi yükseltilmiş, beş kapılı versiyonu." 


</TEXT>
</DOC>
