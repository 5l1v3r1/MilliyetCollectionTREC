<DOC>
<DOCNO> 315801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy42.html </URL>
<DATE> 2005/02/16/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Erdoğan, Terziç ortak basın toplantısı yaptı 
</HEADLINE>
<TEXT>

     Başbakan Recep Tayyip Erdoğan, Bosna Hersek'in AB'ye yönelik çabalarını desteklediklerini ifade ederek, ''Bu konuda bizim ciddi deneyimlerimiz var. Bunları aktarabiliriz. 1963'ten beri 42 yıl, kolay değil...'' dedi. 
     Başbakan Erdoğan ile Bosna-Hersek Bakanlar Kurulu Başkanı Adnan Terziç, başbaşa görüşmenin ardından heyetlerarası görüşmelere başkanlık etti. 
     Heyetlerarası görüşmede, iki ülke arasında çifte vergilendirmenin önlenmesi ile adli yardımlaşma konusunda iki anlaşma imzalandı. Anlaşmaları Türkiye adına Devlet Bakanı Beşir Atalay imzaladı. 
     Erdoğan ile Terziç daha sora ortak basın toplantısı düzenledi. 
     Adnan Terziç, bu ziyaretin, Türkiye'den ülkesine ilk resmi ziyaret olduğunu söyledi. 
     Türkiye ile Bosna Hersek arasındaki iyi ilişkilerin sürdürülmesini istediklerini kaydeden Terziç, iki ülkenin birbirine tarihi ve kültürel bağlarla bağlı olduğunu söyledi. 
     Terziç, bu bağların yanısıra, iki ülke arasında, imzalanan ikili anlaşmalardan oluşan bir köprü de bulunduğunu kaydetti. 
     İki ülke arasındaki mevcut imkanların tam olarak kullanılmadığı konusunda Erdoğan ile mutabık kaldıklarını dile getiren Terziç, bu ziyaretin, iki ülke arasındaki ilişkilerde dönüm noktası olacağını bildirdi. Erdoğan ile birlikte çok sayıda Türk işadamının da ülkesine geldiğini belirten Terziç, iki ülke işadamlarının karşılıklı ya da ortak olarak üçüncü ülkelerde yatırım yapabilmeleri için çifte vergilendirmenin önlenmesi anlaşmasını imzaladıklarını belirtti. 
     Adnan Terziç, görüşmelerde, ülkesinin AB ve Atlantik ile bütünleşme süreçlerini de ele aldıklarını kaydetti. 
     
     ''GECİKMİŞ BİR ZİYARET'' 
     Başbakan Erdoğan da görüşmelerde, gerek ikili gerekse uluslararası konuları ele aldıklarını söyledi. 
     Ziyareti, ''gecikmiş bir ziyaret'' olarak niteleyen Erdoğan, daha önce de karşılıklı bazı ziyaretlerde bulunduğunu, ancak ilk kez resmi düzeyde bir ziyaret gerçekleştirildiğini kaydetti. 
     Erdoğan, yaklaşık 100 işadamı ile bu ziyareti gerçekleştirerek Türkiye ile Bosna-Hersek arasında farklı bir adım atmak istediklerini belirtti. 
     ''Türkiye Bosna Hersek'in egemenliğini, toprak bütünlüğünü ve çok çeşitli yapısını koşulsuz olarak desteklemektedir'' diyen Erdoğan, Türkiye'nin, bu politikasını, her zaman ve her yerde dile getirdiğini anlattı. 
     Başbakan Erdoğan, İstanbul'da yapılan NATO Zirvesi öncesinde Türkiye'nin Bosna Hersek'in NATO üyeliğine yönelik kararının belli olduğunu ifade ederek, bu kararın arkasında olduklarını bildirdi. 
     Erdoğan, ''Bosna Hersek'in AB'ye yönelik çabalarını destekliyoruz. Bu konuda bizim ciddi deneyimlerimiz var. Bu deneyimlerimizi aktarabiliriz. 1963'ten beri 42 yıl, kolay değil...'' diye konuştu. 
     
     ''AŞANLAR KURTARIYOR'' 
     İki ülke arasında ekonomi alanında da somut adımlar atılmasını istediklerini kaydeden Erdoğan, ''Bosna Hersek'deki özelleştirme çalışmalarında bürokratik oligarşinin kaldırılması lazım. Bunun dertlisi olduğum için bu kadar açık konuşuyorum. Rusya, Bulgaristan, Romanya, Ukrayna bu işi aşıyor. Bunu aşanlar kurtarıyor. Aşamayanlar ise hala bedel ödemeye devam ediyor'' dedi. 
     Bosna Hersek'in, ''Ülke savunmasındaki farklılıkları'' tek çatı altında toplamasının, ülkenin geleceği açısından çok önemli olduğuna dikkati çeken Erdoğan, emniyetin de İçişleri Bakanlığı gibi bir bakanlıkta toplanmasının önemine işaret etti ve bunun AB'nin gereği olduğunu belirtti. 
     Erdoğan, imzalanan iki anlaşmanın ''kağıt üzerinde kalmamasını'' dilerken, iki ülke arasındaki yetersiz dış ticaret hacminin artırılması gerektiğine dikkati çekti. 
     Başbakan Erdoğan, Bosna Hersekli bir gazetecinin, ülkesindeki bazı gazetelerde Türkiye'nin Bosna Hersek'e vize uygulayacağı yönünde haberler olduğunu anımsatarak, bunun doğru olup olmadığını sorması üzerine, ''Türkiye olarak bizim böyle bir kararımız söz konusu değil. Ancak AB ile müzakereler başladıktan sonra AB'nin bir gereği olarak bunu uygulamak zorunda kalabiliriz. Ancak şu anda böyle bir şey yok'' dedi. 
     
</TEXT>
</DOC>
