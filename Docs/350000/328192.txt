<DOC>
<DOCNO> 328192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy30.html </URL>
<DATE> 2005/03/29/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Basın Konseyi Başkanı Ekşi'nin itirafları... 
</HEADLINE>
<TEXT>

     Basın Konseyi Başkanı Oktay Ekşi, yeni Türk Ceza Kanunu TCK konusunda ''gafil avlandıklarını'' belirterek, ''Şimdi gafletimizin bedelini çekiyor ve yanlışları düzeltmeye çalışıyoruz'' dedi. 
     Akdeniz Üniversitesi AÜ Hukuk Fakültesi'nin düzenlediği ''Yeni Türk Ceza Kanunu'' konulu açık oturumda konuşan Ekşi, 1 Nisan'da yürürlüğe girecek yeni TCK'nın 23 hükmünün basınla ilgili olduğunu ve bunların basın özgürlüğünü kısıtladığını belirtti. 
     Çıkarılan yasa konusunda önce umutlandıklarını, ancak daha sonra hayal kırıklığı yaşadıklarını ifade eden Ekşi, TCK'da basına getirilen kısıtlamalar nedeniyle, basın özgürlüğünün elden gittiği şeklinde düşünülmesinin doğru olmayacağını söyledi. Ekşi, şunları kaydetti 
     ''Basın özgürlüğünü, toplumun bir kesimine sağlanmış bir özgürlük olarak düşünmemeliyiz. Bu, herkese ait bir özgürlük olarak düşünülmelidir. TCK'nın maddelerinin, basın özgürlüğünü değil, herkese ait iletişim özgürlüğünü kısıtlayan ama daha çok gazetecileri ilgilendiren kısımlar olarak düşünülmesi gerekir. Buna, toplumun özgürlüğü olarak bakmak lazım.'' Oktay Ekşi, 2003 yılında, basın kuruluşları ve temsilcilerinin önerileriyle 5187 Sayılı Basın Yasası'nın çıktığını ve çok yararlı olduğunu belirterek, ''Biz bu yasayı çıkaranlara teşekkür ettik ve Allah razı olsun dedik. Ancak daha sonra bu yeni TCK çıktı. Yeni TCK, Basın Yasası ile birçok konuda çelişiyor'' dedi. 
     İki yasa arasındaki çelişkilerden örnekler veren Ekşi, özellikle 329. Madde'nin kabul edilemez olduğunu söyledi. Bu yasa maddesinde ''devletin iç, dış siyaset yararlarını hiçe sayanlara'' 5-10 yıl arasında hapis cezası öngörüldüğünü hatırlatan Ekşi, ''Devletin bu yararlarını kim tayin ediyor Devlet sırrı nedir Bunların tanımı yok. O halde nasıl böyle bir ceza öngörülebiliyor Şahsen bu maddeyi ciddi bir tehdit olarak görüyorum'' diye konuştu. 
     
     ''BİR ANLAMDA YAZ REHAVETİNE KAPILDIK'' 
     Oktay Ekşi, daha sonra öğrencilerin kendisine yazılı olarak yönelttiği soruları yanıtladı. 
     Bir öğrencinin, ''Basın Konseyi olarak TCK konusunda üzerinize düşeni yaptınız mı '' sorusuna Ekşi, şu yanıtı verdi 
     ''Yasa tasarısı hazırlanırken, bizden bir rapor istendi. Basın Konseyi Yüksek Kurulu'ndan bir arkadaşıma bunu hazırlamasını istedim. Sonuçta biz parası çok olan bir kuruluş olmadığımız için, bunu kendi içimizde çözebilme yoluna gittik. Ancak o arkadaşım gerekli çalışmayı yapmadı. Bir anlamda yaz rehavetine kapıldık. Siyasi iktidar, AB'ye uyum sürecinde birbirinden önemli yasalar çıkardı. Bu yasanın çıkarılması aşamasında da basına magazinsel malzemeler yansıtıldı. Biz de durumu geç fark ettik. Yani TCK konusunda gafil avlandığımızı itiraf etmeliyim. Şimdi gafletimizin bedelini çekiyor ve yanlışları düzeltmeye çalışıyoruz.'' Ekşi, 50 medya mensubuyla bir eleştiri ve öneri dosyası hazırladıklarını ve bu dosyayı Adalet Bakanı Cemil Çiçek'e verdiklerini belirterek, ''Ben şahsen meselenin olumlu bir noktaya geleceğini umuyorum'' diye konuştu. 
     
     ''İSMET PAŞA BİLE 4 YIL SESİNİ DUYURAMAMIŞ'' 
     Bir öğrenci de Ekşi'ye, ''20 gün öncesine kadar bu konularda sesinizin çıkmaması, iktidarla el ele veren patronunuz izin vermediği için miydi '' diye sordu. Ekşi, bunun üzerine şunları söyledi 
     ''Türkiye'de medya, büyük sermayenin eline geçti. Bu nedenle medyanın iktidarla bütünleşme ihtiyacı ortaya çıktı. Bu nedenle medyanın, okuyucunun haklarını yeterince savunamadığı oldu. Bunu alın, kimin üzerine koyarsanız koyun. Şu da bir gerçek, gazetecilik artık küçük sermayeyle yapılamayacak kadar pahalı bir iş oldu. 
     Kendimizi aldatmayalım. Medyanın siyasi iktidarlarla birlikte olma isteği de yeni değildir. Daha açık söyleyeyim devlet kaynaklarıyla beslenmişlerdir. Bizden daha namuslusu yoktur fiyakasına kanmayın. Üstü örtülü bir takım şeyler, yaşanmamış şeyler demek değildir. İsmet Paşa bile tarihte 4 yıl boyunca medyada sesini duyuramamış, ancak daha sonra gazeteler kağıt, mürekkep bulamayınca durum değişmiştir.'' Kendisinin bağımsız bir yazar olduğunu ve kimsenin müdahalesine maruz kalmadığını ifade eden Ekşi, ''Benim yazılarımı, patronum da sabahleyin sizlerle birlikte okur. Bireysel olarak bir şey ifade edersem, benim için bu böyle'' dedi. 
     
</TEXT>
</DOC>
