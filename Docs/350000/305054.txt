<DOC>
<DOCNO> 305054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun22.html </URL>
<DATE> 2005/01/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fransa'da Türkiye karşıtları yine atakta 
</HEADLINE>
<TEXT>

     Rahmi Gündüz bildiriyor 

      Fransa'da, Avrupa Birliği AB ile ilgili kararlarda parlamentonun söz sahibi olmasını isteyen eski başbakanlardan Edouard Balladur'ün önerisi, parlamentonun Dışişleri Komisyonu'nda yarın görüşülecek. 
     Le Figaro gazetesi, Dışişleri Komisyonu Başkanı Balladur'ün girişiminin arkasında, ''Türkiye'nin AB üyeliğine karşı çıkmak'' olduğunu savundu. 
     Balladur'ün Fransız anayasasının AB ile uyumu çerçevesinde sunduğu değişiklik önergesinde, ''meclis ve senato başkanının veya 60 milletvekili veya senatörün imzasıyla, Avrupa ile ilgili sözleşmelerin parlamentoya getirilmesi'' öngörülüyor. 
     Le Figaro, Balladur'ün yarın yapılacak toplantıda, ''Meclis Başkanı Jean-Louis Debre ve Dışişleri Bakanı Michel Barnier'nin, 1997 yılında Amsterdam sözleşmesinin hükümet tarafından kabul edilmeden önce parlamentoya getirilmesi gerektiğini savunan konuşmalarına atıfta bulunacağını ve bu konuda bir hafıza tazelenmesini isteyeceğini'' yazdı. 
     Fransa'da 5. Cumhuriyet Anayasası, dış politika konularında karar verme yetkisini cumhurbaşkanına tanıyor. Bazı parlamenterlerin girişimiyle, AB Brüksel zirvesinden önce, Türkiye'ye müzakere tarihi konusunda parlamentonun karar vermesi istenmiş, ancak anayasaya karşı olduğu gerekçesiyle bu teklif reddedilmişti. 
     Fransa'da bu ay sonunda Meclis'te, Şubat ayında ise Senato'da tartışılacak anayasa uyum paketi, AB anayasası ile ulusal anayasa arasında uyumsuzluğu gidermeyi amaçlıyor. Paket, ayrıca 2007 yılından sonra AB'nin yeni üyeleri için Fransa'da referandum yapılmasını öngörüyor. 
     
</TEXT>
</DOC>
