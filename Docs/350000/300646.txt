<DOC>
<DOCNO> 300646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo38.html </URL>
<DATE> 2004/12/24/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Beşiktaş ikinciliği şampiyonluk sayacak... 
</HEADLINE>
<TEXT>

     Beşiktaşlı milli futbolcu Tümer Metin, ''Birinci Süper Lig'de sezonun ikinci yarısı, ilk yarısından daha çekişmeli geçiyor. Hedeflediğimiz ikinciliği yakalayabilirsek şampiyon olmuş gibi sevineceğiz'' dedi. 
     Tümer Metin, TED Zonguldak Koleji Vakfı Özel İlköğretim Okulu Müdürlüğü'nce düzenlenen söyleşide, 5 yıl sonra futbolu bırakmayı planladığını söyledi. 
     Beşiktaş ile 1,5 yıllık sözleşmesinin olduğunu hatırlatan Tümer, ''4 yıl önce Samsunspor'dan Beşiktaş'a İlhan ile birlikte gelişimiz çok problemli oldu. Bonservis sorunu çözüldüğünde de tuttuğum takım olan Beşiktaş'ta formayı giymeye başladım. Şartlar gerektirir ve Beşiktaş'tan ayrılırsam Galatasaray, Gaziantepspor ve Malatyaspor'da oynayabilirim. Avrupa'da futbol oynamayı da hedefliyorum. Ancak, gönlüm futbolu Beşiktaş'ta bırakmaktan yana'' diye konuştu. 
     Fenerbahçe'nin şampiyonlukta avantajlı gözüktüğünü, ancak 3 puanlı sistemde her türlü sonucun doğabileceğini ifade eden Tümer, şunları kaydetti 
     ''Geçen sezon bu dönemlerde 11 puan öndeydik. Fakat, Fenerbahçe bizi geçerek şampiyon oldu. Trabzonspor'dan da 18 puan önde olmamıza rağmen onlar da ligi ikinci bitirdiler. Bence, şampiyonluk pastasını bir kulübe mal etmek için çok erken. Ligin ikinci yarısında ilk 7 haftadan sonra şampiyonluk yarışının net şekil alacağını düşünüyorum. Takım olarak son 9 haftada uyumu yakaladığımıza inanıyorum.'' 
     
     LUCESCU-DEL BOSQUE KARŞILAŞTIRMASI 
     Tümer Metin, eski teknik direktörleri Mircea Lucescu'nun futbolcuları şimdiki teknik direktör Vicente Del Bosque'den daha iyi motive ettiğini vurgulayarak, şöyle konuştu 
     ''Lucescu, rakip takıma hazırlanmamız açısından biraz daha artı yönlere sahipti. Avrupa Kupası'nda karşılaşacağımız rakibimizin oyuncularının ayakkabı numarasına kadar herşeyi biliyordu. Futbolcular hakkındaki bilgiler açısından Lucescu'nun geniş bir ağı vardı. Ancak, Del Bosque'de bunu yaşamıyoruz, o daha profesyonel düşünüyor. Lucescu, Türk futbolcularını daha iyi etüt etmiş ve maça nasıl hazırlanacaklarını iyi bilen bir teknik direktördü. Del Bosque, biraz daha Avrupalı düşünüyor.'' 
     
     SPORDA ŞİDDET 
     Yaptıkları işin spor olduğunun unutulduğunu ve statlarda ölümle sonuçlanan tatsız olaylar yaşandığını anlatan Tümer, şöyle devam etti 
     ''Cihat Aktaş'ın ölümüyle sonuçlanan şiddet olayı bizim camiamıza mal edildi. Ama bu tür taşkınlıklar her yerde oluyor. Bazen işin sadece spordan ibaret olduğunu unutuyoruz. Futbolcular arasında bu tür sıkıntılar olmuyor. Maç bittikten sonra herkes arkadaş. Örneğin, salı günü Fenerbahçe kalecisi Rüştü ile birlikte ailelerimizle Milano'ya tatile gidiyoruz.'' 
     
</TEXT>
</DOC>
