<DOC>
<DOCNO> 348278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo04.html </URL>
<DATE> 2005/06/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Futbolda geçen sezonun panoraması... 
</HEADLINE>
<TEXT>

     Galatasaray’ın 100. yılıydı ancak, Fenerbahçe hemen herkesin favorisiydi. Beklenen oldu ve sezon Sarı-Lacivertliler’in 16. şampiyonluğuyla son buldu. 
     Trabzonspor ve Sakaryaspor iyi oyunlarının karşılığını alamayanlar olarak öne çıkarken, Bosque’yle sönen Kartal, Rıza Çalımbay’la yeniden parlıyordu 

FANATİK 

2004-2005 sezonunun Fenerbahçe için ayrı bir önemi vardı... Öyle ki Sarı Lacivertliler, 34. hafta sonunda ipi göğüslerlerse ebedi dostları Galatasaray’ın 100. yılında şampiyonluk turu atacaklardı. Bunun için gerekli olan her şey vardı taraftar, maddi imkanlar, rakiplerini boğan atmosferiyle şahane bir stat, Van Hooijdonk’lu, Nobre’li müthiş kadroya Alex ve Anelka gibi yıldızların da dahil olması... İşte bu imkanlarla yola çıkan Fenerbahçe, kimi maçlardan sonra iyi oynamadan galip geldiği için eleştirilse de sezon bitiminde 16. şampiyonluğunu kazanmayı başardı. Ve Sarı-Lacivertliler’in uzun süredir kurdukları hayal gerçekleşti Daum’un talebeleri ezeli rakipleri Galatasaray’ın 100. yılında şampiyon olmuş ve 4. yıldız için bir adım öne geçmeyi başarmıştı. 

Sezonun Takımı Fenerbahçe 
Sezonun Karması 
Mondragon 
Emrah 
Kratochvil 
Tomas 
Ümit 
Aurelio 
Koray 
Hüseyin 
Murat 
Alex 
Fatih Tekke 
     
     Sezonun Futbolcusu Fatih Tekke 
     Fatih Tekke... Süper Lig’de bu sezon attığı 31 golle, gol krallığı yarışını zirvede tamamladı ve 8 yıl aradan sonra bunu başaran ilk Trabzonspor’lu futbolcu oldu. Bordo-Mavililer, bu sevinci en son 1995-1996 sezonunda Gürcü futbolcuları Şota ile yaşamıştı. Fatih Tekke, bununla da kalmadı ve gösterdiği müthiş performansla Trabzonspor tarihinde bir sezonda en çok gol atan futbolcu rekorunu da, ele geçirdi. Attıklarının yanında, attırdığı 13 golle de bu sezon takımının başarısında önemli bir görev üstlenen golcü futbolcu, kariyerinin zirvesine çıkarken, Sezonun en iyisi’ unvanını haketti... 
     
     Sezonun Teknik Direktörü Rıza Çalımbay 
     Futbolculuk kariyerinde taraflı tarafsız herkesin ama özellikle formasını giydiği Beşiktaş ve Beşiktaşlılar’ın gönlünde taht kuran Rıza Çalımbay ya da herkesin onu hatırladığı gibi, Atom Karınca... Devre arasında Çaykur Rizespor’dan ayrılıp, Kara-Kartal’ın başına geçtiğinde belki de kimse ondan bu kadar iyi işler beklemiyordu. Ancak Rıza hoca, Vicente del Bosque’den 29 puanla 5. sırada aldığı Beşiktaş’ı ikinci yarıda çok daha yukarılara taşıdı. Rıza Çalımbay’lı Siyah Beyazlılar, ikinci devrede adeta yeniden doğdu ve kazandığı 40 puanla ligi 4. bitirip, UEFA’ya gitmeye hak kazandı. Saracoğlu’nda, 9 kişiyle ve 80. dakikadan sonra kaleyi devralan Pancu’yla şampiyonu 4-3 mağlup ettikleri karşılaşma, sezonu taçlandırıyordu. 
     
     Sezonun Hakemi Serdar Tatlı 
     Serdar Tatlı, Süper Lig’in gelmiş geçmiş en otoriter hakemlerinden biri kuşkusuz... Merkez Hakem Kurulu tarafından lig maçlarında 17 kez görevlendirilen Tatlı, bunların hiçbirinde kararlarıyla öne çıkmadı. Pozisyonlara yakınlığı, kuralları uygulamadaki kararlılığı, en önemlisi de futbolcular üstündeki tatlı-sert etkisiyle ardında başarılı bir sezon daha bıraktı. Tarihi bir skora sahne olan Galatasaray-Fenerbahçe Türkiye Kupası final mücadelesinde bile adından hiç söz edilmemesi, onun kalitesi ve güvenilirliğinin en iyi kanıtıydı. 
     
</TEXT>
</DOC>
