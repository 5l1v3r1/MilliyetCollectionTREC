<DOC>
<DOCNO> 316440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko45.html </URL>
<DATE> 2005/02/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Akaryakıt satışları, 10 yıllık ortalamayı aştı... 
</HEADLINE>
<TEXT>

     Türkiye'de geçen yıl akaryakıt satışları, 10 yıllık ortalamanın yüzde 3,2 üzerinde gerçekleşti. 
     Petrol Sanayi Derneği PETDER , 2004 Yılı Petrol Sanayi Sektörü Raporu'nu açıkladı. 
     Rapora göre geçen yıl benzin, motorin, gazyağı, kalorifer yakıtı ve fuel oilden oluşan toplam akaryakıt tüketimi 2003 yılı ile karşılaştırıldığında yüzde 3,9 oranında büyüme kaydetti. 
     Benzinler, motorin ve gazyağını kapsayan beyaz ürün tüketiminde 2004 yılının Ocak-Haziran aylarını kapsayan ilk altı aylık dönemde yakalanan artış eğilimi, üçüncü ve dördüncü çeyrekte de devam etti. Toplam beyaz ürün tüketimi bir önceki yıl ile kıyaslandığında, 2004 yılında yüzde 6,9 oranında artış gösterdi. 
     2004 yılında toplam 95 ve 98 oktanlı kurşunsuz benzin ile süper benzin tüketimi 3 milyon 758 bin metreküp olarak gerçekleşti ve 2003 yılı ile karşılaştırıldığında yüzde 1,6 oranında daralma gösterdi. 
     Toplam motorin tüketimi yüzde 9,8 oranında artarak 12 milyon 651 bin metreküpe ulaştı. 
     Siyah ürünler pazarı kalorifer yakıtı, fuel oil 6 2004 yılında 2003 yılı ile karşılaştırıldığında yüzde 6,5 oranında küçüldü. 
     
     MOTORİNDEKİ ARTIŞ ENDÜSTRİYEL FAALİYETLERDEKİ BÜYÜMEDEN 
     Sektörün son 10 yıllık gelişimi ile 2004 yılı karşılaştırıldığında toplam akaryakıt satışlarının 10 senelik ortalamanın yüzde 3,2 üzerinde gerçekleştiği belirlendi. 
     Motorin kullanımındaki artış endüstriyel faaliyetlerdeki büyümeden, siyah ürünlerdeki azalma doğalgazın giderek siyah ürünler ile LPG'yi, toplam benzinler tüketimindeki azalma ise oto LPG'nin süper benzini ikamesinden kaynaklandı. 
     Akaryakıt pazarının oluşturduğu toplam büyüklük, LPG hariç, 2004 yılında yaklaşık 29 milyar YTL oldu. Sektörün sağladığı doğrudan vergi geliri ise 13,5 milyar YTL'si ÖTV, 4,5 milyar YTL'si KDV olmak üzere yaklaşık 18 milyar YTL olarak hesaplandı. Bu doğrultuda toplam akaryakıt satışlarının yüzde 61'inin vergilerden oluştuğuna dikkat çekildi. 
     Geçen yıl toplam otomotiv ve endüstriyel yağlama ürünleri satışları 2003 yılı ile kıyaslandığında yüzde 4,6 oranında artış göstererek 337 bin 567 tona ulaştı. Yağlama ürünleri satış rakamları içerisinde en büyük pay, yüzde 38,4 ile dizel motor yağlarının oldu. 
     
     LPG TÜKETİMİ YÜZDE 4.6 ARTTI 
     2004 yılında toplam LPG tüketimi tüplü, otogaz, dökme 2003 yılı ile kıyaslandığında, yüzde 4,6 oranında artış göstererek 3 milyon 760 bin tona ulaştı. Söz konusu artış, büyük ölçüde otogaz pazarındaki yüzde 20,9'luk büyümeden kaynaklandı. 
     Bir önceki yılla kıyaslandığında, dökme LPG pazarında yüzde 11,9 oranında küçülme, tüplü LPG pazarında yüzde 0,1, oto LPG pazarında ise aynı dönemde yüzde 20,9 oranında büyüme görüldü. 
     2004 yılı sonu itibariyle, pazarın yaklaşık yüzde 48'lik bölümünü tüplü LPG, yüzde 37'lik bölümünü otogaz, yüzde 15'ini ise dökme LPG oluşturdu. LPG sektörü 2004 yılında yaklaşık 6,8 milyar YTL büyüklüğe ulaştı. Bu dönemde LPG sektörü tarafından yaratılan toplam doğrudan vergi geliri yaklaşık 3,3 milyar YTL olarak hesaplandı. Bu rakamın 2,3 milyar YTL'si ÖTV, 1 milyar YTL'si ise KDV geliri oldu. 
     Rapora göre, 2003 yılı LPG dahil tüketim verileri esas alındığında toplam tüketimin yaklaşık yüzde 22'lik bölümü İstanbul'da gerçekleşiyor. Sadece İstanbul kendisinin de içerisinde yer aldığı Marmara Bölgesi dışındaki bütün bölgelerden fazla tüketim rakamına sahip bulunuyor. 
     Yüzde 10'luk orana sahip Ankara ve yüzde 7'lik orana ulaşan İzmir ile birlikte 3 büyük kentin toplam tüketimi Türkiye toplam tüketiminin yaklaşık yüzde 40'ını oluşturuyor. 
     
</TEXT>
</DOC>
