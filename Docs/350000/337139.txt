<DOC>
<DOCNO> 337139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur31.html </URL>
<DATE> 2005/04/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ta bir işadamını kaçırarak 2 milyon dolar fidye istediler .. 
</HEADLINE>
<TEXT>

     Beşiktaş'ta bir işadamını kaçırarak ailesinden 2 milyon dolar fidye istedikleri öne sürülen 8 kişi yakalandı. 
     İstanbul Organize Suçlar Şube Müdürlüğü'ne bağlı ekipler, Beşiktaş'ta işadamı Ali Galip Ç'nin kaçırılarak ailesinden 2 milyon dolar fidye istendiği ihbarını alınca konuya ilişkin çalışma başlattı. 
     Yürütülen çalışmalar sonucu işadamı Ç'nin rehin tutulduğu eve operasyon düzenleyen polis, olayla ilgileri görülen 8 kişiyi 4 adet ruhsatsız tabancayla birlikte gözaltına aldı. 
     Operasyonda, evde rehin tutulan Ali Galip Ç. de kurtarıldı. 
     Olaya ilişkin gözaltına alınan zanlılar arasında bulunan ve çıkar amaçlı suç örgütünün elebaşı olduğu ifade edilen Çeçenistan uyruklu E.T'nin, 1996 yılında Trabzon-Soçi seferini yapmaya hazırlanan Avrasya Feribotu'nun İstanbul'a kaçırılmasına ilişkin yargılanarak 8 yıl 10 ay 20 gün hapis cezasına çarptırılan Muhammet Emin Tokcan'ın akrabası olduğu öğrenildi. 
     Polisteki işlemleri tamamlanan 3'ü Çeçenistan uyruklu 8 kişi, daha sonra Beşiktaş'taki İstanbul Cumhuriyet Savcılığı'na gönderildi. 
     
</TEXT>
</DOC>
