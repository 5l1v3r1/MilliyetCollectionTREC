<DOC>
<DOCNO> 332982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy27.html </URL>
<DATE> 2005/04/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Arınç Yunanistan 12 milde ısrar ederse karşı çıkmalıyız 
</HEADLINE>
<TEXT>

     TBMM Başkanı Bülent Arınç, ''Türkiye'nin geleceğinde menfaat gördüğümüz dış politikamız ile çelişir bir tavrımız olamaz. Bundan sonra da olmayacaktır'' dedi. 
     Arınç, Lüksemburg'a yaptığı resmi ziyareti tamamlayarak özel uçak ''Ata'' ile bugün yurda döndü. 
     TBMM Başkanı Arınç, Esenboğa Havalimanı'nda yaptığı açıklamada, ziyaretinin Lüksemburg Meclis Başkanı Jean Spautz'un geçen yıl Mart ayında Türkiye'ye yaptığı ziyarete karşılık teşkil ettiğini söyledi. 
     Lüksemburg Büyük Dükü Henri ile yaptığı görüşmede, Henri'nin Türkiye'yi yakından tanıdığını müşahede ettiğini belirten Arınç, Büyük Dük'e ilgi duyduğu konularda bilgi sunduğunu söyledi. 
     Arınç, Başbakan Jean-Claude Juncker ile yaptığı görüşmede de Juncker'ın önümüzdeki müzakere sürecinde Türkiye'ye şimdiye kadar verdikleri desteği sürdüreceklerini kaydetti. 
     Bülent Arınç, Meclis Başkanı Weiler ile gerçekleşen temaslarının da çok yapıcı ve olumlu bir ortamda geçtiğini ifade ederek şöyle konuştu 
     ''Heyetlerarası görüşmemizde çok yönlü ikili ilişkilerimizin yanı sıra, özellikle Türkiye-Avrupa Birliği AB ilişkilerini, ülkemizi ilgilendiren güncel, bölgesel ve uluslararası konuları ele aldık. Bu çerçevede, Kıbrıs ve Irak'taki son gelişmeler üzerinde görüş alışverişinde bulunduk. Ayrıca, bu görüşmelerde Dışişleri, Avrupa İşleri, Savunma, İşbirliği ve Göç Komisyonu üyelerinin ülkemizi yakından ilgilendiren sorularını da cevaplandırdım. 
     2005 yılı başından beri AB dönem başkanlığını Lüksemburg yürütmektedir. Doğal olarak ülkemizin AB ile müzakere sürecine başlama konusu da görüşmelerimizin ortak noktasını oluşturdu. Lüksemburg'un ülkemizin AB'ye tam üyelik sürecinde vermiş olduğu desteği takdirle karşıladığımızı, bu desteğin müzakere sürecinde de aynen sürmesini beklediğimizi ifade ettim. Muhataplarım, bu konudaki gelişmelerle yakından ilgilendiklerini ve desteklerinin süreceğini teyit ettiler.'' 
     Bülent Arınç, ayrıca Lüksemburg'da kurulu bulunan AB Adalet Divanı'nı da ziyaret ettiğini, divan başkanı ve üyelerinden mahkemenin çalışma yöntemleri hakkında ayrıntılı bilgi aldığını söyledi. 
     Arınç, Türk Büyükelçiliği'nde yapılan toplantıda da Lüksemburg Parlamentosu mensupları, Avrupa Yatırım Bankası yetkilileri, Lüksemburg iş çevreleri, üniversite öğretim üyeleri ile Türk dernek temsilcileriyle görüş alışverişinde bulunduğunu ve çeşitli gazetelere de mülakatlar verdiğini kaydetti. 
     Arınç, ziyaretinin her bakımdan olumlu ve verimli geçtiğini ifade ederek, ''Ziyaretimin çok yönlü olumlu ilişkilerimize yeni bir ivme kazandırdığını düşünüyorum. Parlamenter alanda olduğu kadar tüm konularda ikili ilişkilerimizde yakaladığımız bu olumlu ve sevindirici ivmenin sürdürülmesini diliyorum'' dedi. 
     
     YUNANİSTAN 12 MİLDE ISRAR EDERSE 

     Arınç, daha sonra gazetecilerin sorularını yanıtladı. Trabzon'dan sonra Sakarya'da meydana gelen olayları değerlendirmesini isteyen gazeteciye Arınç, bu konularda sükunet tavsiye eden konuşmalar yaptığını belirtti. Arınç, ''Birileri halkımızı tahrik ediyor olabilir. Halkımız tahriklere kapılıyor olabilir. Ancak, cumhuriyetimizin kuruluşunun 85. yılı kutlamalarının halkımızın kucaklaşmasına ve geleceğe güvenle bakmasına sebep olacağına inanıyorum ve diliyorum'' diye konuştu. 
     Arınç, bir başka gazetecinin, Türkiye ve Yunanistan arasındaki 12 mil konusuna ilişkin sorusu üzerine de bu konudaki gerekli açıklamaları Lüksemburg'dan ayrılmadan önce de yaptığını ifade etti. Arınç, şöyle devam etti 
     ''Benim basın mensuplarıyla özel olarak yaptığımız toplantıda dosthane biçimde açıkladığım konuyu kamuoyunda çarpıtarak ve hatta eleştiri dozlarını çok fazla artırarak başka bir mecraya götürmek istediler. Dış politikadaki temel hedefimizin, milli çıkarlarımız olduğuna yürekten inanıyorum ve her vesileyle tekrarlıyorum. Milli çıkarlarımızın ulusal bütünlüğümüzün ihtiyaç gösterdiği ve tehlike anında olduğu tüm hallerde, TBMM olarak gereken tedbirlerin her birini vakit geçirmeden ve oybirliğiyle alabiliriz. 
     Benim söylediğim konu, Yunanistan 12 milde ısrar ederse, Türkiye'nin haklarına tecavüz anlamına gelen bir davranışta bulunursa, biz buna karşı çıkmayalım anlamı değildir. Bilakis böyle bir durum karşısında halkımızın temsilcisi olan TBMM, Anayasa'nın 87 ve 92. maddeleri de dahil tüm tedbirleri gecikmesizin alır ve alacaktır. 
     Bizim söylediğimiz konu, geçmişte yaşanmış olan bu olayın şu anda içinde bulunduğumuz dosthane ilişkiler içerisindeki yerini yeniden dikkate almaktır. 
     Biz Türkiye'nin ulusal dış politikasını Meclisi'yle hükümetiyle iktidarıyla, muhalefetiyle birlikte takip ediyoruz. Bu ulusal dış politikamızdan bir sapma söz konusu değildir. Sözlerimizi birbiriyle tenakuz teşkil eden çelişkili açıklamalar olarak göstermek hiç bir zaman doğru olamaz. Biz ülkemizin menfaatlerini gözetiyoruz. Türkiye komşularıyla öncelikle iyi ve dosthane ilişkiler kurmalıdır. Dünyada barışın sağlanmasına giden yol da budur. 
     Anlıyorum ki benim o gün gazeteci arkadaşlarımızla bir yemek sırasında yanyana konuştuğumuz bir söz çok daha hayırlı gelişmelere yol açmıştır. Türkiye'nin dış politikasını takip eden kişilerle bizim görüşlerimiz arasında ancak bir paralellik söz konusu olabilir. 
     Ancak benim sözlerim ertesi gün gazetelerde yayınlandığında itiraf edeyim ki bu sözlerin boyutunu tam araştırmadan endişe ile karşılayan bazı bürokratlar ve bazı kesimler olmuştur. Türkiye'nin durağan bir dış politika talep etmesi ve sloganlara bağlı olarak ömrünü geçirmesi mümkün değildir. Benim yaptığım biraz da ezber bozmak olmuştur. Ezber bozmak kolay olmuyor. 
     Bizim ne sayın Dışişleri Bakanı'yla, ne Başbakan'la, ne sayın Baykal' ne bir başka parti lideriyle Türkiye'nin geleceğinde menfaat gördüğü dış politikamızda çelişir tavrımız olamaz. Bundan sonra da olmayacaktır.'' 
     
</TEXT>
</DOC>
