<DOC>
<DOCNO> 302527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/ydilmen.html </URL>
<DATE> 2005/12/18/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Rahat oldu 
</HEADLINE>
<TEXT>



Farklı galibiyetle ilk yarıyı rekor bir puanla kapatan Fenerbahçe, karşısında havlu atmaya müsait bir Denizli bulunca galibiyet daha da kolay oldu. Maçın başında bir duran top, ilk yarının sonunda bir duran top ve skor 2-0'a gelince fark zaten kaçınılmazdı. Çünkü Fenerbahçe gibi takımlar kendi performanslarından çok, rakiplerin gardı düştüğü ve disiplinden kopup takım savunmasını tamamen bıraktıkları zaman - Denizli örneği - farka ulaşıyorlar. Rakibin de maçı çevirme şansı olmuyor. Dünkü maç tipik şampiyonluğa oynayan büyük takımla, erken iki farklı geriye düşen ve disiplini bırakan bir rakibin mücadelesiydi. Kilit oyuncular Appiah ve Marco maça damgasını vurdu. Çok iyi anlaşarak, sırayla hücuma çıkarak Semih ve Alex'e yardımcı oldular. Sadece yardımcı olmakla kalmayıp, Alex'in mükemmel asistleriyle de Semih'in boşalttığı tehlikeli bölgelere süratle girerek ilk kez beraber bir maçta gol attılar. 
Ümit Özat'ın maç boyunca Tuncay ile birlikte onlarca kez hücuma çıkması da Denizli'nin dengesini bozdu. Maçın kırılma anı olan ikinci gol öncesi kaptan, tecrübesi ile son hücum diye Luciano ve Önder'i hücuma göndererek Semih'in rahat ortam bulmasını sağladı. Semih'e çok az oynamasına rağmen "gol şansı var" demek ona haksızlık olur. İyi forvetler şansı kendileri yaratır. Doğru koşuları, sezileri, attığı gollerin dışında çapraz koşularla arkadan gelen Alex, Appiah, Tuncay, Aureilo, Mehmet Yozgatlı gibi oyunculara pozisyon hazırlaması iyi bir santrfor olduğunu gösteriyor. 
Takım savunmasındaki konsantrasyon eksikliği yine sürüyor. İyi bir görüntü çizmeyen Denizli'ye iki gol dışında 3-4 pozisyon verilmesi düşündürücüydü. 
Denizli takımına Nurullah Sağlam, Can Çobanoğlu ve yeni başkan Ali İpek'in mutlaka 4-5 ciddi takviye yapması gerekiyor. Çünkü Denizli iyi oynar gibi gözüküp forvet sıkıntısı yüzünden skor yakalayamıyor. Denizlispor gibi yıllardır ligde mücadele eden bir takımı uyarmak, ailesi Denizli'de yaşayan Rıdvan Dilmen için bir görevdir. 



</TEXT>
</DOC>
