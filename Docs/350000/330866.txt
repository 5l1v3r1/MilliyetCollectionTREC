<DOC>
<DOCNO> 330866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur51.html </URL>
<DATE> 2005/04/06/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
İbrahim Tatlıses'in Atatürk hakkındaki sözlerine ADD'den kınama 
</HEADLINE>
<TEXT>

     Atatürkçü Düşünce Derneği ADD Genel Sekreter Yardımcısı Nilgün Ersoy, Atatürk hakkında ''tarih bilinci yeterli olmayanların, konuşmalarına daha özen göstermeleri gerektiğini'' belirtti. 
     Ersoy, yaptığı yazılı açıklamada, sanatçı İbrahim Tatlıses'in bir televizyon kanalında Mustafa Kemal için, ''O, bizim Hitlerimiz, Mussolinimiz, ATO'muz'' dediğini ifade ederek, bu sözleri şiddetle kınadıklarını kaydetti. 
     İbrahim Tatlıses'in ''benzetme cüretini gösterdiği kişilerin'' kendi ulusları tarafından utançla anıldığını, tarihte, faşizm ve soykırımın en büyük temsilcileri olarak yer aldığını belirten Ersoy, ''Oysa Mustafa Kemal bugün, tüm Türk ulusunun gönlünde yaşadığı gibi, Türk Kurtuluş Savaşını örnek alarak bağımsızlığına kavuşan birçok ulusun gönlünde de yer almıştır'' dedi. 
     Ersoy, UNESCO tarafından 1978 yılında ''Uluslararası anlayış, işbirliği ve barış yolunda çaba göstermiş üstün bir kişi, olağanüstü devrimler gerçekleştirmiş bir devrimci, sömürgecilik ve yayılmacılığa karşı savaşan ilk önder, insan haklarına saygılı dünya barışının öncüsü, bütün yaşamı boyunca kişiler arasında renk, din, ırk ayrımı gözetmeyen eşsiz bir devlet adamı, Türkiye Cumhuriyeti'nin kurucusu'' olarak tanımlanan Mustafa Kemal Atatürk'ün doğumunun 100. yılı nedeniyle 1981 yılının ''Dünyada Atatürk Yılı'' olarak kabul edildiğini anımsattı. 
     Ersoy, ''Tüm dünya tarafından saygı gören ve görmeye devam edecek olan Büyük Atamız hakkında, tarih bilinci yeterli olmayanların, yaptıkları konuşmalarına daha özen göstermeleri gerekmektedir'' görüşünü dile getirdi. 
     
</TEXT>
</DOC>
