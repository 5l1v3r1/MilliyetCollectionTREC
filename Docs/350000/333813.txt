<DOC>
<DOCNO> 333813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonyas03.html </URL>
<DATE> 2005/04/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"O şimdi mahkum" filiminin galasında siyasiler de vardı... 
</HEADLINE>
<TEXT>

     Abdullah Oğuz'un yönettiği ''O Şimdi Mahkum'' filminin Ankara galası yapıldı. 
     Filmin Kızılay Büyülü Fener Sineması'ndaki Başkent galasına, CHP Genel Başkanı Deniz Baykal, Adalet Bakanı Cemil Çiçek, ANAP Genel Başkanı Erkan Mumcu, Adalet Bakanlığı Ceza ve Tevkif Evleri Genel Müdürü Kenan İpek de katıldı. 
     Filmin oyuncuları Burhan Öcal, Yavuz Bingöl, Ayça İnci, Melisa Sözen, Nazif Uslu ile filmde konuk oyuncu olarak görev alan Türk Sineması'nın usta aktörü Menderes Samancılar da gala gecesinin konukları arasında yer aldı. 
     Adalet Bakanı Çiçek, sanatçılarla bir süre sohbet ettikten sonra film öncesinde sinemadan ayrılırken, Baykal salona girişinde sanatçılarla tanıştı. ''Zayıf bir giriş olmuş, kelepçelerle dekor yapılabilirdi'' diye espri yapan Baykal, filmi izledikten sonra gazetecilerin sorularını yanıtladı. Baykal, ''Değerli oyuncuların güzel bir çalışması. Farklı bir hikaye çok güzel anlatılmış, çok sürükleyici. Her yönüyle çok hoş, çok dengeli. Türk Sineması'nın son dönemdeki başarılı çalışmalarına bir yenisi daha eklenmiş oldu. Sanatçıları kutluyorum'' sözleriyle filmi değerlendirdi. 
     
     O ŞİMDİ MAHKUM 
     Abdullah Oğuz'un yönettiği ''O Şimdi Mahkum'', geçtiğimiz sezon gösterime giren ''O Şimdi Asker'' filminin devamı niteliğini taşıyor. 
     Filmde rol alan Levent Kazak, Gökhan Özoğuz ve Yavuz Bingöl'ün yeniden buluştuğu filmin lokomotifi ise müzik dünyasının ünlü perküsyon ustası Burhan Öcal. Filmde ''Numan Kolsuz'' adlı bir mafya babasını canlandıran Öcal, ilk oyunculuk deneyimini gerçekleştirdiği filmde başarılı yorumuyla dikkat çekti. Filmde, Erkan Can, Zafer Algöz, Ayça İnci, Melisa Sözen ve Turgay Tanülkü diğer rolleri üstlenirken, konuk oyuncu olarak Peker Açıkalın, Nurseli İdiz ve Menderes Samancılar da görev aldı. 
     Bayrampaşa Cezaevi'nde çekilen ilk sinema filmi niteliğini taşıyan yapım, bir televizyon dizisi çekmek için kolları sıvayan Levent'in asker arkadaşı Athena grubunun solisti Gökhan'a teklif götürmesini, ancak dizi senaryosunun gerçeğe dönüşmesiyle ikilinin belalı bir koğuşa düşmesini konu alıyor. 
     
</TEXT>
</DOC>
