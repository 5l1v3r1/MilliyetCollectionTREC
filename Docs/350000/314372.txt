<DOC>
<DOCNO> 314372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun15.html </URL>
<DATE> 2005/02/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Welt am Sontag Genel Yayın Yönetmeni Erdoğan kaçmaya çalışıyor 
</HEADLINE>
<TEXT>

     İhsan DÖRTKARDEŞ DHA 

      BAŞBAKAN Recep Tayyip Erdoğan'ın türban konusunda yaptığı açıklama ile ilgili tartışmalar sürerken, mülakatı yayımlayan Alman Welt am Sonntag' gazetesinin Genel Yayın Yönetmeni Christoph Keese, "Erdoğan kaçmaya çalışıyor'' dedi. 
     Almanya'nın pazar günleri çıkan muhafazakar eğilimli Welt am Sonntag' gazetesinin Genel Yayın Yönetmeni Christoph Keese, Alman DW Radyosu'nun sorularını yanıtladı. Keese, Başbakan Erdoğan'ın mülakatı yalanlamasını anlamakta güçlük çektiğini belirtirken, "Galiba Erdoğan, sözlerinin yarattığı tepkiler nedeniyle benimle söyleşi yapmadığı iddiasının arkasına kaçarak saklanmaya çalışıyor'' diye konuştu. 
     Geçen pazar günü yayımlanan söyleşide Erdoğan, üniversitelerde türban yasağının kaldırılması yönünde çalışmalar yapıldığını ve böyle bir adımı doğru bulduğunu açıkladı. "Üniversitelerde türban yasağı bence yanlış'' dediği belirtilen Başbakan Erdoğan, bu bağlamda laiklik ilkesinin bu yasağın kaldırılmasıyla zayıflatılmayacağını, buna karşılık Türkiye'de insanlara daha fazla dini özgürlüğün verilebileceğini söylediği yayımlandı. 
     Keese, söyleşinin yapıldığı yerin belli olduğunu, Erdoğan'ın söylediklerini danışmanı Cüneyt Zapsu'nun onaylandığını ifade ederek, "Ben, onaylanırken değiştirilen bazı bölümleri aynen yayımladım'' dedi. Amacının, Alman kamuoyunu Türkiye'deki laiklik tartışmaları konusunda birinci ve en yetkili elden bilgilendirmek ve Erdoğan'ın laik devlete inancını kendi ağzından öğrenmek olduğunu belirten Keese, Erdoğan'ın asıl hedef kitlesinin Almlan kamuoyu olduğunu öne sürdü. 
     Başbakan Erdoğan'ın sözlerinin Türkiye'de yarattığı tepki nedeniyle söyleşiyi yalanlamasına bir anlam veremediğini söyleyen Keese, "Bu durumda Erdoğan söyleşi yapmadığı iddiasının arkasına kaçarak saklanmaya çalışıyor'' diye konuştu. Türkiye'yi az tanıdığını söyleyen Keese, Başbakan Erdoğan'ın görüş ve düşüncelerini açıkça ve dürüstçe dile getirdiğine inandığına ve bu tür söyleşilerin zaman zaman tartışmalara neden olduğuna dikkat çekti. 
     Söyleşiyi Davos'da Dünya Ekonomik Forumu toplantılarının kendisi tarafından yönetilen yemekli panel çerçevesinde yapıldığını anlatan Keese, Erdoğan'ın kendisi tarafından İngilizce sorulan sorulara Türkçe yanıt verdiğini ve bu nedenle söyleşinin bir tercüman aracılığıyla yapıldığını söyledi. Bütün söyleşinin onaylanma prosedürünün ve elektronik posta alışverişinin kayıtlı olduğunu söyleyen Keese, "Kendimi gayet iyi hissediyorum ve Erdoğan'ın bana gerçek düşüncelerini aktardığından eminim'' dedi. 
     
</TEXT>
</DOC>
