<DOC>
<DOCNO> 336837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/guncel/gun04.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler mucize yarattı 
</HEADLINE>
<TEXT>


12 öğretmen, Zeytinlik'in kaderini değiştirdi. Kütüphane ve bilgisayar sınıfı kurup müze çalışması başlatan öğretmenler, yaşlılara da yardım ediyor 

YÜKSEL BALCI İzmir DHA 

Ödemiş'in Zeytinlik beldesinde görevli idealist öğretmenler, dayanışma ruhunun canlanmasına öncülük etti. Öğrencileriyle birlikte yaşlı, hasta ve engellileri ziyaret edip ihtiyaçlarını karşılayan öğretmenler, şimdi de bir müze kurup kültürel değerlerin gelecek nesillere taşınması için kampanya başlattı. 

'Kadınlar okulu' 
1500 nüfuslu beldedeki 195 öğrencinin eğitim gördüğü Zeytinlik İlköğretim Okulu'nun 12 öğretmeninden 10'u kadın. Bu nedenle okula "kadınlar okulu" da deniliyor. Bir süre önce bağış kitap toplayarak okula kütüphane kazandıran öğretmen ve öğrenciler, bahçeyi de yeşillendirdi. Yardım kampanyalarıyla her sınıfa bir televizyon kazandırıldı, 6 bilgisayarlı bilgisayar laboratuvarı oluşturuldu. 
Öğretmenler, Ege Üniversitesi Hemşirelik Yüksekokulu öğretim görevlilerinin kadınlara menopoz, aile planlaması, çocukların davranış bozuklukları konusunda konferanslar vermesini de sağladı. Müdür Ümran Akça Ateş, arkadaşları Aynur Kazak, Yeşim Bütün, Seda Gezgin, Makbule Mat, Gülgün Hazer, Burcu Şanlı, Öznur Özkent, Ebru Çalık, Görkem Güney, Ersan Cura ve Murat Kerpiç'le başarılı çalışmalara imza attıklarını söyledi. 

Bir çocuk annesi 
Belde halkının sevgilisi olan bir çocuk annesi Ateş ve meslektaşları, şimdi de bir sınıfı müze haline getirmek için harekete geçti. 
Velilerin antika duvar saati, telefon, sinema makineleri gibi eşyaları okula getirdiği belirten Ateş, şunları kaydetti 
"Haftanın bir gününü engelli, yaşlı ve hastalara ayırdık. Öğrencilerimizle ziyaret ederek, işleri varsa hep beraber yapıyoruz. Yalnız olmadıklarını, hep birlikte yaşamaktan mutlu olduğumuzu gösteriyoruz. Arkadaşlar arasında büyük bir uyum olması başarıyı artırıyor." 


</TEXT>
</DOC>
