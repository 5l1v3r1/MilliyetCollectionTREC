<DOC>
<DOCNO> 310394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/dunya/adun.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsterlerse çekiliriz' 
</HEADLINE>
<TEXT>


ABD Başkanı Bush, Irak'ta 30 Ocak seçimleri sonucu iktidara gelecek hükümet isterse Amerikan birliklerinin ülkeden çekilebileceğini söyledi. Başbakan Erdoğan ise Davos'ta 'Henüz erken' dedi 

Sema Emiroğlu - New York 


ABD Başkanı George W. Bush, New York Times gazetesi muhabirlerine verdiği 40 dakikalık özel mülakatta, ilk kez, Irak'ta pazar günü yapılacak seçimlerde sandıktan çıkacak yeni hükümetin istemesi halinde, Amerikan kuvvetlerinin ülkeden çekileceğini açıkladı. 
Yeni hükümetin, muhtemelen Amerikan askerlerinin ülkede kalmasını isteyeceğini belirten Bush, ancak ABD'nin yeni Irak hükümetinin talebi üzerine ilke olarak Irak'tan çekilip çekilmeyeceği sorusuna, "Kesinlikle. Bu egemen bir hükümet. Kendi ayakları üzerinde duruyorlar" yanıtını verdi. 
"Bu seçimlerden sonra tahminen sorumluluk mevkilerine gelecek kişilerin seslerini duydum, gerçi yine de ne olacağı hiç bilinmez" diyen Bush, "Ama oradaki liderliğin büyük çoğunluğu, en azından Iraklılar savaşabilecek hale gelinceye kadar koalisyon askerlerine ihtiyaç duyulacağını anlamış gözüküyor" diye konuştu. 
Bush, pek çok Iraklının ABD'yi "işgalci güç" olarak gördüğünü de kabul etti. Bush, şöyle dedi "Pek çok Iraklının anladığı - benim de anladığım - temel soru, Irak vatandaşlarının Amerikan askerlerini işgalci değil, yardımcı olarak görmelerini nasıl sağlayacağımız. Ve koalisyonun varlığı, işgalci bir güç olarak görüldüğü sürece, bu, isyancılar ve radikallerin, insanların kafasına, hükümetin aslında kendi hükümetleri olmadığını ve ülkelerinin işgaline ortak olduğunu sokmalarını sağlıyor. Bunu makul görüyorum. Bunu ayrıca, 'bu benim ülkem' diyen bir çeşit ulusal hissin mevcut olması bakımından oldukça umutlu bir şey olarak da görüyorum. Yani bu benim için olumlu bir işaret." 

Erdoğan Şimdi olmaz 
Öte yandan, Başbakan Recep Tayyip Erdoğan, ABD askerlerinin Irak'tan çekilmesi için henüz erken olduğunu belirtti. 
Erdoğan bu açıklamayı, Davos'taki temasları çerçevesinde Almanya Başbakanı Gerhard Schröder ile görüştükten sonra yaptı. Erdoğan, bir soru üzerine, ABD askerlerinin Irak'tan çekilmesinin henüz erken olduğu yanıtını verdi. 




</TEXT>
</DOC>
