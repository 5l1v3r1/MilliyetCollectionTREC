<DOC>
<DOCNO> 331985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo11.html </URL>
<DATE> 2005/04/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Lazarov Gaziantep'i Konya önünde uçurdu 2-0 
</HEADLINE>
<TEXT>

     Süper Lig'de Gaziantepspor, ilk yarısı 0-0 biten karşılaşmada Konyaspor'u ikinci yarıda Bulgar futbolcusu Lazarov'un attığı gollerel 2-0 mağlup etti. 
     Ev sahibi Gaziantepspor rakibine oranla maça daha iyi başladı. Golü daha çok isteyen taraf olan Gaziantepspor, organize ataklar geliştirmesine karşın skoru değiştirecek golü bulamadı. Karşılaşmaya savunmayı ön planda düşünerek başlayan Konyaspor, Zefer Biryol'un ayağından gol bulmak istediyse de başarılı olamadı. 
     Güneşli bir havada oynanan karşılaşmayı 200 kadarı Konyaspor taraftarı olmak üzere 8 bin dolayında futbolsever izledi. İki takımın futbolcuları sahaya Gaziantepspor Taraftarlar Derneği'nin verdiği çiçeklerle çıktı. 
     8. dakikada, Lazarov'un pasında topla buluşan Gökhan Güleç'in, ceza sahası içinden sert şutunda kaleci Özden, meşin yuvarlağı iki hamlede kontrol etti. 
     15. dakikada, Baliç'in Gaziantepspor kalesine yaklaşık 30 metre mesafeden sert şutunda meşin yuvarlak az farkla auta gitti. 
     25. dakikada, Lazarov'un sol kanattan köşe atışından ceza sahasına ortaladığı topu kaleci Özden yumrukladı, meşin yuvarlak Gökhan Zan'ın önünde kaldı. Bu futbolcunun vuruşunda meşin yuvarlak bir kez daha auta çıktı. 
     35. dakikada, Hasan Yurt'un Konyaspor ceza alanına gönderdiği topa Erdal Güneş kafasıyla vurdu, kaleci Özden meşin yuvarlağı ayaklarıyla dokunarak ceza sahasının dışına çıkardı. 
     43. dakikada, Gaziantepspor kalecisi Hasagiç'in topu elinde gereğinden fazla tutması üzerine Konyaspor, ceza sahası içinden serbest atış kazandı. Atışı Baliç kullandı, meşin yuvarlak Gaziantepspor futbolcularının oluşturduğu barajdan döndü. 
     Karşılaşmanın ilk yarısı 0-0 bitti. 
     
     İKİNCİ YARI 

     İkinci yarıya rakibine oranla daha hızlı ve üstün başlayan Gaziantepspor, 59. dakikada bir penaltı atışından yararlanamayan Lazarov'un 79. ve 85. dakikalarda kaydettiği gollerle rakibini 2-0 yendi. 
     46. dakikada, Erdal Güneş'in ceza sahasına ortaladığı topu Gökhan Güleç Konyaspor kalesine gönderdi, meşin yuvarlak yan direğe çarpıp oyun alanına döndü. 
     52. dakikada, Lazarov'un ceza sahası ön çizgisi üzerinden serbest atıştan Konyaspor kalesine yolladığı meşin yuvarlak auta gitti. 
     59. dakikada, Tayfun'un ceza sahası içinde Lazarov'u düşürmesi üzerine hakem Orhan Erdemir penaltı noktasını gösterdi. Atışı kullanan Lazarov meşin yuvarlağı yan direğin dibinden auta yolladı. 
     79. dakikada, Gaziantepspor beklediği gole kavuştu. Tarık Ettayeb'in savunmanın arkasına attığı topla buluşan Lazarov, yerden sert bir şutla takımını 1-0 öne geçirdi. 
     85. dakikada, ani gelişen karşı atakta Tarık Ettayeb, meşin yuvarlakla Jaziri'yi buluşturdu. Bu futbolcunun ceza sahasına ortaladığı meşin yuvarlağı Lazarov kafa vuruşuyla Konyaspor kalesinin ağlarıyla buluşturarak kendisinin ve takımının ikinci golünü attı. 
     Karşılaşma ev sahibi Gaziantepspor'un 2-0 üstünlüğüyle sone erdi. 
     
     KÜNYE 

     

Stat Kamil Ocak. Hakemler Orhan Erdemir xx, Alparslan Dedeş xx, Nihat Mızrak xx. Gaziantepspor Hasagiç xx, Bouazizi xx, Gökhan Zan x, Sedat xx, Erhan Namlı xx Dk. 46 Tarık Ettayeb xx , Hasan Yurt xxx, Barış xx, Devran xx, Erdal Güneş xx, Gökhan Güleç xx Dk. 71 Jaziri x , Lazarov xxx Dk. 87 Macanga . Konyaspor Özden xxx, Yasin xx, Levent xx, Baliç xx, Hasan Uğur x, Zafer Demir xx, Tayfun xxx, Erhan Albayrak xx, Altan xx Dk. 88 Camara , Muhammet Hanifi xx Dk. 71 Ceyhun x , Zafer Biryol xx. Gol Dk. 79 ve Dk. 85 Lazarov. Sarı kart Dk. 40 Barış, Dk. 80 Lazarov Gaziantepspor .      
</TEXT>
</DOC>
