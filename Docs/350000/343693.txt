<DOC>
<DOCNO> 343693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy29.html </URL>
<DATE> 2005/05/18/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gül Sayın Başbakan'ın Papadopulos ile görüşmesi söz konusu değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Başbakan Recep Tayyip Erdoğan’ın Kıbrıs Rum kesimi lideri Tasos Papadopulos ile Moskova’daki "insani ilişkiler çerçevesindeki selamlaşmasını görüşme gibi algılamamak gerektiğini" kaydetti. 
     Kongo Demokratik Cumhuriyeti KDC Dışişleri ve Uluslararası İşbirliği Bakanı Raymond Ramazani Baya ile Dışişleri Bakanlığı Konutu’nda bir araya gelen Gül, görüşmenin ardından düzenlenen ortak basın toplantısında soruları yanıtladı. 
     Gül, KDC’nin Afrika’nın en önemli ülkelerinden biri ve 60 milyonluk nüfusa sahip olduğunu söyleyerek, bu nedenle Afrika yılı ilan edilen 2005’te KDC ile görüşmenin önemine dikkat çekti. 
     Baya ile görüşmesinde, iki ülke ilişkilerinin geliştirilmesini ele aldıklarını anlatan Gül, KDC’nin İslam Konferansı Örgütü üyelik başvurusunu desteklediklerini kaydetti. 
     Gül, KDC’nin de Türkiye’nin BM Güvenlik Konseyi geçici üyeliği adaylığına destek verdiğini bildirdi. 
     Bakan Gül, Türkiye-KDC ilişkilerinin olgunlaşma safhasında olduğunu ama büyük potansiyel de bulunduğunu belirterek, konuk bakanın İstanbul’a da giderek işadamlarıyla bir araya geleceğini söyledi. 
     Türkiye olarak Afrika’ya ayrı bir önem verdiklerini ifade eden Gül, Türk İşbirliği ve Kalkınma İdaresi Başkanlığı’nın TİKA bu kıtadaki merkezinin faaliyetlerinin yaygınlaştırılmasının gündemde olduğunu kaydetti. 
     Bakan Gül, bu çerçevede gerek Başbakan Recep Tayyip Erdoğan gerekse kendisi ve diğer bakanların Afrika ziyaretlerinin devam edeceğini de belirtti. 
     KDC Dışişleri Bakanı Baya da Türkiye’nin Afrika’ya açılım politikasından duyduğu memnuniyeti dile getirerek, iki ülke ilişkilerinin gidişatından da memnun olduklarını kaydetti. 
     Baya, iki ülke arasında hava ve deniz ulaşımı için yeni fırsatlar yaratılması konusunu ele aldıklarını, Bakan Gül’ü Kinşasa’ya davet ettiğini söyledi. 
     Bir gazetecinin sorusu üzerine, KDC’de kabul edilen yeni anayasaya ilişkin bilgi veren Baya, bunun ülkesi için tarihi bir gelişme olduğunu ve bu anayasanın ileriki yıllarda yapılacak yerel, genel ve cumhurbaşkanlığı seçimlerinde önemli olduğunu belirtti. 
     
     SERDAR DENKTAŞ’IN AÇIKLAMASI 
     KKTC Dışişleri Bakanı ve Başbakan Yardımcısı Serdar Denktaş’ın Başbakan Erdoğan’a Kıbrıs Rum kesimi lideri Tasos Papadopulos ile Moskova’daki görüşmesine ilişkin yönelttiği eleştirinin hatırlatılması üzerine Gül, bu görüşmenin insani ilişkiler çerçevesinde yapılmış olduğunu kaydetti. 
     Gül, Denktaş’ın açıklamasını görmediğine işaret ederek, şunları söyledi 
     "Sayın Başbakanın bir görüşmesi söz konusu değil. Ama medeni insanlar gibi aynı platformda bir araya gelindiğinde, muhakkak insani ilişkiler çerçevesindeki selamlaşmayı, tokalaşmayı görüşme gibi algılamamak gerekir." Bakan Gül, KKTC Cumhurbaşkanı Mehmet Ali Talat’ın mülk sorununun devam etmesi durumunda sınırın kapanabileceğine ilişkin açıklamalarının hatırlatılması üzerine, KKTC’nin ayrı bir devlet olduğunu ve bu nedenle kendi kararlarını alabileceğini bildirdi. 
     
     ÖZBEKİSTAN’DAKİ GELİŞMELER 
     Gül, Özbekistan’daki gelişmelere ilişkin soru üzerine de Özbekistan’ın kardeş bir ülke olduğunu söyleyerek, gelişmeleri yakından ve kaygıyla takip ettiklerini belirtti. 
     Rakamlar çok net olmamakla birlikte çok sayıda sivilin hayatını kaybettiğini hatırlatan Gül, şunları kaydetti 
     "Kardeş bir ülke olarak gördüğümüz bu ülkede iç huzurun, istikrarın her şeyin önünde geldiğine inanıyoruz. Bu açıdan bu ülkelerdeki demokrasinin gelişmesi, temel hak ve özgürlüklerin pekişmesinin bu ülkedeki halkların mutluluğunu ve yönetimleri güçlendireceğine inanıyoruz." 
     
</TEXT>
</DOC>
