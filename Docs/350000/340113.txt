<DOC>
<DOCNO> 340113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun21.html </URL>
<DATE> 2005/05/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
ABD KKTC'de izolasyonların kalkması için adımlar sürecek 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs’ın birleşmesini ve BM gözetiminde müzakerelere yeniden başlanmasını desteklediklerini ifade ederek, "Uluslararası çabalar çözüme yönelik görüşmelerin yeniden başlatılması üzerinde yoğunlaşmalı" dedi. 
     Cumhurbaşkanı Talat, ABD’nin Avrupa ve Avrasya işlerinden sorumlu Dışişleri Bakan Yardımcılığı üst düzey yetkilisi Laura Kennedy ile bir araya geldi. Görüşmeden sonra ortak basın toplantısı düzenlendi. 
     Kennedy, öncelikle Talat’ı KKTC cumhurbaşkanlığına seçilmesinden dolayı kutlayarak başarı diledi. Kennedy, "Talat’ın geleceğe olumlu bakan bir lider olduğuna inandıklarını" söyledi. 
     "Kıbrıs Türk liderliği ve halkının çözüm yönündeki iradesini net bir şekilde ortaya koyduğunu" ifade eden Kennedy, koşulların, BM Genel Sekreteri’ne iyi niyet misyonunu koruyarak çözümü desteklemesi ve görüşmeleri yeniden başlatması için gerekli olanağı sağlamasını ümit ettiklerini" dile getirdi. 
     Kennedy, ABD’nin, Kıbrıs Türküne yönelik izolasyonların kaldırılması ve iki toplum arasındaki ekonomik eşitsizliğin giderilmesi için adım atmayı sürdüreceğini ve bunda kararlı olduğunu belirterek, bunun birleşme ve çözüm yönündeki çabaları hızlandıracağına inandıklarını kaydetti. 
     
     TALAT İZOLASYONLARIN KALDIRILMASINI İSTEDİK 
     Cumhurbaşkanı Talat da görüşmenin yararlı ve yapıcı geçtiğini belirterek, Kıbrıs Türk halkının ve kendisinin çözüm ve adanın yeniden birleşmesi yönündeki istencini ve vizyonunu yeniden ortaya koyduğunu söyledi. 
     Görüşmede Kıbrıs Türk halkına uygulanan izolasyonların kaldırılmasının gerekliliğini de yinelediğini kaydeden Talat, ABD’den izolasyonların kaldırılmasını ve bu fikrin desteklenmesinde etkin rol üstlenmesini istedi. 
     Talat, kritik bir aşamaya gelindiğini ve uluslararası çabaların, çözüm yönündeki görüşmelerin, BM Genel Sekreteri’nin öngördüğü şartların yerine getirilmesi temelinde, yeniden başlatılması üzerinde yoğunlaşması gerektiğine inandığını vurguladı. Talat, "Kıbrıs sorununun çözümüne yönelik yeni çabaların eşiğinde olduğumuzu düşünüyorum" dedi. 
     Ziyareti için teşekkür eden Talat, Kennedy’ye, çözümü teşvik etmeye yönelik çabalarında da başarılar diledi. 
     
     "KENNEDY DURUMU İZLEMEYE GELDİ" 
     Basın mensuplarının sorularını da yanıtlayan Talat, Kennedy’nin bu ziyaretinin, durumu yerinde görmek ve tarafların ne düşündüğünü öğrenmek, izlemek amacı taşıdığını belirterek, "Sanıyorum ki bu konuda yeterli ve doğru izlenimi edinmiştir" dedi. 
     Kıbrıs Türk tarafının tutumunun net olduğunu ve kendisine tüm görüşlerin en ince ayrıntısına kadar anlatıldığını kaydeden Talat, ABD’nin somut girişimlerinin en kısa zamanda başlayacağına inandıklarını belirtti. 
     Talat, bir soruya karşılık, BM Genel Sekreteri Kofi Annan’ın adaya girişim amaçlı bir temsilci göndermeyi düşündüğünü, ancak Rum tarafının bunu, kendilerine yönelik baskı olacağı düşüncesiyle bir Rum temsilciyi New York’a göndermeyi önerdiğini belirtti. Talat, "Ancak bildiğim kadarıyla Genel Sekreterin bölgeye bir temsilci göndermesi opsiyonu halen geçerlidir" ifadesini kullandı. 
     
     MÜLK DAVALARI 
     Talat, Kennedy’nin mal-mülk davaları konusunda bilgilendirilip bilgilendirilmediği sorusuna karşılık, bunun sadece Kennedy’nin değil tüm dünyanın bilgisine getirildiğine işaret ederek, konuyu bugün bir mektupla AB’nin devlet ve hükümet başkanlarının da bilgisine getireceklerini açıkladı. 
     "Bunun ne kadar tehlikeli bir oyun olduğu onlara da anlatılıyor" diyen Talat, konuyu her platformda anlattıklarını söyledi. 
     "Kennedy, ABD hükümetinin bağlayıcı, somut bir söz veya mesajını getirdi mi " sorusuna Talat, ABD’nin bu konudaki tutumunu birçok kez açıkladığını hatırlatarak, Kennedy’nin, "ABD’nin, Kıbrıslı Türklerin izolasyonunun sona erdirilmesi konusunda çalışmalarını sürdürdüğü" mesajını ilettiğini ifade etti. 
     Talat, İngiltere’deki seçim sonuçlarıyla ilgili bir soru üzerine de İşçi Partisi’nin sandalye kaybına rağmen tek başına iktidar olduğunu ifade ederek, Tony Blair’i kutlayacağını söyledi. 
     
     BAŞBAKAN SOYER-KENNEDY GÖRÜŞMESİ 
     Laura Kennedy, Cumhurbaşkanı Talat’la görüşmesinin ardından, Başbakan Ferdi Sabit Soyer’i ziyaret etti. 
     Başbakanlık’ta yapılan görüşmeye ilişkin açıklama yapılmadı. 
     
</TEXT>
</DOC>
