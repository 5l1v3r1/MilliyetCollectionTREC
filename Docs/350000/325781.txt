<DOC>
<DOCNO> 325781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/yas07.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hep sizi çekiyorlar dışarı çıkın' 
</HEADLINE>
<TEXT>


'Sanatçı parlamenterler şiir dinletisi'ndeki mini etekli hostesler, bu sözlerle çıkarıldı 

BÜNYAMİN YIL, MURAT KİBRİTOĞLU Adana DHA 

Adana'da, mini etek krizi yaşanan 'sanatçı parlamenterler şiir dinletisi'nin hostesi Ayşegül Korkmaz, kendilerine yönelen bakışlardan rahatsız oldukları için arkadaşı Sena Morkal'la birlikte tribünden indiklerini, TBMM Halkla İlişkiler Bölümü'nde görevli Erbay Kucat'ın uyarısıyla da salondan ayrıldıklarını söyledi. 

'Rahatsız olduk' 
Protokol tribününde bakışlardan rahatsız olduklarını belirten Korkmaz, şöyle konuştu "Tribünden inerken fotoğraflarımız çekilmeye başlanınca, sahnenin arkasına geçip hırkayla örtündük. Erbay Bey, 'Plaket törenini beklemeyin, hep sizin fotoğraflarınızı çekiyorlar, salonun dışına çıkın' diye uyardı." 

'Bu çağda bu zihniyet' 
Hosteslerin bağlı olduğu Pink Organizasyon Yönetim Kurulu Başkanı Namık Kemal Biçer de "Kadınlarımızın eteğiyle, başörtüsüyle kimse uğraşmasın" dedi. İlk kez böyle bir olayla karşılaştıklarını söyleyen Biçer, "Bu çağda böyle bir zihniyetin hüküm sürmesine inanamıyorum. Hosteslerimiz 17 yıldır mini etek giyiyor. Kaldı ki, aynı gün Kahramanmaraş'ta Başbakan'ın katıldığı etkinliklerde de hosteslerimiz pantolonluydu" diye konuştu. 

'Bu, kraldan çok kralcıların işi' 

Başbakan Yardımcısı Abdüllatif Şener, Milliyet'e şu açıklamayı yaptı "Toplantıya AKP'li ve CHP'li milletvekili arkadaşlarla katıldık. Bir şiir gecesiydi. Sıra bana geldi. Kürsüde ses düzeni kötüydü, şiir okumadım ve bir sağa döndüm, 'sizi seviyorum' dedim bir sola döndüm 'sizi seviyorum' dedim, oturdum. O çocukları görmedim bile. Bu olayın benimle ilgisi yok. Kraldan çok kralcıların işi bu." 


</TEXT>
</DOC>
