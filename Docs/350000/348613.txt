<DOC>
<DOCNO> 348613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy22.html </URL>
<DATE> 2005/06/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
MEB Velilere yönelik anket formu için Bakanlığımızdan izin alınmamıştır 
</HEADLINE>
<TEXT>

     Milli Eğitim Bakanlığı, Ankara’da bazı ilköğretim okullarında yapılan öğrencilere yönelik ankete, Ankara Üniversitesi Sosyal Bilimler Enstitüsü Din Eğitimi Anabilim Dalı araştırma görevlisi İsmail Arıcı’nın ilgili talebi incelenerek izin verildiğini bildirdi. Bakanlık, velilere yönelik anket formu için ise Bakanlık’tan izin alınmadığını belirtti. 
     Bakanlık’tan yapılan açıklamada, konuyla ilgili olarak dün bir gazetede yer alan köşe yazısındaki iddiaların ve bugün bazı gazetelerde yer alan haberlerin incelendiği bildirildi. 
     Açıklamada, inceleme sonucunda haberlere konu olan anket izninin, bakanlığın 2004 32 sayılı genelgesinde öngörülen prosedüre uygun olarak verildiğinin görüldüğü belirtilerek, şöyle devam edildi. 
     "Ankara Üniversitesi Sosyal Bilimler Enstitüsü Din Eğitimi Anabilim Dalı Doktora öğrencisi ve aynı bölümde Araştırma Görevlisi İsmail Arıcı, Ankara Üniversitesi Sosyal Bilimler Enstitüsü’nün 17.05.2005 tarih ve 40 sayılı yazısı ile Bakanlığımıza bağlı Ankara 
     Çankaya İlköğretim Okulu, Talia Yaşar Bakdur İlköğretim Okulu ve Hamdi Bulgurlu ilköğretim Okulu’nda "İlköğretim Din Kültürü ve Ahlak Bilgisi Dersinde Öğrenci Başarısını Etkileyen Faktörler" konulu araştırması için izin talebinde bulunmuştur. 
     Adı geçen araştırmacının izin talebi incelenmiş ve inceleme sonunda ekte bulunan ikisi anket, biri cevap anahtarı üç sayfalık öğrenciye yönelik İlköğretim Din Kültürü ve Ahlak Bilgisi Dersi Başarı Testi’nin yukarıda adı geçen okullarda uygulanması, Bakanlığımız Araştırma, Planlama ve Koordinasyon Kurulu Başkanlığının 20.05.2005 tarih ve 2999 sayılı yazıları ile uygun görülmüştür. 
     Bakanlığımızca uygulanmasına izin verilen anket soruları ile Sayın Çölaşan’ın yazısına konu olan anket soruları bütünüyle örtüşmemektedir. 
     Sayın Çölaşan’ın yazısında yer alan sorulardan bir kısmı Bakanlığımızca uygulanması uygun görülen, öğrenciye yönelik anket formundan alınan sorulardır. Bir kısmı ise anket formunda yer alan ancak Bakanlığımızca uygun görülmediği halde, araştırmacı tarafından bilgimiz ve onayımız dışında uygulanan, velilere yönelik sorulardır." 
     
     VELİ ANKETİ İÇİN İZİN YOK 
     Açıklamada, velilere yönelik anket formu için Bakanlıktan izin alınmadığı belirtilerek, şöyle denildi 
     "Sayın Çölaşan, yazısında öğrenciye yönelik ankette yer alan ’Namazda Kuran okumaya ne denir Aşağıdakilerden hangisi namaz ibadetinin insana kazandırdığı davranışlardan değildir 
     Aşağıdakilerden hangisine zekat verilmez ’ gibi soru örneklerine yer vermiş ve bu soruların sorulmasını olumsuz bir durum gibi yansıtmıştır. 
     Oysa, Bakanlığımızca uygulanmasına izin verilen İlköğretim Din Kültürü ve Ahlak Bilgisi Dersi Başarı Testi’nde yer alan bu sorular incelendiğinde, bunların halen uygulanmakta olan İlköğretim Din Kültürü ve Ahlak Bilgisi Dersi Müfredatında yer alan konular çerçevesi içinde hazırlanmış olduğu görülecektir." Açıklamada, söz konusu yazıda geçen, "Allah’ın varlığına inanmak gerekir. Ahiret günü ve ölümden sonra hayat vardır. Kuran’da anlatılan her şey doğrudur. Hz. Muhammet Allah’ın peygamberidir. Günde 5 vakit namaz kılmak benim için önemlidir. Ramazan’da oruç benim için önemlidir. Ramazan’da teravih namazı kılmak benim için önemlidir. 
     Namaz sünnetlerinin de kılınması gerekir. Dini hükümler, şartlar değişince değişmez. İslam’ın yasakladığı konulardan uzak durmak gerekir. Faizli her türlü alışverişten uzak durmak gerekir. Çok kadınla evlilik İslam’a göre uygundur. Resim bulunan eve melekler girmez. Dini nikah olmadan resmi nikah geçerli olmaz. Namaz kılmayanların dini inancı zayıftır. Cuma namazı kılmayan Müslüman sayılmaz. Erkeklerin altın takması İslam’a göre yasaktır. Kolonya abdesti bozar" şeklindeki anket maddelerinin ise bakanlığın izin vermediği, veliye yönelik anket metninden seçildiği belirtildi. 
     
     BİLİMSEL BİR ÇALIŞMA 
     Açıklamada, bu anketin Bakanlıkça onaylanmamış olmasına rağmen Ankara Üniversitesi Sosyal Bilimler Enstitüsü’nce bilimsel, bir metin olarak kabul edildiği belirtildi. 
     Ankara Üniversitesi İlahiyat Fakültesi Öğretim Üyesi Dr. Nurullah Altaş tarafından hazırlanan bu çalışmanın "Öğrenci ve Velilerin İlköğretim Din Kültürü ve Ahlak Bilgisi Derslerine Karşı Tutum Düzeylerinin Dini Tutum Düzeyleriyle ilişkisi Ön Araştırma " adı ile Ankara Üniversitesi İlahiyat Fakültesi Dergisi’nde yayınlandığı kaydedildi. Bakanlık açıklamasında şu görüşlere yer verildi 
     "Bu yönüyle, bilimsel bir araştırmadan kaynaklanan ve Ankara Üniversitesi tarafından tez önerisi olarak kabul edilen, hurafe inançları da tespit etmeyi amaçlayan bu bilimsel doktora çalışması üzerine Sayın Çölaşan’ın yazdığı yazı, bilimsel bir çalışmayı objektif bir yaklaşımla yorumlamaktan uzaktır. 
     Bakanlığımız, öğretim kurumlarımızda uygulanacak anketlerin ve yapılacak araştırmaların, öğrencilerin seviyesine ve pedagojik normlara uygun olmasına azami özeni göstermektedir. Bu anlayışladır ki velilere yönelik anket sorularına onay verilmemiştir." 
     
</TEXT>
</DOC>
