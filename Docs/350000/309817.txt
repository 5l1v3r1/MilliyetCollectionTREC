<DOC>
<DOCNO> 309817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun07.html </URL>
<DATE> 2005/01/27/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Gazze'de ilk yerel seçimler başladı... 
</HEADLINE>
<TEXT>

     Gazze Şeridi'ndeki ilk yerel seçimler için oy verme işlemi bu sabah 10 bölgede başladı. 
     Filistinli yetkililer, kısmi yerel seçimler için kayıt yaptıran 90 bin 464 seçmenin 167 seçim bölgesinde oy kullanacağını belirttiler. 
     Belediye meclislerinin 188 üyesinin belirleneceği seçimlere 440 aday katılıyor. 
     Gazze kentinde yapılmayan, ancak Beyt Hanun ve Deyr El Balah gibi önemli bölgelerde düzenlenen seçimler için oy verme işlemi TSİ 19.00'da sona erecek. 
     Filistin yönetiminin aşamalı olarak düzenlemeye karar verdiği yerel seçimlerin ilki 23 Aralık'ta Batı Şeria'da birçok bölgede yapılmıştı. 
     Bu iki aşamayı nisan ayında Filistin topraklarının yarısından fazlasında yapılacak benzer seçimler izleyecek. 
     
     ŞARON ABBAS'IN ÖNLEMLERİNDEN ÇOK MEMNUNUM 

     Öte yandan, İsrail Başbakanı Ariel Şaron, Filistin'in yeni Devlet Başkanı Mahmud Abbas tarafından alınan önlemlerden ''çok memnun'' olduğunu söyledi. 
     Yediot Ahronot gazetesi tarafından yayımlanan bir söyleşiye göre, Şaron ''Ebu Mazen'in Mahmud Abbas harekete geçmeye başladığına hiç şüphe yok. Filistin tarafının aldığı önlemlerden çok memnunum ve onunla bu yolda ilerlemeyi diliyorum'' diye konuştu. 
     Şaron, Abbas'a doğru kendisinin de bir adım atma niyetinde olduğunu, ancak bunu yaparken çok dikkatli olmaya ve Filistinlilerin durumunu göz önünde bulundurmaya devam edeceğini söyledi. 
     Şaron'un sözcüsü de gazetedeki bu ifadeleri doğruladı. 
     
</TEXT>
</DOC>
