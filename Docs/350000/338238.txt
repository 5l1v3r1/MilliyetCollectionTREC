<DOC>
<DOCNO> 338238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur39.html </URL>
<DATE> 2005/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İstanbullular dikkat .. 1 Mayıs'ta Kadıköy'de bazı yollar kapatılacak 
</HEADLINE>
<TEXT>

     Kadıköy'de bazı yollar, 1 Mayıs Pazar günü kutlamalar nedeniyle trafiğe kapatılacak. 
     Emniyet Müdürlüğü'nden yapılan yazılı açıklamada, pazar günü 10.00 ile 16.00 saatleri arasında Kadıköy İskele Meydanı'nda gerçekleştirilecek açıkhava toplantısından dolayı, saat 07.00'den itibaren toplantı sona erinceye kadar Rıhtım Caddesi'nin ve Boğa Meydanı'ndan Rıhtım Caddesi'ne kadar tüm yolun trafiğe kapatılacağı bildirildi. 
     Söğütlüçeşme Caddesi'nden rıhtıma inen ara sokakların ise ihtiyaç duyulduğunda trafiğe kapatılacağı kaydedilen açıklamada, Tıbbiye Caddesi'nden gelen trafik akımının Burhan Felek Caddesi'nden E-5 yönüne ve Behiçbey Sokak'tan İbrahimağa ışıklar istikametine yönlendirileceği ifade edildi. 
     Açıklamada, Söğütlüçeşme Caddesi'nden gelen trafik akımının Altıyol Boğa Meydanı'ndan rıhtıma inmeleri engellenerek Kuşdili Caddesi Salı Pazarı istikametine, Moda'dan gelen akımın da Mühürdar Kavşak'tan geri yönlendirileceği belirtildi. 
     
</TEXT>
</DOC>
