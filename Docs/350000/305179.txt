<DOC>
<DOCNO> 305179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo29.html </URL>
<DATE> 2005/01/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Del Bosque'den Fener'e gönderme Bazıları gibi Anelka'yı getirmiyoruz 
</HEADLINE>
<TEXT>

     Beşiktaş Teknik Direktörü Vicente Del Bosque, ligin son haftalarında yakaladıkları büyük çıkışı ikinci yarının ilk haftalarında sürdürememekten korktuğunu söyledi. 
     Siyah-beyazlı takımın kamp yaptığı Kremlin Palace otelinde basın toplantısı düzenleyen Del Bosque, Beşiktaş'ın daha üst sıralara çıkmaması için hiç bir neden görmediğini belirterek, ''Bu kadar çok istediğiniz bir şeyi gerçekleştirememeniz çok zordur. Futbolcularımdan hiç bir şikayetim yok ve onlara güveniyorum, fakat herhangi bir sebeple çıkışımızın devam etmemesinden de endişe ediyorum'' diye konuştu. 
     Ligin ilk yarısında Beşiktaş'ın düzensiz bir görüntü sergilediğini, bazı maçlarda son derece kötü, bazılarında ise gayretli ve başarılı olduğunu ifade eden Del Bosque, ''Puan durumu yalan söylemez. İlk yarıyı 5. sırada tamamladık. Demek ki bu kadarını hak ettik. Daha yukarılarda olabilir miydik bunu bilemiyorum. 
     İlk yarıdaki maçlarda hiç hata yapmadığımızı söyleyecek kadar kendini beğenmiş değilim, ancak içim rahat. 26-27 kişilik kadroda hiç sorun çıkmadan güzel bir ortam yakalamayı başardık. Sonuçta verdiğim kararlardan da memnunum. Beşiktaş taraftarının da en iyi şekilde temsil edildiklerini sanıyorum'' dedi. 
     Siyah-beyazlı takımdan gönderilmesi düşünülen Ronaldo'nun iyi davranılmayı hak eden bir oyuncu olduğunu ve bugünkü durumundan üzüntü duyduğunu ifade eden Del Bosque, ''Onun yıldızlara yakışan bir kariyeri var. Kendisine iyi niyetle yaklaşmak lazım. Bir taraftan da kulüp için en iyi olanı yapmak istiyorsunuz. Bu sorunun her iki tarafın yararına olacak şekilde çözüme kavuşturulmasını umuyorum'' diye konuştu. 
     Juan Fran'ın ilk yarıdaki performansıyla, takımın genel performansına paralel bir görüntü verdiğini anlatan Del Bosque, sezona çok kötü başladı. İlk maçlarda futbolcu gibi bile görünmüyordu. Daha sonra iyi maçlar da oynadı. Bir takım 11 kişiden oluşmaz. Juan Fran'ın oynadığı mevkide İbrahim Akın, İbrahim Üzülmez ve Tümer'in de olması onun gereksiz olduğunu göstermez'' dedi. 
     Vicente Del Bosque, transfer çalışmalarıyla ilgili sorulara yanıt vermekten kaçınırken, Fenerbahçe'ye göndermede bulundu ve ''Bazıları gibi biz Anelka'yı getirmiyoruz'' ifadesini kullandı. Del Bosque, Fenerbahçe'nin Anelka'yı transfer etmesi halinde bunun Türk futbolu için çok iyi bir gelişme olacağını kaydetti. 

     
</TEXT>
</DOC>
