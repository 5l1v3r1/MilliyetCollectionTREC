<DOC>
<DOCNO> 348925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo10.html </URL>
<DATE> 2005/06/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yıldırım İsmail Uyanık'ın açıklamaları kendini kurtarma gayreti... 
</HEADLINE>
<TEXT>

     Samsunspor Kulübü Başkanı İsmail Uyanık'ın yerel bir TV kanalına yaptığı ve içinde "Aziz Yıldırım'dan Murat Aksu'ya kadar herkes bize Diyarbakırspor maçını vermemiz konusunda ricada bulundu" şeklindeki açıklamaların da bulunduğu konuşmasının yankıları sürüyor. 
     Fenerbahçe Kulübü Başkanı Aziz Yıldırım, İsmail Uyanık'ın açıklamalarının gerçekleri yansıtmadığını vurgulayarak, "Süper Lig mücadelesi bitmiş ve oynanmış bir maçtan bir hafta sonra yapılan bu açıklamalarda amaç, yenilgi yüzünden boy hedefi haline gelen bir spor külübü başkanının son derece uyanık bir biçimde kendini kurtarma gayretinden başka bir şey değildir" dedi. 
     Aziz Yıldırım, sarı-lacivertli kulübün resmi internet sitesi aracılığıyla yaptığı açıklamada, daha sonra şunları kaydetti 
     "Şampiyonlar Ligi finalinde Atatürk Olimpiyat Stadı'nın restaurantında biraraya geldiğimiz onlarca yöneticinin bulunduğu bir toplantı esnasındaki konuşmaları istediği gibi yorumlayan Samsunspor Başkanı, yemekli toplantıda yaptığı konuşmada '6 oyuncumuz yok. Diyarbakırspor karşısına PAF oyuncularıyla çıkacağız' dediğini ne kadar çabuk unutmaktadır. 
     Sözünü ettiğim toplantıda bulunan yöneticiler düşme tehlikesi bulunan takımlar ile ilgili görüş bildirmişler ve Diyarbakırspor'un doğunun Süper Lig'de mücadele eden tek takımı olduğu, konumu itibariyle ligde mücadele etmesinin ülke için faydalı olacağı görüşünü paylaşmışlardır. Bu sohbette ayrıca diğer kulüplerin durumu da konuşulmuştur. Hatta, İsmail Uyanık bu sohbette, Sakaryaspor için oynayacaklarını da açıkça ifade etmiştir. 
     Aynı Uyanık başkan, sohbet toplantılarındaki konuşmaları istediği gibi yorumlarken, Diyarbakırspor ile oynadıkları maçtan sonra yaptığı açıklamada da, 'Bir hafta evvel oynanan Trabzonspor maçında 5 oyuncu kaybettik. Diyarbakırspor karşısına ise 5 PAF takviyeli oldukça güçsüz bir kadroyla çıktık. Sahaya çıkan sporcular iyi mücadele etti ama sonuç mağlubiyet oldu, rakibe boyun eğdik' demiştir. 
     Durum bu kadar açık ve net iken, Fenerbahçe veya Beşiktaş külüpleri ile diğer yöneticilerinin kendisine Diyarbakırspor'un ligde kalması için telkinde bulunduğu yolundaki ifadeleri ortada duran gerçeklerle bağdaşmamaktadır." 
     
     SAMSUNSPOR İDDİALARI DEĞERLENDİRECEĞİZ 

     Sakaryaspor Yönetim Kurulu Üyesi ve Futbol Şube Sorumlusu İsmail Yenice, Samsunspor Kulüp Başkanı İsmail Uyanık'ın, Diyarbakırspor maçı ile ilgili iddialarını değerlendireceklerini belirtti İsmail Yenice, AA muhabirine yaptığı açıklamada, İsmail Uyanık'ın gazetelerde yer alan, "Aziz Yıldırım'dan Murat Aksu'ya kadar birçok kişi bana Diyarbakır'a maçı vermemiz konusunda ricada bulundu" yönündeki açıklamasına işaret ederek, "Bunlar yabana atılacak iddialar değil" dedi. 
     Yenice, Fenerbahçe Kulübü Başkanı gibi önemli yerlerde bulunan kişilerin adının geçmesini düşündürücü bulduklarını ifade ederek, "Sayın Uyanık bu açıklamaları yapmakta geç kaldı, daha önce açıklamalıydı. Onların kabul etmediğini biliyoruz ama görmezlikten de gelemeyiz. İddiaları değerlendireceğiz" diye konuştu. 

     
</TEXT>
</DOC>
