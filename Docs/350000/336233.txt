<DOC>
<DOCNO> 336233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo23.html </URL>
<DATE> 2005/04/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Trabzon Lisesi Dünya Liseler Futbol Şampiyonası'nda ikinci oldu... 
</HEADLINE>
<TEXT>

     Trabzon Lisesi, Danimarka'da düzenlenen Dünya Liseler Futbol Şampiyonası'nda finalde karşılaştığı İran'a penaltı atışları sonucunda 3-1 yenilerek ikinci oldu. 
     Trabzon Lisesi Müdürü Ömer Eyüpoğlu, AA muhabirine yaptığı açıklamada, normal süresi 0-0 tamamlanan karşılaşmada, eşitlik uzatma dakikalarında da bozulmayınca penaltı atışlarına geçildiğini belirtti. 
     Penaltı atışlarında 3-1 yenilerek ikinci olduklarını ifade eden Eyüpoğlu, ''Dünya şampiyonluğunu penaltı atışları sonunda şanssız şekilde kaybettik, üzgünüz. Ancak, ikinci olmak da büyük başarıdır. Bu başarıda emeği geçen herkese sonsuz teşekkür ediyorum. Tüm Türkiye ve Trabzon bu çocuklarla ne kadar övünse azdır. Sporcularımız ve teknik heyetimizle gurur duyuyoruz'' dedi. 
     Eyüpoğlu, kafilenin yarın uçakla İstanbul'a oradan da Trabzon'a geleceğini kaydetti. 
     
</TEXT>
</DOC>
