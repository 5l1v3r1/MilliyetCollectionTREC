<DOC>
<DOCNO> 334988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/gun06.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk, 'siyaha beyaz, beyaza siyah' diyor 
</HEADLINE>
<TEXT>


İşadamı Kamhi, "Soykırım iddiaları Musevileri rahatsız ediyor. Bu iddiaları üretmek için tarihçi olunmalı" dedi 

EKONOMİ SERVİSİ 

Türk iş dünyasının önde gelen isimlerinden Jak Kamhi, "Ermeni soykırımının sözde olduğunu iddia ediyorum" dedi. Kamhi, Platin dergisine yaptığı açıklamada, "1. Dünya Savaşı'nda Türkiye'yle savaşan ülkeler, azınlıkları ayaklandırmak için silah yardımı yaptı, bu olay da kışkırtmalar sonucunda yaşandı" ifadesini kullandı. Ermenilerin 17. yüzyılda İran'dan kaçıp Türkiye'ye geldiğini belirten Kamhi, şunları söyledi 
"Komşu ülkelerdeki Ermeni ve Kürt grupları, devlet kurmak ya da daha çok toprak elde etmek için bir savaş içindeydi. Çarpışmalar, komşu devletlerdeki azınlıklar ve devletlerin katkısıyla Osmanlı topraklarında cereyan etti. Ne yazık ki, bu olayda Türkiye'de yaşayan Ermeni aileler güneye kaçarken, yollarda özerklik isteyen birçok Kürt'ün ve çetenin hücumuna uğradı. Bu olay bir soykırım değildir. Yaşanan Musevi soykırımına benzetmek mümkün değil. Musevilerin katliamı, sadece kökenlerindendi." 

Museviler de rahatsız 
Kamhi, Ermeni hükümetlerinin Türkiye ile iyi ilişkiler içinde olma arzusuna, Ermeni lobilerinin engel olduğunu savundu. Kamhi, "Bu işi körükleyenlerin duracağını sanmıyorum. Sözde Ermeni soykırımı, Musevi diasporasının da sorunu oldu. Ermenilerin soykırım iddiaları Musevileri çok rahatsız ediyor. Eski İsrail Başbakanı Şimon Peres, ABD'de soykırım yasasının çıkmasına engel oldu" diye konuştu. 
Kamhi, yazar Orhan Pamuk'un, "1 milyon Ermeni öldürüldü" sözlerini de şöyle eleştirdi "Bazı insanlar siyaha 'beyaz', beyaza 'siyah' der. Pamuk da onlardan biri. Bu iddiaları üretmek için tarihçi olmak gerekiyor. Kaldı ki Bernard Lewis gibi dünyanın en önemli tarihçileri bunun bir soykırım değil, ayaklanma olduğunu söylüyor" şeklinde konuştu. 





</TEXT>
</DOC>
