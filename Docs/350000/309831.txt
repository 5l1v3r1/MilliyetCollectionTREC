<DOC>
<DOCNO> 309831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun21.html </URL>
<DATE> 2005/01/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Dünya liderleri Auschwitz kapısında 
</HEADLINE>
<TEXT>

     Rusya Devlet Başkanı Vladimir Putin, Rusya'da su yüzüne çıkan Yahudi ve yabancı düşmanlığının farkında olduğunu ve bundan utanç duyulması gerektiğini söyledi. 
     Polonya'daki Auschwitz kampından kurtuluşun 60. yıldönümü dolayısıyla Auschwitz ve Birkenau kamplarında düzenlenecek törenden önce, pek çok ülke liderinin bir araya geldiği Krakow kentindeki Yahudi Soykırımı Forumu'nda konuşan Putin, ''Dünyadaki pek çok kişi, faşizmin bozguna uğratılmasından 60 yıl sonra Yahudi karşıtlığının yeniden ortaya çıkışından utanç duymalı'' dedi. 
     Putin, ''hatta faşizmle savaşmak için herkesten çok gayret gösteren, Yahudi halkını korumak için en çok çaba sarf eden Rusya'da bile maalesef bu sorunun ortaya çıktığını gördüklerini ve bundan utanç duyduğunu'' belirtti. 
     Rusya Devlet Başkanı, ''Bugünün nesline ve gelecek nesillere tek bir ağızdan, 'Hiçkimsenin Yahudi karşıtlığı, milliyetçilik, yabancı düşmanlığı, ırkçı ya da dini kinlere kayıtsız kalmaya hakkı yoktur' demeliyiz'' diye konuştu. 
     
     KATSAV 

     İsrail Cumhurbaşkanı Moşe Katsav, soykırımın sadece Yahudilerin trajedisi olmadığını, tüm insanlığın başarısızlığı olduğunu belirtti. 
     Katsav, ''Yahudi düşmanlığından korkuyoruz. Soykırımın inkar edilmesinden korkuyoruz. Avrupa gençliğinin bunlara çarpık yaklaşımından korkuyoruz'' diyerek, AB'ye ''Nazizmin genç nesillerin hafızasında 'dehşet verici bir şov' olarak yaşamasına izin vermemesi çağrısında bulundu. 
     
     CHENEY 

     Forum da konuşan ABD Başkan Yardımcısı Dick Cheney, ''soykırımın uzaklarda bir yerlerde değil, medeni dünyanın göbeğinde'' olduğunu anlattı. 
     Cheney, kamplarda yaşananların, kötünün gerçek olduğunu ve buna karşı gelinmesi gerektiğini gösterdiğini kaydetti. 
     
     YUŞÇENKO 

     Ukrayna'nın, babası da Auschwitz'den kurtulmuş eski bir asker olan yeni Devlet Başkanı Viktor Yuşçenko da, kendi ülkesinde bir daha asla Yahudi sorunu olmayacağını söyleyerek, ''Geçmişin trajedisi bir daha asla Ukrayna topraklarında tekerrür etmeyecek'' dedi. 
     Babasının da yaralı bir asker olarak Auschwitz'de kaldığını, 11367 göğüs numarası bulunduğunu hatırlatan Yuşçenko, ''Buraya çocuklarımla geldim. Umarım torunlarımla da gelirim. Burası benim ve ailem için kutsal bir yer'' diye konuştu. 
     
</TEXT>
</DOC>
