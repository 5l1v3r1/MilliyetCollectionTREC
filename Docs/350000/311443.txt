<DOC>
<DOCNO> 311443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur19.html </URL>
<DATE> 2005/02/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Facia son anda önlendi 
</HEADLINE>
<TEXT>

     Malatya'nın Darende İlçesi'nde, buzlu yolda kayan yolcu otobüsü, yaklaşık 50 metre yüksekliğindeki uçurumun kenarında, kaya parçalarına çarparak durabildi. 
     AA muhabirinin aldığı bilgiye göre, Batman'dan Ankara'ya giden Abdurrahman Acar 39 yönetimindeki 34 UE 9821 plakalı yolcu otobüsü, ilçeye bağlı Yukarı Ulupınar Köyü yakınlarında, yolun buzlu olması nedeniyle kaymaya başladı. 
     İçerisinde 38 yolcunun bulunduğu otobüs, sürücü Acar'ın son anda direksiyon hakimiyetini sağlaması sonucu, yaklaşık 50 metre yüksekliğindeki uçurumun kıyısında, kaya parçalarına çarparak durabildi. 
     İlçe merkezinden getirilen minibüslerle Darende'ye taşınan yolcular, çok büyük bir kaza atlattıklarını dile getirdiler. 
     Sürücü Acar ise, önündeki bir kamyona çarpmamak için frene bastığını bunun üzerine otobüsün kaymaya başladığını belirterek, kendilerinin kaza yaptığını gören kamyon sürücüsünün yardımcı olmak yerine olay yerinden hızla uzaklaştığını iddia etti. 
     Darende'de bir süre konaklayan yolcular daha sonra otobüslere bindirilerek, yollarına devam ettiler. 
     
</TEXT>
</DOC>
