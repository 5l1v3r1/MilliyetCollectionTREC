<DOC>
<DOCNO> 331580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas28.html </URL>
<DATE> 2005/04/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Şişme tuvaletle 2000 millik yolculuk 
</HEADLINE>
<TEXT>

     BBC 

Bir arabada, hiç mola vermeksizin 2000 mil yol gitmek mümkün mü 
     Bu soruya olumlu yanıt verebilmek için, ya Lüksemburg büyüklüğünde bir idrar torbanızın bulunması, ya pislik içinde yüzmeye razı olmak, ya da arabanızın bir tuvaleti olması gerekiyor. 
     Bromsgrove'lu iki yatırımcı, yapacakları iki bin millik yolculuk için son seçeneği tercih etmiş. 
     Barbara May ve Dr. James Shippen, arabalarına yerleştirdikleri şişme tuvalet sayesinde, dışarı adım atmadan yapacakları bu yolculuğa hazırlanıyor. 
     May ve Shippen, güney İtalya'ya kadar uzanacak olan bu yolculuklarını tamamladıkları takdirde, bunun çok özel bir kutlama olacağını söylüyorlar. 
     Indipod adlı şişirilebilir tuvaletleri, yiyecek-içecek takviyesi ve benzin istasyonlarındaki pompacıların yardımıyla, May ve Shippen yolculuklarını sorunsuz bir şekilde tamamlamayı ve Guinness Rekorlar Kitabı'na girmeyi umuyor. 
     May, BBC'ye yaptığı açıklamada, kendi tasarımları olan tuvaletin ilginç olan tarafının tuvaletin kendisi değil, etrafını saran şişirilebilir balon olduğunu söylüyor. 
     Daycar şirketinin yöneticisi May, bu balonun tuvaleti kullanan kişiye mahremiyet sağladığını belirtiyor. 
     Buradaki balonu şişiren bir fan ünitesinin olduğunu söyleyen May, bunun büyük bir gürültü çıkardığını ve böylece tuvaleti kullanan kişinin çıkardığı seslerin duyulmasının engellendiğini ifade ediyor. 
     295 sterlin değeri olan şişme tuvalet, küçük bir bavul ebatlarında. 
     Tuvaletin fanı ise arabanın çakmak bölümünden verilen elektrikle çalıştırılıyor. 
     May ve Shippen, Indipod adlı tasarımlarının, sık sık tuvalete gitmek zorunda olan hastalar için faydalı olacağını düşünüyor. 
     Ayrıca, bebekli aileler arasında da büyük rağbet görmesini umuyorlar. 
     
</TEXT>
</DOC>
