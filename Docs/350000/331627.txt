<DOC>
<DOCNO> 331627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/magazin/amag.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aspendos vasiyet oldu 
</HEADLINE>
<TEXT>


Melih Kibar'ın bu yaz için hayali Aspendos'ta Erol Evgin'le konser verip albüm çıkarmaktı 

MAGAZİN SERVİSİ 

Son yolculuğuna bugün uğurlanacak besteci ve söz yazarı Melih Kibar'ın dostlarından Koray Berkin, "Salı akşamı onu hastaneye yatırdığımızda bile bu cumartesi bugün kimleri konuk edeceğinin derdindeydi. Erol Evgin ve Nükhet Duru'yu konuk etmek istiyordu" dedi. 

'Birden kötüleşti' 
Kansere yakalandıktan sonra Eylül 2004'te ABD'de operasyon geçiren Kibar'ın ekimde Türkiye'ye döndüğünde sağlığının çok iyi olduğunu belirten Berkin, şunları anlattı "Tedavisi sürüyordu. Emre Kınay'la Aslı'yı konuk ettiği programdan sonra kötüleşti." 

'Projeleri vardı' 
Melih Kibar'ı rahatsızlığı boyunca yalnız bırakmayan oyuncu Arsen Gürzap da şöyle konuştu 
"ABD'deki operasyondan sonra doktorlar, kanser bölgelerini temizledik, artık pırıl pırılsın demişti. Ancak, geldikten 2 ay sonra tekrar kötüleşti. Onunla program ve müzikal projesi vardı. Son dönemde onlardan bile bahsetmiyordu." 
Kibar'ın cenazesi, bugün saat 11.00'de TRT'de yapılacak tören ve Bebek Camii'nde kılınacak cenaze namazının ardından Nakkaştepe Mezarlığı'nda toprağa verilecek. 

Erol Evgin'e görev 

Koray Berkin, "Yaz için hayali, Aspendos'ta Erol Evgin'le konser vermek ve bu konserde canlı kayıt yapıp albüm çıkarmaktı. Evgin bunu bir vasiyet gibi yerine getirecek. Aspendos'ta Melih Kibar şarkılarını söyleyip albüm olarak çıkaracak" diye konuştu. 

Şovu devam edecek 

Kibar'ın TRT2'de yayımlanan 'İşte Öyle Bir Şey' programının yapımcı ve yönetmeni Sevin Berkin de, sanatçının adını yaşatmak için programı devam ettireceklerini söyledi. Berkin, "Son haftalarda hastalığı çok hızlı ilerledi. Hastalığının duyulmasını istemediği için çekim ve montajda özen gösterdik" dedi. 


</TEXT>
</DOC>
