<DOC>
<DOCNO> 310117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/aspo.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal evladına emanet 
</HEADLINE>
<TEXT>


Beşiktaş, Bosque'den boşalan koltuğa 'Atom Karınca' Rıza Çalımbay'ı getirdi. 16 sezon forma giydiği yuvasına dönen başarılı hoca "Tek hedef, kulübü iyi yere getirmek" dedi 


1.5 yıllık imza 
BEŞİKTAŞ, Del Bosque ile yollarını ayırmasının ardından beklendiği şekilde takımı eski futbolcusu Rıza Çalımbay'a emanet etti. BJK Nevzat Demir Tesisleri'nde yapılan görüşmenin ardından her konuda anlaşma sağlanan Çalımbay, daha sonra Başkan Yıldırım Demirören ile birlikte basın mensuplarının karşısına çıkarak, 1.5 yıllık imzayı attı. Çalımbay, "Beşiktaş'a layık olmaya çalışacağız. Birlik ve beraberlik içinde mutlu günlere ulaşacağımıza inanıyorum" diye konuştu. 

Demirören'in dileği 
OYUNCULARA güvendiğinin altını çizen Çalımbay, "Kadroda yok yok gibi. Güven aşılarsak transfere gerek olmayabilir. Tek hedef Beşiktaş'ı iyi yere getirmek" diye konuştu. Tecrübeli hocanın yardımcılıklarını Gökhan Keskin, Bülent Albayrak, Zeki Önatlı ve kaleci antrenörü Cengiz Bilgen yapacak. Çalımbay, Malatyaspor maçına yeni takımın başında çıkacak. Demirören ise, Beşiktaş'ın on yıl sonra yerli bir antrenöre dönüş yaptığını belirtip, "Camiamız kendi öz evladına sahip çıksın" dedi. 

Buluşma günü 
DEMİRÖREN, "Beşiktaş'ın hedefi Şampiyonlar Ligi'ne katılmak. Çalımbay ile 1.5 yıllık sözleşme yaptık. Ama kafamdan geçen, 1.5 yıl artı 15 sene. Bu değişiklik Beşiktaş için yapıldı" yorumunu yaptı. Del Bosque'nin adam gibi adam olduğunu kayden Demirören, "Ama maalesef sportif başarıyı sağlayamadık" ifadesini kullandı. Demirören, Del Bosque ile Çalımbay'ın bugün bir araya geleceğini, İspanyol hocanın mayıs sonuna kadar alacakları konusunda anlaşmaya gideceklerini de sözlerine ekledi. 

Öğrencileri hazır kıta 

RIZA Çalımbay'ın, Çaykur Rizespor'da birlikte çalıştığı Koray ile Okan'ı da Beşiktaş'a getireceği iddia edildi. Defans bölgesini Koray'la güçlendirecek olan Çalımbay'ın, forvette partner sıkıntısı yaşayan Carew'in yanına da Okan'ı transfer etmeyi planladığı bildirildi. Rize yönetiminin, tecrübeli hocanın bu isteğini yerine getireceğine kesin gözüyle bakılıyor. 

Sevinç ve hüzün 

SÜLEYMAN HATISARU 

BEŞİKTAŞ, Del Bosque'nin bir türlü vize vermediği Ahmet Dursun'u da 2.5 yıllığına renklerine bağladı. Rıza Çalımbay'ın isteği üzerine kadro dışı bırakılan Ronaldo da affedildi. Dünkü idmanda yerlerini alan iki oyuncunun da neşeli olduğu gözlendi. Çiçeği burnunda teknik adam, dün önce Ümraniye'de kamp yapan Rize, ardından akşam da Malatya maçına hazırlanan Beşiktaş'ın antrenmanına çıktı. Öte yandan yönetim eski kaleci antrenörü Datcu'nun görevine son verdi. Bosque'nin ayrılmasının ardından Juanfran sakatlığını gerekçe gösterip, idmana çıkmadı. Bu oyuncunun kulüp aradığı bildirildi. 


</TEXT>
</DOC>
