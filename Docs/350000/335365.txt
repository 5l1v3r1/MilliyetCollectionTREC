<DOC>
<DOCNO> 335365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/guncel/gun05.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukata türban vizesi 
</HEADLINE>
<TEXT>


Ankara Barosu, duruşmaya türbanla gelen avukatın disiplin kuruluna sevk edilmesine gerek görmedi 

TÜRKER KARAPINAR Ankara 

Ankara Barosu Yönetim Kurulu, Yargıtay'da yargılandığı duruşmaya türbanıyla geldiği için alınmayan Avukat Hatice Hasdemir Şahin'in disiplin kuruluna sevk edilmesine gerek olmadığına karar verdi. Avukatlar Ankara'daki duruşmalara türbanla girerse, baro tarafından disipline sevk edilmeyecek. 
Ankara Barosu, Yargıtay'da yaşanan türban krizi nedeniyle Hasdemir'in meslek kurallarını ihlal ettiği gerekçesiyle başlattığı soruşturmayı tamamladı. Baro Başkanı Vedat Ahsen Coşar başkanlığında toplanan Yönetim Kurulu, Hasdemir'in Disiplin Kurulu'na sevk edilmesine gerek olmadığına karar verdi. 
Emekliye ayrılan Yargıtay 4. Ceza Dairesi Başkanı Fadıl İnan, 63 sanığın yargılandığı davanın duruşmasına türbanla gelen Hasdemir'i salondan çıkarmıştı. 
Hasdemir, Yargıtay'da savunma yapamayınca, çalıştığı BELKO tarafından geçici olarak Kırıkkale'de görevlendirilmiş, buradaki mahkemeye türbanla giderek ifade vermişti. Eski Yargıtay Başkanı Eraslan Özkaya da, İnan'ın, türbanlı sanığı duruşma salonundan çıkarmasının yasa ve içtihatlara uygun olduğunu belirterek, hiçbir duruşma salonunda türban takılamayacağının mesajını vermişti. 

Baronun kararı bir 'ilk' 
Ankara Barosu'nun, türbanıyla mahkeme salonuna giren Şahin hakkındaki kararı, "ilk olma" özelliği taşıyor. Ankara Barosu daha önce, 1990 - 1991'de avukatlık yapan, AKP Ankara Milletvekili Haluk İpek'in türbanlı eşi Hatice İpek hakkında disiplin cezasına hükmetmiş, bu ceza İdare Mahkemesi'nce bozulmuştu. 


</TEXT>
</DOC>
